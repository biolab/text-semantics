1. člen
(uvodna določba)
(1) Pogodbeni stranki s to
kolektivno pogodbo širše ravni (v nadaljevanju: KPdg) avtonomno urejata
medsebojne pravice, obveznosti in odgovornosti ter pravice, obveznosti in
odgovornosti delavcev in delodajalcev skladno z zakoni.
(2) KPdg je sestavljena iz
obligacijskega in normativnega dela, katerega sestavni del je tudi tarifna
priloga.
2. člen
(stranki KPdg)
(1) Pogodbeni stranki KPdg sta
GZS – Podjetniško trgovska zbornica (v nadaljevanju: GZS – PTZ), kot
predstavnik delodajalcev in Sindikat obrtnih delavcev Slovenije (v
nadaljevanju: SODS), kot predstavnik delavcev (v nadaljevanju: pogodbeni
stranki).
(2) Uporabniki kolektivne pogodbe so
delodajalci, člani pogodbene stranke in pri njih zaposleni delavci.
1. OBLIGACIJSKI DEL
1.1. SPLOŠNO
3. člen
(stvarna in krajevna veljavnost)
(1) Ta kolektivna pogodba velja za
delodajalce, ki so člani GZS – PTZ, ki trajno opravljajo delo na območju Republike
Slovenije in so razvrščeni v naslednje podrazrede dejavnosti po SKD 2008:
13.300 – dodelava tekstilij; 13.990 – proizvodnja drugje nerazvrščenih
tekstilij; 14.120 – proizvodnja delovnih oblačil; 14.130 – proizvodnja drugih
vrhnjih oblačil; 15.120 – proizvodnja potovalne galanterije, sedlarskih in
jermenskih izdelkov; 15.200 – proizvodnja obutve; 16.210 – proizvodnja furnirja
in plošč na osnovi lesa; 16.220 – proizvodnja sestavljenega parketa; 16.230 –
stavbno mizarstvo in tesarstvo; 16.240 – proizvodnja lesene embalaže; 16.290 –
proizvodnja drugih izdelkov iz lesa, plute, slame in protja; 17.290 –
proizvodnja drugih izdelkov iz papirja in kartona; 22.110 – proizvodnja in
obnavljanje gumijastih plaščev in zračnic za vozila; 22.190 – proizvodnja
drugih izdelkov iz gume, 22.210 – proizvodnja plošč, folij, cevi in profilov iz
plastičnih mas, 22.220 – proizvodnja embalaže iz plastičnih mas; 22.230 –
proizvodnja izdelkov iz plastičnih mas za gradbeništvo; 22.290 – proizvodnja
drugih izdelkov iz plastičnih mas; 23.440 – proizvodnja druge tehnične
keramike; 24.330 – hladno oblikovanje profilov in pregibanje; 25.110 –
proizvodnja kovinskih konstrukcij in njihovih delov; 25.120 – proizvodnja
kovinskega stavbnega pohištva; 25.290 – proizvodnja drugih kovinskih rezervoarjev
in cistern; 25.620 – mehanska obdelava kovin; 25.710 – proizvodnja rezil in
jedilnega pribora; 25.720 – proizvodnja ključavnic, okovja; 25.731 –
proizvodnja ročnega orodja; 25.910 – proizvodnja jeklenih bobnov, sodov in
podobnih posod; 25.920 – proizvodnja lahke kovinske embalaže; 25.930 –
proizvodnja izdelkov iz žice, verig in vzmeti; 25.940 – proizvodnja vijačnega
materiala, vezi; 25.990 – proizvodnja drugje nerazvrščenih kovinskih izdelkov;
26.400 – proizvodnja elektronskih naprav za splošno rabo; 26.520 – proizvodnja
ur; 26.600‑ 31.500 – proizvodnja sevalnih, elektromedicinskih in
elektroterapevtskih naprav; 27.110 – proizvodnja elektromotorjev, generatorjev
in transformatorjev; 27.320 – proizvodnja drugih električnih kablov in žic;
27.330 – proizvodnja vtičnic, stikal in drugih naprav za ožičenje; 27.400 –
proizvodnja naprav in opreme za razsvetljavo; 27.900 – proizvodnja drugih
električnih naprav; 28.250 – proizvodnja hladilnih in prezračevalnih naprav,
razen za gospodinjstva; 28.290 – proizvodnja drugih strojev in naprav za
splošne namene; 28.490 – proizvodnja drugih obdelovalnih strojev; 28.930 –
proizvodnja strojev za živilsko in tobačno industrijo; 28.990 – proizvodnja
strojev za druge posebne namene; 29.320 – proizvodnja drugih delov in opreme za
motorna vozila; 30.120 – proizvodnja čolnov za razvedrilo in šport; 30.920 –
proizvodnja koles in invalidskih vozičkov; 31.010 – proizvodnja pohištva za
poslovne in prodajne prostore; 31.020 – proizvodnja kuhinjskega pohištva;
31.030 – proizvodnja žimnic; 31.090 – proizvodnja drugega pohištva; 32.120 –
proizvodnja nakita in podobnih izdelkov; 32.130 – proizvodnja bižuterije;
32.200 – proizvodnja glasbil; 32.300 – proizvodnja športne opreme; 32.300 –
proizvodnja igrač in rekvizitov za igre in zabavo; 32.500 – proizvodnja
medicinskih instrumentov, naprav in pripomočkov; 32.910 – proizvodnja metel in
krtač; 32.990 – drugje nerazvrščene predelovalne dejavnosti; 33.110 – popravila
kovinskih izdelkov; 33.120 – popravila strojev in naprav; 33.130 – popravila elektronskih
in optičnih naprav; 33.140 – popravila električnih naprav; 33.190 – popravila
drugih naprav; 33.200 – montaža industrijskih strojev in naprav; 41.200 –
gradnja stanovanjskih in nestanovanjskih stavb; 43.310 – fasaderska in
štukaterska dela; 43.320 – vgrajevanje stavbnega pohištva; 43.390 – druga
zaključna gradbena dela; 43.910 – postavljanje ostrešij in krovska dela; 71.200
– tehnično preizkušanje in analiziranje; 74.100 – oblikovanje, aranžerstvo,
dekoraterstvo; 74.200 – fotografska dejavnost; 77.110 – dajanje lahkih motornih
vozil v najem in zakup; 77.120 – dajanje tovornjakov v najem in zakup; 77.210 –
dajanje športne opreme v najem in zakup; 77.220 – dajanje videokaset in plošč v
najem; 77.290 – dajanje drugih izdelkov za široko rabo v najem in zakup; 77.310
– dajanje kmetijskih strojev in opreme v najem in zakup; 77.320 – dajanje
gradbenih strojev in opreme v najem in zakup; 77.330 – dajanje pisarniške
opreme in računalniških naprav v najem in zakup; 77.340 – dajanje vodnih plovil
v najem in zakup; 77.350 – dajanje zračnih plovil v najem in zakup; 77.390 –
dajanje drugih strojev, naprav in opredmetenih sredstev v najem in zakup;
80.100 – varovanje; 80.200 – nadzorovanje delovanja varovalnih sistemov; 80.300
– poizvedovalne dejavnosti; 81.210 – splošno čiščenje stavb; 81.220 – drugo
čiščenje stavb, industrijskih naprav in opreme; 82.110 – nudenje celovitih
pisarniških storitev; 82.190 – fotokopiranje, priprava dokumentov in druge
posamične pisarniške dejavnosti; 82.200 – dejavnost klicnih centrov; 82.300 –
organiziranje razstav, sejmov, srečanj; 82.920 – pakiranje; 82.990 – drugje
nerazvrščene spremljajoče dejavnosti za poslovanje; 85.320 – srednješolsko
poklicno in strokovno izobraževanje; 85.510 – izobraževanje, izpopolnjevanje in
usposabljanje na področju športa in rekreacije; 85.520 – izobraževanje,
izpopolnjevanje in usposabljanje na področju kulture in umetnosti; 85.530 –
dejavnost vozniških šol; 85.590 – drugje nerazvrščeno izobraževanje,
izpopolnjevanje in usposabljanje; 86.220 – specialistična zunajbolnišnična
zdravstvena dejavnost; 86.230 – zobozdravstvena dejavnost; 86.901 –
alternativne oblike zdravljenja; 86.909 – druge zdravstvene dejavnosti; 88.109
– drugo socialno varstvo brez nastanitve za starejše in invalidne osebe; 90.010
– umetniško uprizarjanje; 90.020 – spremljajoče dejavnosti za umetniško
uprizarjanje; 90.030 – umetniško ustvarjanje; 90.040 – obratovanje objektov za
kulturne prireditve; 93.130 – obratovanje fitnes objektov; 93.210 – dejavnost
zabaviščnih parkov; 93.299 – druge nerazvrščene dejavnosti za prosti čas;
95.210 – popravila elektronskih naprav za široko rabo; 95.220 – popravila
gospodinjskih in hišnih naprav in opreme; 95.230 – popravila obutve in usnjene
galanterije; 95.240 – popravila pohištva; 95.250 – popravila ur in nakita;
95.290 – popravila drugih osebnih ali gospodinjskih izdelkov; 96.010 –
dejavnost pralnic in kemičnih čistilnic; 96.021 – frizerska dejavnost; 96.022 –
kozmetična in pedikerska dejavnost; 96.040 – dejavnosti za nego telesa; 96.090
– druge storitvene dejavnosti, drugje nerazvrščene.
(2) Izraz »družba« v tej kolektivni
pogodbi pomeni vse statusne oblike gospodarskih subjektov po zakonu o
gospodarskih družbah.
(3) Ta kolektivna pogodba velja tudi
za družbe drobnega gospodarstva, ki med trajanjem te kolektivne pogodbe
postanejo člani GZS– PTZ in opravljajo gospodarske dejavnosti iz prvega
odstavka.
(4) Delodajalec in sindikat v
posamezni družbi se lahko dogovorita, da se za odvisne družbe uporablja ta
kolektivna pogodba, če velja za obvladujočo družbo. Če sindikata v odvisni
družbi ni, lahko delodajalec to uredi s splošnim aktom.
(5) Seznam članic GZS – PTZ je priloga
te kolektivne pogodbe – zgoščenka, ki se dvakrat letno ažurira.
(6) Stvarna veljavnost se nanaša na
izrecno pooblastilo GZS – PTZ skladno z zakonom in Statutom GZS, da sklepa
kolektivne pogodbe za svoje člane.
4. člen
(osebna veljavnost)
(1) Ta kolektivna pogodba velja za vse
delavce, zaposlene pri delodajalcih, opredeljenih v določbah o stvarni
veljavnosti te kolektivne pogodbe.
(2) Za poslovodne delavce ta
kolektivna pogodba ne velja.
(3) Kolektivna pogodba velja tudi za
učence, vajence, dijake in študente na praktičnem usposabljanju.
(4) Določbe te kolektivne pogodbe
veljajo tudi za delavce, ki opravljajo delo pri delodajalcu, skladno s pogodbo
o zaposlitvi med delavcem in delodajalcem, ki opravlja dejavnost zagotavljanja
dela delavcev drugemu uporabniku.
5. člen
(časovna veljavnost)
(1) Ta kolektivna pogodba je sklenjena
za nedoločen čas.
(2) Tarifna priloga je sestavni del
normativnega dela te kolektivne pogodbe in se sklepa vsaki dve leti. Če do
izteka veljavnosti tarifne priloge ni sklenjena nova, se njena veljavnost
podaljša vsakokrat za eno leto.
(3) V času teka odpovednega roka in v
času podaljšane veljave delovnopravnih standardov si bosta stranki te
kolektivne pogodbe prizadevali za sklenitev nove kolektivne pogodbe, ustrezno
prilagojene novim gospodarskih in drugim razmeram.
6. člen
(veljavnost in objava KPdg)
(1) KPdg v obligacijskem delu stopi v
veljavo z dnem podpisa pogodbenih strank. V normativnem delu začne KPdg veljati
osmi dan po objavi v Uradnem listu RS, tarifna priloga pa se začne uporabljati
prvi koledarski dan naslednjega meseca po objavi.
(2) Stroške objave KPdg v Uradnem
listu RS nosi vsaka od strank do ene polovice.
1. 2. PRAVICE IN OBVEZNOSTI POGODBENIH
STRANK
7. člen
(pozitivna izvedbena dolžnost)
(1) Stranki te kolektivne pogodbe si
morata z vsemi sredstvi, ki so jima na voljo, prizadevati za pravilno
izvrševanje te kolektivne pogodbe in spoštovanje njenih določb.
(2) Stranki sta dolžni opustiti vsako
dejanje, ki bi nasprotovalo izvrševanju te kolektivne pogodbe.
8. člen
(sprememba ali dopolnitev KPdg)
(1) Vsaka pogodbena stranka lahko kadarkoli predlaga spremembo oziroma dopolnitev te kolektivne pogodbe.
(2) Pogodbena stranka, ki želi spremembo oziroma dopolnitev kolektivne pogodbe, predloži drugi stranki pisni
predlog sprememb in dopolnitev z obrazložitvijo razlogov in ciljev.
(3) Druga pogodbena stranka se je dolžna do predloga opredeliti v roku 30 dni od prejema predloga.
(4) Če druga stranka ne sprejme
predloga za spremembo ali dopolnitev pogodbe oziroma se do predloga ne opredeli
v 30 dneh, lahko stranka predlagateljica začne postopek posredovanja pred
organom, ki ga določa ta kolektivna pogodba.
9. člen
(sklenitev nove KPdg)
(1) Postopek za sklenitev nove
kolektivne pogodbe se začne na obrazloženo pobudo katerekoli od pogodbenih
strank najmanj tri mesece pred prenehanjem veljavnosti te kolektivne pogodbe.
(2) Do pisne in obrazložene pobude za
sklenitev nove kolektivne pogodbe se je druga pogodbena stranka dolžna opredeliti v roku 30 dni od prejema pobude.
(3) V primeru, da druga pogodbena stranka ne sprejme pobude za sklenitev nove KPdg, oziroma se do pisne pobude v roku, ki ga določa
prejšnji odstavek tega člena, ne opredeli, se postopek za sklenitev nove
kolektivne pogodbe ustavi.
10. člen
(odpoved KPdg)
(1) Kolektivno pogodbo lahko odpove
vsaka od strank s šestmesečnim odpovednim rokom.
(2) Odpoved kolektivne pogodbe mora
biti obrazložena.
(3) Po prenehanju veljavnosti te
kolektivne pogodbe se do sklenitve nove, vendar najdlje eno leto, uporabljajo
določbe normativnega dela te kolektivne pogodbe.
(4) Po odpovedi te kolektivne pogodbe
lahko vsaka stranka predlaga sklenitev nove kolektivne pogodbe.
11. člen
(reševanje sporov med pogodbenima strankama ter sporov med uporabniki te kolektivne pogodbe)
(1) Pogodbeni stranki in uporabniki
KPdg lahko medsebojne individualne in kolektivne spore, ki izhajajo iz te
kolektivne pogodbe in jih ni bilo mogoče rešiti s pogajanji, rešujeta na miren
način s posredovanjem ali arbitražo.
(2) Mirno reševanje sporov,
dogovorjeno s to KPdg v obligacijskem ali normativnem delu, ni procesna
predpostavka.
(3) Za spore iz prvega odstavka tega
člena se štejeta spor o pravicah in interesni spor, ki izvirata iz te
kolektivne pogodbe.
(4) Spori se rešujejo ob smiselni
uporabi Zakona o kolektivnih pogodbah, Zakona o arbitraži in Zakona o mediaciji
v civilnih in gospodarskih sporih.
12. člen
(mirno reševanje sporov s posredovanjem)
(1) Postopek mirnega reševanja sporov
s posredovanjem (v nadaljevanju: posredovanje) se začne na podlagi pisnega
predloga ene od pogodbenih strank ali uporabnika KPdg (v nadaljevanju:
predlagatelj), v katerem je navedeno sporno vprašanje ali razmerje ter sočasno
predlagan priznan delovno pravni strokovnjak za posredovanje.
(2) Nasprotni udeleženec se mora o
predlogu izjasniti v roku desetih delovnih dni tako, da nedvoumno izjavi, da
sprejema postopek posredovanja. Obenem nasprotni udeleženec sprejme
predlaganega strokovnjaka za posredovanje ali posreduje svoj predlog.
Udeleženca spora o strokovnjaku za posredovanje dosežeta soglasje v roku petih
delovnih dni od začetka postopka posredovanja. Če tak sporazum ni dosežen, se
šteje, da postopek posredovanja ni uspel in se ustavi.
(3) Med postopkom posredovanja lahko
katerakoli stranka kadarkoli izjavi, da ne želi nadaljevati s postopkom.
Postopek se ustavi.
13. člen
(postopek posredovanja)
(1) V postopku posredovanja se
uporabljajo načela Zakona o mediaciji v civilnih in gospodarskih sporih.
(2) V primeru uspešnega zaključka
posredovanja pogodbeni stranki skladno s svojimi pooblastili skleneta zavezujoč
pisni sporazum.
(3) Pisni sporazum strank, ki
dopolnjuje ali spreminja vsebino kolektivne pogodbe, se objavi na enak način kot
KPdg.
14. člen
(arbitraža)
(1) Stranki individualnega delovnega
spora ali stranki kolektivnega delovnega spora se lahko ob nastanku spora,
najkasneje pa v roku, ki ga določa zakon, pisno dogovorita za arbitražno
reševanje spora.
(2) Arbitražni postopek se praviloma
vodi pred arbitrom posameznikom, s katerim soglašata obe stranki spora ali pred
tri članskim arbitražnim senatom, v katerega vsaka stranka predlaga enega
člana, tretjega, ki je predsednik senata, pa imenujeta soglasno.
15. člen
(arbitražni postopek)
(1) Arbitražni postopek se začne na
podlagi pisnega predloga ene od strank spora, v katerem je navedeno sporno
vprašanje ali razmerje in podan predlog za člana arbitražnega senata in
predsednika arbitraže ali soglasje glede arbitra posameznika.
(2) Nasprotna stranka se mora o predlogu izjasniti v roku desetih delovnih dni od prejema predloga tako, da
nedvoumno izjavi, da sprejema postopek arbitraže. Obenem nasprotna stranka sprejme predlaganega predsednika arbitraže ali arbitra posameznika oziroma posreduje svoj
predlog. Stranki spora o predsedniku arbitražnega senata oziroma arbitru
posamezniku dosežeta soglasje v roku petih delovnih dni od sprejema izjave o
začetku arbitražnega postopka. Če tak sporazum ni dosežen, se arbitražni
postopek ustavi.
(3) Za postopek pred arbitražnim
senatom ali arbitrom posameznikom se smiselno uporabljajo določbe Zakona o
arbitraži.
(4) Odločitev arbitražnega senata
oziroma arbitra posameznika je v individualnem in kolektivnem delovnem sporu
dokončna. Odločitev arbitražnega senata oziroma arbitra posameznika v
kolektivnem delovnem sporu se objavi na enak način kot ta kolektivna pogodba.
16. člen
(komisija za spremljanje izvajanja KPdg)
(1) Stranki te kolektivne pogodbe
imenujeta tričlansko komisijo za spremljanje izvajanja KPdg (v nadaljevanju:
komisija). Vsaka pogodbena stranka imenuje enega člana, sporazumno pa imenujeta
predsednika komisije.
(2) Komisija iz prvega odstavka tega
člena se konstituira najkasneje v roku 90 dni po sklenitvi KPdg. Način dela
komisije določa poslovnik, ki ga sprejme komisija.
(3) Komisija spremlja izvajanje KPdg
in sprejema:
-      
priporočila delodajalcem (uporabnikom) za
izvajanje določb te kolektivne pogodbe in
-      
priporočila strankama te kolektivne pogodbe za
ureditev posameznega vprašanja.
(4) Priporočilo delodajalcem za
izvajanje določb te kolektivne pogodbe predstavlja strokovno mnenje komisije o
načinu izvajanja določenega instituta v praksi.
(5) Priporočilo strankama je strokovni predlog komisije za ureditev določenega vprašanja.
(6) Na podlagi lastnih ugotovitev ob
spremljanju izvajanja te kolektivne pogodbe ali na podlagi posredovanih
predlogov ali vprašanj, oblikuje predloge in priporočila za spremembo ali
dopolnitev te kolektivne pogodbe, ki jih posreduje pogodbenima strankama v obravnavo.
(7) Vsaka pogodbena stranka lahko predlaga, da se v delo komisije pritegne tudi zunanje strokovne sodelavce, vendar le
kot konzultante.
(8) Komisija je dolžna pri svojem delu
upoštevati mednarodne delovnopravne konvencije, predpise s področja delovnih
razmerij, ustaljeno sodno prakso in namen, ki sta ga stranki hoteli doseči s
posamezno pravno normo.
2. NORMATIVNI DEL
PRAVICE IN OBVEZNOSTI UPORABNIKOV KPdg
2.1. SPLOŠNO
17. člen
(pomen izrazov v tej kolektivni pogodbi)
(1) V kolektivni pogodbi uporabljena
izraza »delodajalec« in »delavec«, zapisana v moški spolni slovnični obliki,
sta uporabljena kot nevtralna za ženske in moške.
(2) Pogodbena stranka je podpisnik te kolektivne pogodbe.
(3) Uporabniki kolektivne pogodbe so
vsi delodajalci, člani podpisnika te kolektivne pogodbe (torej pogodbene
stranke) in pri njih zaposleni delavci.
(4) Manjši delodajalec po tej
kolektivni pogodbi je delodajalec, ki zaposluje deset ali manj delavcev in ga
tako opredeljuje Zakon o delovnih razmerjih.
(5) Poslovodne osebe so osebe, ki
zastopajo pravno osebo in vodijo poslovanje pri delodajalcu in so s temi
pooblastili vpisane v ustrezni register.
(6) Vodilni delavci so tisti delavci,
ki imajo pooblastila za samostojne odločitve in sklepanje pogodb. Delodajalec
jih določi s sistemizacijo delovnih mest ali drugim ustreznim aktom, mali
delodajalec pa lahko s pogodbo o zaposlitvi.
(7) Splošni akt je akt delodajalca, ki
na splošen način ureja posamezna vprašanja v zvezi z delovnimi razmerji v
skladu z zakonom.
(8) Izraz »organizacijska enota«
pomeni sestavni del družbe, ki združuje delavce pri opravljanju določenega
delovnega procesa. Organizacijske enote določi delodajalec.
(9) Akt o sistemizaciji in
organizaciji je splošni akt delodajalca, ki določa delovna mesta ali skupek
sorodnih delovnih mest, ki tvorijo vrsto dela, določa pogoje za opravljanje
dela na posameznem delovnem mestu in/ali vrste del ter opis del in nalog
posameznega delovnega mesta.
(10) Vrsta del je skupek sorodnih
delovnih mest, za katera se zahtevata enaka stopnja in vrsta izobrazbe.
(11) Delovno mesto je najmanjša
organizacijska enota v strukturi delodajalca, v okviru katere se izvajajo
posamezne naloge.
(12) Pomen izrazov, ki se nanašajo na
plače in druge osebne prejemke, je naveden v poglavju o plačah.
18. člen
(minimalni standardi)
Sklenjena pogodba o zaposlitvi mora
upoštevati minimalne delovnopravne standarde, kot jih določajo zakoni in ta
kolektivna pogodba.
19. člen
(razvrstitev del)
Delovna mesta se razvrščajo v devet
tarifnih razredov glede na zahtevano strokovno izobrazbo za zasedbo delovnega
mesta, določeno v aktu o sistemizaciji in organizaciji delovnih mest. V
primeru, da manjši delodajalec, skladno z ZDR ni dolžan sprejeti akta o
sistemizaciji in organizaciji delovnih mest, se delovno mesto razvršča glede na
zahtevano stopnjo izobrazbe, kot izhaja iz prijave oziroma razpisa prostega
delovnega mesta.
 

I.

Tarifni
  razred

(enostavna
  dela)Delovna mesta, za katera se ne zahteva priučevanje in za katera
  zadostuje končana ali nedokončana osnovna šola.


II.

Tarifni
  razred

(manj zahtevna
  dela)Delovna mesta, za katera se zahteva poleg osnovnošolske izobrazbe še
  krajši eno ali večmesečni tečaj, ustrezna poklicna kvalifikacija oziroma
  18 mesecev javno priznanega poklicnega izobraževanja.


III.

Tarifni
  razred

(srednje zahtevna
  dela)
Delovna mesta, za
  katera se zahteva najmanj dve leti javno priznanega poklicnega ali
  strokovnega izobraževanja ali ustrezna poklicna kvalifikacija.


IV.

Tarifni razred

(zahtevna dela)
Delovna mesta, za
  katera se zahteva najmanj tri leta javno priznanega poklicnega ali
  strokovnega izobraževanja ali ustrezna poklicna kvalifikacija.


V.

Tarifni razred

(bolj zahtevna dela)
Delovna mesta, za
  katera se zahtevajo tri leta javno priznanega poklicnega ali strokovnega
  izobraževanja in mojstrski, delovodski in poslovodski izpit ali delovna
  mesta, za katera se zahteva štiri ali pet let javno priznanega strokovnega
  izobraževanja ali matura splošne gimnazije in poklicni tečaj ali ustrezna
  poklicna kvalifikacija.


VI. 

Tarifni razred

(zelo zahtevna dela)
Delovna mesta, za
  katere se zahteva višja strokovna izobrazba in visokošolski strokovni program
  I. bolonjske stopnje.


VII.

Tarifni razred 

(visoko zahtevna
  dela)
Delovna mesta, za
  katera se zahteva visoka strokovna izobrazba ali delovna mesta, za katera se
  zahteva univerzitetna izobrazba ali univerzitetni program po I. bolonjski
  stopnji ali magisterij stroke po II. bolonjski stopnji.


VIII.

Tarifni razred

(najbolj zahtevna
  dela)
Delovna mesta, za
  katera se zahteva magisterij, specializacija ali državni izpit po končanem
  visokem univerzitetnem ali strokovnem izobraževanju.


IX.

Tarifni razred

(izjemno pomembna,
  najbolj zahtevna dela) Delovna mesta, za katera se zahteva doktorat znanosti.
 

Delodajalec, ki je skladno z zakonom, ki
ureja delovna razmerja dolžan sprejeti akt o sistemizaciji in organizaciji
delovnih mest, mora pred njegovim sprejemom oziroma spremembo in dopolnitvijo
pridobiti mnenje sindikata organiziranega pri delodajalcu.
2.2. SKLENITEV POGODBE O ZAPOSLITVI, PRAVICE
IN OBVEZNOSTI V ČASU TRAJANJA POGODBE O ZAPOSLITVI IN PRENEHANJE POGODBE O
ZAPOSLITVI
20. člen
(objava prostega delovnega mesta)
Delodajalec je dolžan, skladno z zakonom,
ki ureja delovna razmerja, objaviti prosto delovno mesto.
V objavi mora biti navedeno:
-      
naziv ali kratek opis dela,
-      
čas, za katerega se sklepa delovno razmerje,
-      
pogoji, ki jih mora izpolnjevati kandidat,
-      
rok, v katerem se mora prijaviti kandidat,
-      
rok, v katerem bo kandidat obveščen o izbiri.
21. člen
(predhodni preizkus)
(1) Delodajalec lahko pred izbiro
preizkusi usposobljenost za delo prijavljenih kandidatov, pri čemer določi
ustrezen strokovni način preizkusa.
(2) Delodajalec imenuje strokovno
komisijo, organizacijo ali pooblaščeno osebo, ki opravi preizkus v skladu s pravili
stroke. Delodajalec lahko preizkusi le strokovno usposobljenost, znanje,
veščine in spretnosti ter psihofizične sposobnosti, ki so potrebne pri delu.
(3) Kandidat, ki se takega preizkusa
ne udeleži, ne more biti upoštevan pri izbiri.
(4) Kandidat ima pravico do odškodnine
v primeru delovne nesreče v zvezi s preizkusom usposobljenosti, razen če ni
ravnal skladno z navodili delodajalca pri poteku predhodnega preizkusa.
22. člen
(vročitev predloga pogodbe o zaposlitvi)
Delodajalec je dolžan vročiti predlog
pogodbe o zaposlitvi delavcu najmanj pet delovnih dni pred predvidenim dnem
sklenitve pogodbe o zaposlitvi oziroma nastopom dela.
23. člen
(pogodba o zaposlitvi)
(1) S pogodbo o zaposlitvi delavec in
delodajalec uredita naslednja vprašanja:
-      
podatke o pogodbenih strankah z navedbo njunega
prebivališča oziroma sedeža,
-      
datum nastopa dela,
-      
naziv delovnega mesta oziroma vrsto dela, s
kratkim opisom dela, ki ga mora opravljati po pogodbi o zaposlitvi,
-      
kraj opravljanja dela; če ni navedenega točnega
kraja velja, da delavec opravlja delo na sedežu delodajalca,
-      
čas, za katerega je sklenjena pogodba o
zaposlitvi in določilo o načinu izrabe letnega dopusta, če je sklenjena pogodba
o zaposlitvi za določen čas,
-      
določilo ali gre za pogodbo o zaposlitvi s
polnim ali krajšim delovnim časom,
-      
določilo o dnevnem ali tedenskem delovnem času
in razporeditvi delovnega časa,
-      
določilo o znesku osnovne plače delavca v
valuti, veljavni v Republiki Sloveniji, ki mu pripada za opravljanje dela po
pogodbi o zaposlitvi ter o morebitnih drugih plačilih,
-      
določilo o drugih sestavinah plače delavca, o
plačilnem obdobju, plačilnem dnevu in o načinu izplačevanja plače,
-      
določilo o letnem dopustu oziroma načinu
določanja letnega dopusta,
-      
konkurenčno klavzulo,
-      
dolžino odpovednih rokov in
-      
druge pravice in obveznosti skladno z zakonom
in to kolektivno pogodbo.
(2) V pogodbi o zaposlitvi se glede
vprašanj o dnevnem ali tedenskem delovnem času in razporeditvi delovnega časa,
določil o drugih sestavinah plače delavca, o plačilnem obdobju, plačilnem dnevu
in o načinu izplačevanja plače; določil o letnem dopustu oziroma načinu
določanja letnega dopusta in konkurenčne klavzule, stranki lahko sklicujeta na
veljavne zakone, kolektivne pogodbe oziroma splošne akte delodajalca.
24. člen
(opravičeni razlogi, zaradi katerih
delavec ne začne delati)
V primeru, da delavec ne prične z delom na
dogovorjeni datum v skladu s pogodbo o zaposlitvi, kot opravičeni razlogi
štejejo:
-      
bolezen, ki se izkaže z zdravniškim potrdilom;
-      
vabilo k upravnim ali sodnim organom, brez krivde
delavca.
25. člen
(konkurenčna prepoved in konkurenčna
klavzula)
(1) Med trajanjem delovnega razmerja
delavec ne sme brez pisnega soglasja delodajalca za svoj ali tuj račun
opravljati del ali sklepati poslov ali ustanavljati podjetja z dejavnostjo, ki
sodijo v dejavnost, ki jo dejansko opravlja delodajalec in pomenijo ali bi
lahko pomenili za delodajalca konkurenco.
(2) Če delavec krši določbo prvega
odstavka tega člena, krši pogodbene in druge obveznosti in delodajalec mu lahko
redno odpove pogodbo o zaposlitvi iz krivdnega razloga.
(3) S pogodbo o zaposlitvi se
natančneje določijo dela in naloge, ki jih delavec ne sme opravljati v času
delovnega razmerja ter po prenehanju delovnega razmerja.
(4) Če se delavec in delodajalec
dogovorita o konkurenčni klavzuli, se ta določi v pogodbi o zaposlitvi v
obsegu, vsebini in trajanju kot določa zakon, ki ureja delovna razmerja.
Delovno razmerje za določen čas
26. člen
(sklepanje pogodbe o zaposlitvi za določen
čas)
(1) Če delavec sklene delovno razmerje
za določen čas, morata biti v pogodbi o zaposlitvi določena:
-      
razlog, na podlagi katerega je bilo sklenjeno
delovno razmerje za določen čas,
-      
čas trajanja pogodbe za določen čas.
(2) Manjši delodajalec lahko sklene
pogodbo o zaposlitvi za določen čas poleg primerov, ki jih določa zakon, še v
naslednjih primerih:
-      
če gre za izvedbo posla, pridobljenega z javnim
natečajem ali naročilom, in sicer za čas izvedbe tega posla,
-      
v prvem letu, ko prvič začne opravljati
dejavnost,
-      
namesto uvedbe poskusnega dela lahko z delavcem
sklene pogodbo o zaposlitvi za določen čas v trajanju, ki je s to kolektivno
pogodbo določen za trajanje poskusnega dela ustrezne zahtevnosti.
27. člen
(projektno delo)
(1) Delodajalec lahko sklene pogodbo o
zaposlitvi za določen čas v primeru izvajanja projektnega dela.
(2) Kot projektno delo se šteje delo,
ki se prične na podlagi posebne pogodbe ter se izvaja in zaključi skladno s
projektnim programom.
(3) Dogovorjeno projektno delo iz tega
člena velja samo za delodajalce, ki so člani GZS – PTZ.
(4) Če je delo projektno organizirano,
se pogodba o zaposlitvi za določen čas lahko sklene tudi za obdobje, daljše od
dveh let, če se pogodba o zaposlitvi sklene za ves čas trajanja projekta.
(5) Za projektno delo se šteje delo,
ki je organizirano tako, da je vsak projekt samostojen del poslovanja oziroma
dejavnosti delodajalca, ki se tekoče (dnevno) opravlja.
(6) V primeru, da projektno delo traja
dalj kot dve leti, pripada delavcu odpravnina, kot da bi mu pogodba prenehala
iz poslovnega razloga, v višini kot določa zakon.
28. člen
(poskusno delo)
(1) Delavec in delodajalec, ki se v
pogodbi o zaposlitvi dogovorita o poskusnem delu, opredelita tudi njegovo
trajanje in način spremljanja.
(2) Poskusno delo traja največ:
 

za dela od I. do
  III. tarifnega razreda

največ en mesec,


za dela IV.
  tarifnega razreda

največ dva meseca,


za dela V.
  tarifnega razreda

največ tri mesece,


za dela od VI. do
  IX. tarifnega razreda

največ šest
  mesecev.

(3) Z nastopom dela delavca
delodajalec imenuje izmed delavcev, zaposlenih v družbi oziroma zunanjih
sodelavcev strokovno komisijo ali pooblaščenega delavca, ki spremlja delavčevo
delo v poskusni dobi. Člani strokovne komisije oziroma pooblaščeni delavec
morajo imeti najmanj enako stopnjo strokovne izobrazbe kot delavec.
(4) Delavec lahko v času trajanja
poskusnega dela kadarkoli odpove pogodbo o zaposlitvi s sedemdnevnim odpovednim
rokom.
(5) Delodajalec lahko kadarkoli v času
trajanja poskusnega dela poda pisno oceno o uspešno opravljenem delu.
(6) Če delodajalec ob poteku
poskusnega dela poda pisno oceno o neuspešno opravljenem poskusnem delu, lahko
delavcu izredno odpove pogodbo o zaposlitvi.
29. člen
(uvajanje v delo)
(1) Ko se delavec pri delodajalcu
prvič zaposli, ga delodajalec lahko uvede v delo.
(2) Uvajanje v delo sestavlja:
-      
seznanitev delavca z dejavnostjo delodajalca,
njegovo organizacijo in s poslovanjem,
-      
seznanitev z vsebino dela, delovnimi in drugimi
postopki na delovnem mestu ali z vrsto dela, za katero je delavec sklenil
pogodbo o zaposlitvi,
-      
seznanitev s sodelavci, s katerimi bo delavec
redno sodeloval pri izvajanju svojih delovnih nalog,
-      
seznanitev z oceno tveganja, vključno z ukrepi
za zagotavljanje varnosti in zdravja pri delu,
-      
izvajanje delovnih nalog na delovnem mestu ali
vrsti dela (sprva pod nadzorom, kasneje samostojno),
-      
seznanitev s podatki, ki so poslovna skrivnost
in s postopki ravnanja s temi podatki,
-      
seznanitev z varstvom osebnih podatkov,
-      
seznanitev z drugimi obveznostmi delavca, ki
izhajajo iz zakona, splošnih aktov delodajalca in pogodbe o zaposlitvi.
(3) Delodajalec ob pričetku uvajanja v
delo imenuje enega ali več pooblaščenih delavcev, ki delavca uvedejo v delo.
Pooblaščeni delavci morajo imeti najmanj enako stopnjo strokovne izobrazbe kot
delavec ali morajo opravljati delo na delovnem mestu ali vrsti dela, za katero
je delavec sklenil pogodbo o zaposlitvi.
30. člen
(trajanje uvajanja v delo)
(1) Uvajanje v delo lahko traja za
delavce, ki so sklenili pogodbo o zaposlitvi:

-      
  za dela od I. do III. tarifnega razreda

največ en
  mesec,


-      
  za dela IV. in V. tarifnega razreda

največ dva
  meseca,


-      
  za dela VI. tarifnega razreda

največ tri
  mesece,


-      
  za dela od VII. do IX. tarifnega razreda

največ štiri
  mesece.

(2) Za delavce, ki so sklenili pogodbo
o zaposlitvi in so se zaposlili prvič po končanem izobraževanju, lahko traja
uvajanje v delo:

-      
  za dela od I. do III. tarifnega razreda

največ dva
  mesca,


-      
  za dela IV. in V. tarifnega razreda

največ
  štiri mesece,


-      
  za dela VI. tarifnega razreda

največ
  šest mesecev,


-      
  za dela od VII. do IX. tarifnega razreda

največ devet
  mesecev.

(3) V času uvajanja v delo delodajalec
delavcu ne more odpovedati pogodbe o zaposlitvi iz razloga nesposobnosti.
(4) V času uvajanja v delo v primerih
iz prvega odstavka tega člena ima delavec pravico do 100% osnovne plače za
delovno mesto oziroma vrsto dela, za katero se uvaja. V primerih iz drugega
odstavka tega člena pa ima delavec pravico do plače v višini, kot jo za
pripravnika in delavca, ki se uvaja v delo, določa zakon, ki ureja delovna
razmerja.
31. člen
(medsebojno izključevanje)
Poskusno delo, uvajanje v delo in
pripravništvo se med seboj izključujejo.
32. člen
(pripravništvo)
(1) Pripravništvo se lahko dogovori v
pogodbi o zaposlitvi le v primeru, ko se delavec zaposli prvič po končanem
izobraževanju, in sicer z namenom, da se usposobi za samostojno opravljanje
dela, če v okviru programa izobraževanja za poklic ni imel praktičnega
usposabljanja ali obvezne prakse v takšnem obsegu, da bi lahko samostojno
opravljal delo.
(2) Trajanje pripravništva ne sme biti
daljše, kot je s to KP določeno trajanje uvajanja v delo za delavce, ki se
prvič zaposlijo.
(3) Delodajalec mora pripravniku
določiti mentorja, ki mora imeti najmanj enako stopnjo strokovne izobrazbe, kot
jo ima pripravnik in tri leta delovnih izkušenj v stroki, za katero se
pripravnik usposablja.
(4) Pripravništvo poteka po programu,
ki ga pripravi mentor in ga ob nastopu pripravništva izroči pripravniku.
Program mora vsebovati tudi način spremljanja in ocenjevanja pripravništva.
(5) Mentor je dolžan skrbeti za
izvajanje programa pripravništva, uvajati pripravnika v delo, mu dajati
strokovne nasvete, navodila in pomoč pri praktičnem delu, ter napisati poročilo
o delu pripravnika.
(6) Delodajalec imenuje tričlansko
strokovno komisijo, pri kateri pripravnik opravlja strokovni izpit. Člani
strokovne komisije morajo imeti najmanj enako stopnjo strokovne izobrazbe kot
jo ima pripravnik in tri leta delovnih izkušenj. Mentor je lahko član komisije,
vendar ne more biti njen predsednik.
(7) Mentor in člani komisije se lahko
imenujejo izmed delavcev, zaposlenih pri delodajalcu ali zunanjih sodelavcev.
(8) Pripravništvo se zaključi s
strokovnim izpitom, ki ga določi strokovna komisija. Pripravnik opravlja
strokovni izpit najkasneje do izteka pripravniške dobe.
(9) O opravljanju strokovnega izpita
se piše zapisnik ter se izda potrdilo o opravljenem pripravništvu, ki vsebuje:
-      
ime in priimek ter rojstne podatke pripravnika,
-      
dan opravljanja strokovnega izpita,
-      
dan, mesec in leto izdaje potrdila,
-      
delovno mesto oziroma vrsto del, za katere je
pripravnik opravil strokovni izpit,
-      
podpis predsednika strokovne komisije in
pooblaščenega delavca delodajalca.
33. člen
(obveznost opravljanja drugega dela)
(1) Delavec je dolžan začasno
opravljati delo, ki ne ustreza vrsti in stopnji njegove strokovne izobrazbe,
znanja in zmožnosti v primeru višje sile (kot npr. naravnih ali drugih nesreč,
pri katerih je ogroženo življenje in zdravje ljudi ali premoženje), reševanja
človeških življenj in zdravja, nenadnega kvara surovin in materiala, ki
povzroči popoln ali delen zastoj delovnega procesa pri delodajalcu ter v
primeru nenadne krajše odsotnosti drugega delavca in v primeru okvare delovnih
naprav.
(2) Delavec mora začasno opravljati
tudi drugo delo, ki ni predmet pogodbe o zaposlitvi, v naslednjih primerih:
-      
zmanjšanja ali povečanja obsega dela pri
delodajalcu ali v posamezni organizacijski enoti,
-      
nadomeščanja drugega delavca,
-      
nenadne okvare strojev in drugih sredstev za
delo na delovnem mestu,
-      
nadomeščanja delavca, ki iz objektivnih
razlogov ne sme zapustiti delovnega mesta, zaradi zagotovitve odmora med delom,
-      
izvajanja ukrepov za varnost in zdravje pri delu,
-      
v času odpovednega roka v primeru odpovedi
pogodbe o zaposlitvi iz razloga nesposobnosti,
-      
v primerih uvajanja novih tehnologij, nove
organizacije dela in novih proizvodnih programov, delovnih procesov, predlogov
izboljšav in podobno.
(3) Delodajalec mora pred začetkom
opravljanja drugega dela oziroma najkasneje v roku treh delovnih dni po začetku
dela delavcu izročiti pisni nalog za drugo delo.
(4) Delo po določbah drugega odstavka
tega člena lahko traja največ dva meseca v koledarskem letu.
(5) Delavec mora biti usposobljen za
varno opravljanje drugega dela.
(6) Delavcu pripada v času opravljanja
odrejenega dela iz drugega odstavka tega člena tista plača, ki je zanj bolj
ugodna.
34. člen
(napotitev delavca na delo v drug kraj)
(1) Delodajalec lahko napoti delavca
na delo v drug kraj brez njegove privolitve, če je kraj opravljanja dela v
pogodbi o zaposlitvi širše opredeljen pod pogojem, da kraj novega delovnega
mesta ni oddaljen več kot 50 km oziroma ne več kot tri ure vožnje v obe smeri
od kraja, kjer je delavec biva, in če je delavcu zagotovljen prevoz z javnimi
prevoznimi sredstvi.
(2) Na delo v drug kraj ne more biti
napoten:
-      
delavec invalid, ki ne more neovirano
uporabljati javnih prevoznih sredstev,
-      
delavec ali delavec samohranilec, ki ima otroka
v starosti do 15 let,
-      
delavec, če razporeditev lahko vpliva na
poslabšanje njegovega zdravja,
-      
delavec, ki neguje težje duševno in telesno
prizadetega družinskega člana.
(3) Omejitve iz prejšnjega odstavka
tega člena ne veljajo, če delodajalec zagotovi delavcu in njegovi družini
enakovredne pogoje bivanja ter zaposlitev zakonca in možnost šolanja otrok.
35. člen
(delo na domu)
(1) V času trajanja delovnega razmerja
se lahko delodajalec in delavec z aneksom k pogodbi o zaposlitvi dogovorita o
delu na domu.
(2) Delo na domu se lahko organizira
pod naslednjimi pogoji:
-      
če gre za takšna dela in naloge, ki jih ni
potrebno opravljati v prostorih delodajalca,
-      
če delavec razpolaga s primernimi poslovnimi
ali drugimi prostori,
-      
če je zagotovljena varnost pri delu,
-      
če je zagotovljeno sprotno obveščanje delavcev,
ki delo opravljajo na domu.
(3) V primeru dela delavca na domu je
delodajalec dolžan zagotavljati varne in zdrave razmere za delo in varno
delovno okolje, ter občasno nadzorovati varnost in zdravje pri delu.
(4) Pravice, obveznosti in pogoji
opravljanja dela na domu med delavcem in delodajalcem se uredijo z aneksom k
Pogodbi o zaposlitvi, upoštevaje določbe zakona, ki ureja delovna razmerja.
(5) Delodajalec in delavec s pogodbo
ali aneksom k pogodbi o zaposlitvi določita nadomestilo za uporabo delavčevih
sredstev najmanj v višini amortizacije.
36. člen
(določanje presežnih delavcev)
Delodajalec lahko določi delavce, katerih
delo postane trajno nepotrebno, le v skladu z zakonom.
37. člen
(pravice presežnih delavcev)
(1) Delodajalec je dolžan delavce
obveščati o vseh aktivnostih, povezanih z nastankom in reševanjem presežnih
delavcev, delavci pa morajo biti osebno seznanjeni z možnimi načini reševanja
svojega delovnega položaja.
(2) Program reševanja presežnih
delavcev mora biti finančno ovrednoten.
(3) Odpravnina, ki pripada delavcu, ki
mu iz poslovnih razlogov ni mogoče zagotoviti dela pod pogoji iz pogodbe o
zaposlitvi, mora biti izplačana najkasneje do izteka odpovednega roka in lahko
presega desetkratnik osnove, kot jo določa zakon, ki ureja delovna razmerja.
38. člen
(delovni čas)
(1) Polni delovni čas znaša najmanj 36
ur in največ 40 ur tedensko.
(2) O razporeditvi delovnega časa
odloča delodajalec, ki mora letno razporeditev delovnega časa določiti z letnim
delovnim koledarjem najkasneje do začetka koledarskega oziroma poslovnega leta.
Pri tem upošteva potrebe delovnega procesa in z zakoni zagotovljene odmore in
počitke delavcev.
(3) Delavcem invalidom druge
kategorije in delavcem v času medicinske rehabilitacije, ki imajo pravico
delati s krajšim delovnim časom od polnega, se trajanje dnevnega delovnega časa
v primeru prerazporeditve delovnega časa ne sme podaljšati.
39. člen
(pogoji za začasno prerazporeditev
delovnega časa)
Delovni čas lahko delodajalec začasno
prerazporedi v primerih:
-      
ki so določeni z zakonom za uvedbo nadurnega
dela,
-      
zaradi nepredvidenega zmanjšanega ali
povečanega obsega dela,
-      
zaradi začasnega pomanjkanja surovin (kot npr.:
reprodukcijskih materialov, sestavnih delov) in energije (kot npr.: elektrika,
para, plin),
-      
zaradi nepredvidene začasno povečane odsotnosti
delavcev z dela,
-      
zaradi neugodnih vremenskih pogojev.
40. člen
(neenakomerna razporeditev ter začasna
prerazporeditev delovnega časa)
(1) V primerih, ko to narekujejo
objektivni, tehnični razlogi ali razlogi organizacije dela, se pri neenakomerni
razporeditvi ter začasni prerazporeditvi delovnega časa upošteva polni delovni
čas kot povprečna delovna obveznost v obdobju 12 mesecev.
(2) V primeru, da ob koncu
dogovorjenega referenčnega obdobja opravljene ure delavca presegajo letni fond
delovnih ur, se presežek ur izplača v roku 30 dni po zaključku referenčnega
obdobja v višini vrednosti nadure.
(3) V primeru, da delodajalec nima
ustreznega akta, se v pogodbi o zaposlitvi opredelijo objektivni, tehnični in
organizacijski razlogi iz prvega odstavka tega člena.
41. člen
(krajši delovni čas zaradi starševstva)
(1) Če eden od staršev uveljavlja
pravico do krajšega delovnega časa zaradi starševstva, se razporeditev
delovnega časa določi z dogovorom med delavcem in delodajalcem.
(2) Če dopuščajo delovni pogoji, je
delodajalec dolžan delavcu z družinskimi obveznostmi omogočiti delo v razporedu
delovnega časa, ki je za delavca ugodnejši zaradi lažjega usklajevanja
poklicnih in družinskih obveznosti.
42. člen
(odreditev dela preko polnega delovnega
časa)
(1) Delodajalec lahko odredi delo
preko polnega delovnega časa v primerih, ki jih določa zakon, ki ureja delovna
razmerja.
(2) Delavec je dolžan na zahtevo
delodajalca opravljati delo preko polnega delovnega časa – nadurno delo:
-      
v primerih izjemoma povečanega obsega dela,
-      
če je potrebno nadaljevanje delovnega ali
proizvodnega procesa, da bi se preprečila materialna škoda ali nevarnost za
življenje in zdravje ljudi,
-      
če je nujno, da se odvrne okvara na delovnih
sredstvih, ki bi povzročila prekinitev dela,
-      
če je potrebno, da se zagotovi varnost ljudi in
premoženja ter varnost prometa.
(3) Dnevna, tedenska in mesečna
časovna omejitev nadurnega dela, določena z zakonom, se lahko upošteva kot
povprečna omejitev v obdobju šestih mesecev.
43. člen
(odmor med delom)
(1) Odmor med delom se določi skladno
z zakonom.
(2) Delodajalec ne sme delavcu
določiti izrabe odmora med delom na začetku ali na koncu delovnega časa.
(3) Trajanje odmora med delom se
določi v sorazmerju s časom, prebitim na delu.
44. člen
(deljeni delovni čas)
V primeru deljenega delovnega časa ima
delavec, ki dela krajši delovni čas od polnega skladno s predpisi o
pokojninskem in invalidskem zavarovanju, predpisi o zdravstvenem zavarovanju
ali predpisi o starševskem dopustu, pravico do dela brez prekinitve. V ostalih
primerih lahko delodajalec določi deljen delovni čas, pri katerem prekinitev ne
sme biti krajša od ene ure. Čas prekinitve se ne všteva v delovni čas.
45. člen
pravica do
odsotnosti z dela z nadomestilom plače
(1) Delavec ima pravico do plačane
odsotnosti z dela do skupaj največ sedem delovnih dni v posameznem koledarskem
letu, v primerih, določenih s to kolektivno pogodbo. Delavec se o izrabi odsotnosti
dogovori z delodajalcem.
(2) Plačana
odsotnost znaša za posamezni primer:


lastne poroke

2 dneva


rojstva otroka

2 dneva


smrti zakonca ali osebe, ki je z
  delavcem živela v skupnosti, ki je izenačena z zakonsko zvezo, smrti otrok,
  staršev, posvojencev in pastorkov

3 dnevi


smrti bratov, sester, starih
  staršev

1 dan


selitve delavca in njegove
  družine v istem kraju

1 dan


selitve delavca in njegove
  družine v drug kraj

2 dneva


elementarne nesreče, ki je
  zadela delavca in njegovo družino

1–3 dni.


(3) Odsotnost iz prvega odstavka tega
člena je mogoče izrabiti samo ob nastopu dogodka.
(4) Dnevi odsotnosti zaradi selitve se
ne seštevajo.
(5) Nadomestilo plače za primere iz
drugega odstavka tega člena izplača delodajalec.
46. člen
(darovanje krvi)
Delavec ima pravico do odsotnosti z dela
zaradi darovanja krvi na dan, ko prostovoljno daruje kri. V tem primeru izplača
delodajalec nadomestilo plače v breme zdravstvenega zavarovanja.
47. člen
(druge plačane odsotnosti z dela)
(1) Delodajalec mora delavcu omogočiti
odsotnost z dela zaradi opravljanja:
-      
državljanskih dolžnosti,
-      
odziva na vabilo s sodišča ali drugega
državnega organa,
-      
opravljanja funkcije v predstavniških organih
republike in lokalnih skupnosti.
(2) Če v primerih odsotnosti iz
prejšnjega odstavka ni predpisana možnost povrnitve nadomestila, je taka
odsotnost v breme delavca, če delodajalec ne odloči drugače.
48. člen
(pravica do odsotnosti z dela brez
nadomestila plače)
(1) Delavec ima pravico do odsotnosti
z dela brez nadomestila plače zlasti v naslednjih primerih:
-      
neodložljivih osebnih opravkov,
-      
zasebnega potovanja,
-      
nege družinskega člana, ki ni medicinsko
utemeljena,
-      
popravila hiše oziroma stanovanja,
-      
zdravljenja na lastne stroške.
(2) Med odsotnostjo z dela po prvem
odstavku tega člena delovno razmerje ne preneha, vse pravice in obveznosti
delavca pa v tem času mirujejo, razen pravice do socialnega zavarovanja.
(3) Glede plačila prispevkov se
delavec in delodajalec dogovorita pred nastopom odsotnosti.
49. člen
(način izrabe odsotnosti z dela brez nadomestila
plače)
(1) Delavec mora pisno zaprositi
delodajalca za odobritev odsotnosti z dela brez nadomestila plače najmanj sedem
delovnih dni pred nameravano odsotnostjo.
(2) Delodajalec lahko delavčevo
zahtevo po neplačani odsotnosti z dela zavrne, če zahteve delovnega procesa
tega ne dopuščajo.
50. člen
(letni dopust)
(1) Delavec ima v posameznem
koledarskem letu pravico do letnega dopusta, ki ne more biti krajši kot štiri
tedne, kar pomeni:
-      
16 delovnih dni, če dela 4 dni na teden,
-      
20 delovnih dni, če dela 5 dni na teden,
-      
24 delovnih dni, če dela 6 dni na teden.
(2) Poleg letnega dopusta iz
prejšnjega odstavka imajo pravico do dodatnih dni letnega dopusta:
-      
starejši delavec – 3 dni,
-      
delavec invalid – 3 dni,
-      
delavec z najmanj 60% telesno okvaro – 3 dni,
-      
delavec, ki neguje in varuje otroka s telesno
ali duševno prizadetostjo – 3 dni,
-      
delavec, mlajši od 18 let – 7 dni,
-      
nočni delavec – 1 dan,
-      
delavec za vsakega otroka, ki še ni dopolnil 15
let starosti – 1 dan.
(3) V primeru organiziranega dela ob
nedeljah, 15 ali več nedelj na leto, pripada delavcu dodatno 1 dan letnega
dopusta.
(4) V primeru, da delavec dela v
deljenem delovnem času in prekinitev traja dve uri ali več, mu pripada dodatno
1 dan letnega dopusta.
(5) Delavcu, ki je pri delodajalcu
zaposlen več kot eno leto pripadajo dodatni dnevi dopusta na osnovi zahtevnosti
dela:

-      
  za delo I., II., III., IV. in V. stopnje zahtevnosti

1 dan


-      
  za delo VI. in VII. stopnje zahtevnosti

2 dni.

(6) Delavcu pripadajo dodatni dnevi
letnega dopusta za delo pri zadnjem delodajalcu:

-      
  od 1 do 5 let

1 dan


-      
  nad 5 do 10 let

2 dni


-      
  nad 10 do 15 let

3 dni


-      
  nad 15 do 20 let

4 dni


-      
  nad 20 let

5 dni.

(7) Letni dopust je mogoče izrabiti v
več delih, pri čemer mora en del trajati najmanj dva tedna.
(8) Pri izračunavanju sorazmernega
dela letnega dopusta se najmanj polovica dneva zaokroži navzgor na cel dan
letnega dopusta.
(9) V podjetniški kolektivni pogodbi,
v splošnem aktu delodajalca ali v pogodbi o zaposlitvi se lahko določijo
dodatni kriteriji za odmero dodatnih dni letnega dopusta, kot so npr.
zahtevnost dela, izobrazba, težji delovni pogoji, delovna uspešnost in podobno.
51. člen
(letni dopust in delovna uspešnost)
Na osnovi preseganja vnaprej določenih
delovnih rezultatov, pripada delavcu najmanj 1 dan letnega dopusta.
52. člen
(letni dopust na osnovi socialnih in
zdravstvenih razmer)
Na osnovi socialnih in zdravstvenih razmer
pripada delavcu dodatno en dan letnega dopusta.
53. člen
(letni dopust zaradi težkih pogojev dela)
V primeru, da delavec večino delovnega časa
opravlja delo, ki je posebno težko, naporno ali zdravju škodljivo ter kot tako
opredeljeno v Izjavi o varnosti, mu pripada dodatno najmanj dva dni letnega
dopusta.
54. člen
(letni dopust v primeru dela v izmenah)
Delavcu oziroma delavki, ki ima v pogodbi o
zaposlitvi, oziroma z navodilom delodajalca opredeljeno nočno delo ali delo v
izmeni, pripada povečano število dni letnega dopusta, vendar ne manj kot en
dan.
55. člen
(uporaba osnov za določitev letnega
dopusta)
(1) Pri odmeri letnega dopusta se
upošteva vse osnove, ki jih bo delavec izpolnil v koledarskem letu, za katerega
se odmerja letni dopust.
(2) Tak način določanja letnega
dopusta se ne uporablja pri odmeri letnega dopusta za otroka, ki bo v
koledarskem letu dopolnil 15 let starosti.
(3) Delodajalec je dolžan delavca
oziroma delavce obvestiti o številu delovnih dni letnega dopusta najkasneje do
31. marca v letu, za katerega se odmerja letni dopust.
56. člen
(izraba letnega dopusta)
(1) Letni dopust delavec praviloma
izrabi v letu, za katerega se odmerja, skladno s planom izrabe letnega dopusta,
ki ga delodajalec sprejme najkasneje do 31. marca.
(2) Spremembe plana izrabe letnega
dopusta so mogoče le v utemeljenih primerih s soglasjem delodajalca.
(3) Delavci, ki delajo v tujini, lahko
v dogovoru z delodajalcem v celoti izrabijo letni dopust do konca naslednjega
koledarskega leta.
57. člen
(izraba letnega dopusta na predlog
delavca)
Delodajalec omogoča delavcu izrabo enega
dneva letnega dopusta na dan, ki ga delavec sam določi, če o tem obvesti
delodajalca najmanj dva dni prej.
Ne glede na določbe prvega odstavka tega
člena lahko delavec izrabi brez predhodnega obvestila en dan letnega dopusta
zaradi:
-      
nesreče, ki je neposredno prizadela delavca,
-      
smrti ožjega družinskega člana,
-      
odvzema prostosti delavcu v trajanju enega
dneva.
58. člen
(bolniška odsotnost in letni dopust)
Če delavec med trajanjem letnega dopusta
zboli ali v drugih primerih odsotnosti z dela, se mu ta čas ne šteje v letni
dopust.
59. člen
(izraba letnega dopusta ob prenehanju
pogodbe o zaposlitvi)
Če delavec zaradi prenehanja delovnega
razmerja ne more izrabiti celotnega ali dela letnega dopusta iz razlogov na
strani delodajalca, se delavec in delodajalec lahko dogovorita o odškodnini za
neizrabljen del letnega dopusta, v višini nadomestila plače, ki bi ga delavec
prejel, če bi dopust izrabil.
60. člen
(oblika motivacije delavcev)
(1) O obliki motivacije delavca, ki s
svojim delom izjemno prispeva k povečanju produktivnosti ali kako drugače
prispeva k povečanju dobička, odloči delodajalec.
(2) Oblike motivacije delavca so
zlasti:
-      
prednost pri strokovnem izpopolnjevanju,
-      
sodelovanje na strokovnih posvetih,
usposabljanjih in drugih oblikah funkcionalnega usposabljanja,
-      
nagradna odsotnost z dela.
61. člen
(nezakonito prenehanje pogodbe o
zaposlitvi)
V primeru nezakonitega prenehanja delovnega
razmerja, ki je ugotovljeno s pravnomočno sodno odločbo, je delodajalec dolžan
delavcu poleg plače, ki bi jo prejel, če bi delal, izplačati najmanj eno
povprečno plačo delavca v zadnjih treh mesecih dela.
62. člen
(dolžina odpovednega roka)
(1) Če delavec pisno odpove
pogodbo o zaposlitvi, znaša odpovedni rok en mesec.
(2) Ne glede na prejšnji odstavek, se
delodajalec in delavec s pisnim dogovorom lahko dogovorita o skrajšanju
odpovednega roka.
63. člen
(varnost in zdravje pri delu)
(1) Delodajalec zagotavlja varne in
zdrave delovne pogoje delavcem, ki delajo pri delodajalcu. Delo se izvaja v
skladu z ustreznimi predpisi s področja varnosti in zdravja pri delu in na
njihovi osnovi sprejetimi splošnimi akti delodajalca, ki natančneje
opredeljujejo izvajanje potrebnih varstvenih ukrepov.
(2) Vsak delavec je dolžan skrbeti za
lastno varnost in zdravje v skladu s svojo usposobljenostjo, pisnimi ter
ustnimi navodili delodajalca.
64. člen
(stroški delodajalca)
Ukrepi, ki so povezani z zagotavljanjem
varnega in zdravega dela delavcev pri delu, so strošek delodajalca in ne smejo
bremeniti delavca.
65. člen
(izobraževanje)
(1) Delavci se imajo pravico
izobraževati v interesu delodajalca, delodajalec pa ima pravico delavce
napotiti na izobraževanje.
(2) Delavec se je dolžan izobraževati,
če ga delodajalec napoti na izobraževanje in sklene z njim ustrezno pogodbo.
(3) Če je izobraževanje organizirano
med delovnim časom, se čas izobraževanja šteje v polni delovni čas, delavec pa
ima enake pravice kot če bi delal.
(4) Če je izobraževanje organizirano
izven delovnega časa, o pravicah delavcev odloči delodajalec.
(5) Za izobraževanje v interesu
delodajalca se šteje tudi izobraževanje sindikalnih zaupnikov o kolektivnem
dogovarjanju in delovnopravni zakonodaji, ko izobraževanje organizirata skupaj
delodajalec in sindikat, vendar ne več kot en delovni dan v koledarskem letu.
Ta določba ne velja za sindikalne zaupnike, ki niso zaposleni pri delodajalcu.
(6) Če gre za izobraževanje v interesu
delavca, se lahko delavec in delodajalec o medsebojnih pravicah in obveznostih
dogovorita s pogodbo o izobraževanju.
66. člen
(izpiti)
(1) Če je delavec napoten na
izobraževanje, oziroma, če se delavec izobražuje v interesu delodajalca, mu
pripada, če je izobraževanje organizirano izven delovnega časa, najmanj en
delovni dan odsotnosti za pripravo na izpit.
(2) Poleg odsotnosti iz prejšnjega
odstavka delavcu pripada tudi odsotnost na dan, ko opravlja izpit.
(3) Do odsotnosti iz prejšnjih dveh
odstavkov je delavec upravičen samo, ko prvič opravlja izpit.
(4) Obseg pravic in obveznosti v zvezi
z napotitvijo na izobraževanje določita delodajalec in delavec s pogodbo, v
kateri se opredli trajanje izobraževanja, število prostih dni ob opravljanju
posameznih izpitov, obseg povrnitve stroškov izobraževanja in drugih obveznosti
ter obveznosti delavca med trajanjem in po prenehanju izobraževanja.
67. člen
(povračilo stroškov povezanih z
izobraževanjem)
(1) Delavcu, ki se izobražuje v
interesu delodajalca in delavcu, ki je na izobraževanje napoten, delodajalec
krije zlasti naslednje stroške, povezane z izobraževanjem:
-      
prevoz,
-      
kotizacijo, šolnino,
-      
stroške prehrane,
-      
stroške bivanja.
(2) Delavcu povračilo teh stroškov ne
pripada, če delodajalec sam krije stroške, povezane z izobraževanjem.
68. člen
(medsebojne obveznosti delodajalca in
delavca iz izobraževanja)
(1) Delodajalec delavcem, ki se
izobražujejo v njegovem interesu ali jih je napotil na izobraževanje, praviloma
omogoči opravljanje dela v skladu s pridobljeno izobrazbo v času, določenem s
pogodbo o izobraževanju.
(2) Če delodajalec ne izpolni
obveznosti iz pogodbe o izobraževanju v roku treh mesecev od zaključka
izobraževanja, je delavec prost svojih obveznosti iz te pogodbe.
(3) Če delavec ne izpolni svojih
obveznosti iz pogodbe, je dolžan delodajalcu povrniti stroške, povezane z
izobraževanjem.
69. člen
(vajenci)
Vajencem, ki so sklenili učno pogodbo z
delodajalcem, gredo najmanj pravice določene z zakonom.
70. člen
(mentorji praktičnega pouka)
Delodajalec, ki izvaja praktični pouk v
dualnem sistemu poklicnega izobraževanja, zagotavlja delavcu – mentorju
praktičnega pouka:
-      
dodatno strokovno in andragoško‑pedagoško
usposabljanje za opravljanje nalog mentorja,
-      
delno oprostitev delovnih obveznosti na
delovnem mestu, tako da skupaj z mentorstvom njegova polna delovna obveznost ne
presega polnega delovnega časa.
71. člen
(učenci in študenti na praksi)
(1) Delodajalec zagotavlja učencem,
dijakom in študentom na obvezni praksi:
-      
plačilo za opravljeno delo v skladu z določili
te kolektivne pogodbe,
-      
seznanitev z nevarnostmi, povezanimi z delom in
ustrezna zaščitna sredstva,
-      
zavarovanje za primer poklicne bolezni in
poškodbe na delu,
-      
ustrezno mentorstvo in uvajanje v delo,
-      
prehrano med delom.
(2) V primeru opravljanja počitniške
prakse mora delodajalec zagotavljati učencem, dijakom in študentom najmanj
naslednje pravice:
-      
seznanitev z nevarnostmi, povezanimi z delom in
ustrezna zaščitna sredstva,
-      
zavarovanje za primer poklicne bolezni in
poškodbe na delu,
-      
ustrezno mentorstvo in uvajanje v delo.
(3) Delodajalec mora pri zagotavljanju
dela učencem, dijakom in študentom upoštevati določbe zakonov o delu otrok,
mlajših od 15 let, vajencev, dijakov in študentov.
72. člen
(obveščanje delavcev)
(1) Delodajalec lahko na lastno pobudo
ali na pisno zahtevo reprezentativnega sindikata kolektivno obvešča delavce:
-      
o tekočem in predvidenem poslovanju družbe,
-      
o poslovnih rezultatih in drugih okoliščinah,
ki bi lahko imele morebitne negativne posledice na uresničevanje pravic iz
delovnega razmerja,
-      
o doseženih letnih poslovnih rezultatih družbe,
-      
o predlogih splošnih aktov in sklepov, s
katerimi se v skladu s kolektivno pogodbo na splošno urejajo določena vprašanja
s področja delovnih razmerij in plač.
(2) Dolžnosti obveščanja ni, če gre za
poslovno tajnost.
73. člen
(pogoji za delovanje sindikata)
(1) Delodajalec zagotavlja
reprezentativnemu sindikatu, organiziranemu pri delodajalcu, prost dostop
zunanjih sindikalnih predstavnikov na osnovi predhodnega obvestila ter svobodo
sindikalnega obveščanja in širjenja sindikalnega tiska v funkciji obveščanja
članov sindikata.
(2) Delodajalec zagotavlja
reprezentativnemu sindikatu tehnične, organizacijske in administrativne pogoje
za njegovo delo.
(3) O zagotavljanju pogojev iz prvega
odstavka tega člena se sindikalni zaupnik in delodajalec sporazumno dogovorita.
(4) Delodajalec zagotavlja
reprezentativnemu sindikatu, skladno z njegovimi pisnimi navodili, brezplačen
obračun in nakazovanje članarine za njegove člane.
(5) Reprezentativni sindikat lahko
sklicuje članske sestanke med delovnim časom po predhodnem dogovoru z
delodajalcem, vendar največ dvakrat letno v trajanju največ dveh ur.
74. člen
(pogoji za imenovanje sindikalnih
zaupnikov)
(1) Reprezentativni sindikat pri
delodajalcu:
-      
imenuje zunanjega sindikalnega zaupnika, če je
pri delodajalcu zaposlenih do 15 članov sindikata,
-      
izvoli enega sindikalnega zaupnika, če je pri
delodajalcu zaposlenih od 16 do 35 članov sindikata,
-      
izvoli dva sindikalna zaupnika, če je pri
delodajalcu zaposlenih od 36 do 70 članov sindikata,
-      
izvoli še po enega sindikalnega zaupnika na
vsakih naslednjih 70 članov.
(2) Reprezentativni sindikat mora o
imenovanju oziroma izvolitvi sindikalnega zaupnika in o prenehanju njegove
funkcije obvestiti delodajalca pisno, v osmih dneh po imenovanju oziroma
izvolitvi in prenehanju.
75. člen
(pravice in obveznosti sindikalnega
zaupnika)
(1) Sindikalni zaupniki zaradi
sindikalne dejavnosti uživajo delovnopravno zaščito.
(2) Sindikalnemu zaupniku delodajalec
ne sme odpovedati pogodbe o zaposlitvi brez soglasja sindikata, katerega član
je, če ravna v skladu z zakonom, kolektivno pogodbo ali pogodbo o zaposlitvi,
razen če v primeru poslovnega razloga odkloni ponujeno ustrezno zaposlitev, ali
če gre za odpoved v postopku prenehanja delodajalca.
(3) Sindikalnemu zaupniku pod pogoji
iz prejšnjega odstavka tega člena ni mogoče znižati plače brez soglasja
sindikata, katerega član je ali začeti zoper njega disciplinskega ali
odškodninskega postopka ali ga kako drugače postavljati v manj ugoden oziroma
podrejen položaj.
(4) Rok, v katerem je sindikat dolžan
podati soglasje, je osem dni. Če se v tem roku sindikat ne opredeli, velja, da
je dal soglasje.
(5) Če je sindikat v roku osem dni
zavrnil soglasje, lahko delodajalec sproži postopek pred komisijo za
pomirjanje. Dokazano breme je na strani delodajalca.
(6) Pomirjanje lahko sproži sindikat
tudi v primeru, če meni, da je sindikalni zaupnik šikaniran zaradi sindikalne
dejavnosti.
(7) Glede pomirjanja se smiselno
uporabljajo določbe te kolektivne pogodbe o pomirjanju.
76. člen
(stavka)
Če sindikat pri delodajalcu organizira
stavko, jo je dolžan organizirati v skladu z zakonom in stavkovnimi pravili
sindikata.
77. člen
(organizacija stavke)
(1) Stavka se praviloma napove in
organizira, če miren način reševanja spora ni uspešen.
(2) Stavka mora biti napovedana
praviloma 15 dni pred začetkom, najkasneje pa 5 dni pred začetkom. Napoved
stavke vsebuje datum začetka stavke, njeno predvideno trajanje, stavkovne
zahteve in sestavo stavkovnega odbora.
(3) V času od dneva napovedi stavke do
predvidenega dne njenega začetka sta organizator stavke in delodajalec dolžna
poiskati miren način rešitve spora in si prizadevati doseči sporazum.
(4) V času pogajanj o stavkovnih
zahtevah sta se dolžna sindikat in delodajalec vzdržati vsakega dejanja, ki bi
lahko otežilo pogajanja in sporazumno rešitev spora.
2.3. TARIFNI DEL
78. člen
(vrste osebnih prejemkov delavca v
delovnem razmerju)
(1) Delavec ima pravico do prejemkov v
delovnem razmerju, določenih z zakonom in s to kolektivno pogodbo.
(2) Osebni prejemki delavca v delovnem
razmerju po tej kolektivni pogodbi so:
a) 
plača oziroma nadomestilo plače;
b) 
druge vrste plačil, kamor sodijo:
-
drugi osebni prejemki,
-
povračila stroškov v zvezi z delom.
(3) Drugi osebni prejemki so:
-      
regres za letni dopust,
-      
odpravnina ob upokojitvi in druge vrste
odpravnin,
-      
jubilejna nagrada,
-      
solidarnostna pomoč.
(4) Povračila stroškov v zvezi z delom
so:
-      
povračilo za prevoz na delo in z dela,
-      
povračilo za prehrano med delom,
-      
povračilo stroškov za službena potovanja,
-      
terenski dodatek,
-      
nadomestilo za ločeno življenje.
79. člen
(splošne določbe o osebnih prejemkih)
(1) Vsi zneski v tej kolektivni
pogodbi, ki se nanašajo na plače in nadomestila plač, so v bruto zneskih.
(2) Povračila stroškov v zvezi z delom
in drugi osebni prejemki se izplačujejo v višini, kot jih določa ta kolektivna
pogodba, vendar pod pogoji in največ v zneskih, ki se ne vštevajo v davčno
osnovo dohodka iz delovnega razmerja in osnovo za prispevke za socialno
varnost.
80. člen
(plače)
(1) Plačo delavca sestavlja: osnovna
plača, dodatki po posameznih vrstah, del plače na podlagi delovne uspešnosti in
del plače iz naslova poslovne uspešnosti, če je tako dogovorjeno s kolektivno
pogodbo, splošnim aktom delodajalca ali v pogodbi o zaposlitvi.
(2) V pogodbi o zaposlitvi delavec in
delodajalec določita znesek osnovne plače. Osnovna plača delavca je najmanj
enaka najnižji osnovni plači, določeni za posamezni tarifni razred te
kolektivne pogodbe.
(3) Najnižja osnovna plača je vrednost
najmanj zahtevnega dela v tarifnem razredu za povprečni mesečni delovni čas, ki
znaša 174 ur za poln delovni čas ob pogojih 40 urnega delavnika ali krajšega
delovnega časa, ki je po zakonu izenačen s polnim delovnim časom, oziroma iz
tega izračunana delovna ura.
(4) Najnižje osnovne plače iz te
kolektivne pogodbe se usklajujejo, kot se dogovorijo podpisniki te kolektivne
pogodbe z aneksom.
(5) Osnovna plača se določi v mesečnem
znesku ali znesku na uro. Dogovorjeni mesečni znesek velja za:
-      
povprečni mesečni delovni čas, preračunan iz
letnega delovnega časa, ki znaša 174 ur za poln delovni čas ob pogojih 40‑urnega
delovnika ali krajšega delovnega časa, ki je po zakonu izenačen s polnim
delovnim časom, oziroma iz tega izračunana delovna ura;
-      
zahtevnost dela, za katero je delavec sklenil
pogodbo o zaposlitvi;
-      
plačilo za normalne obremenitve pri delu,
neugodne vplive okolja in nevarnost pri delu.
81. člen
(zneski najnižjih osnovnih plač)
(1) Višina najnižje osnovne plače in
način valorizacije je določen v tarifni prilogi, ki je sestavni del te kolektivne
pogodbe.
(2) Zneski najnižjih osnovnih plač za
posamezni tarifni razred se uporabljajo od prvega koledarskega dne v mesecu po
objavi te kolektivne pogodbe v Uradnem listu RS dalje.
(3) Urna postavka najnižje osnovne
plače se določi tako, da se zneski iz prejšnjega odstavka delijo s povprečnim
številom mesečnih ur.
82. člen
(dodatki za posebne pogoje dela)
(1) Delavcu pripadajo dodatki za
posebne pogoje dela, ki izhajajo iz posebnih obremenitev pri delu, neugodnih
vplivov okolja in nevarnosti pri delu, če niso vsebovani v osnovni plači.
Delavcu pripadajo tudi dodatki za posebne pogoje dela, ki izhajajo iz
razporeditve delovnega časa, ki je zanj manj ugoden.
(2) Dodatki se obračunavajo za čas, ko
je delavec delal v pogojih, zaradi katerih mu dodatek pripada.
(3) Dodatki za težje delovne pogoje se
delavcu za čas opravljanja tega dela priznavajo v skladu z določili kolektivne
pogodbe delodajalca, aktom delodajalca ali s pogodbo o zaposlitvi, vendar
najmanj kot je to določeno v tarifni prilogi. Osnova za izračun dodatkov je
osnovna plača delavca za polni delovni čas oziroma ustrezna urna postavka.
83. člen
(dodatki, ki izhajajo iz razporeditve
delovnega časa, ki je za delavce manj ugoden)
(1) Delavcu pripadajo dodatki zaradi
razporeditve delovnega časa v višini, kot to določa tarifna priloga.
(2) Dodatek za delo v nedeljo in
dodatek za delo na dela proste dneve po zakonu se med seboj izključujeta.
(3) Osnova za izračun dodatkov je
osnovna plača delavca za polni delovni čas oziroma ustrezna urna postavka.
84. člen
(dodatek za delovno dobo)
(1) Delavcu pripada dodatek za delovno
dobo najmanj v višini 0,5% od osnovne plače za vsako izpolnjeno leto skupne
delovne dobe.
(2) Kolikor zakon, ki ureja delovna
razmerja, dodatek za delovno dobo uredi drugače, morata pogodbeni stranki v
roku treh mesecev od njegove uveljavitve uskladiti določbe te kolektivne
pogodbe glede dodatka za delovno dobo.
(3) Pri uveljavljanju pravice iz
prvega odstavka se v delovno dobo vštevajo izpolnjena leta delovne dobe, ki jih
je delavec prebil na delu ali v delovnem razmerju doma oziroma v tujini ali pri
opravljanju samostojne dejavnosti, ki so ustrezno potrjena z vpisom v delovno
knjižico.
(4) Dokupljena, beneficirana in
posebne zavarovalne dobe se ne štejejo kot dobe pri uveljavljanju dodatka za
delovno dobo.
85. člen
(nadomestila plače)
(1) Delavcu pripada nadomestilo plače
za čas upravičene odsotnosti z dela skladno z zakonom, razen za izobraževanje v
lastnem interesu.
(2) Za čas stavke so delavci
upravičeni do nadomestila plače v višini 50% povprečne plače delavca, izplačane
v zadnjih treh mesecih, ki jo je prejel oziroma bi jo prejel, če bi delal,
vendar ne več kot je povprečna plača na zaposlenega v RS, pod naslednjima
pogojema, ki morata biti izpolnjena hkrati:
-      
da stavkajo zaradi kršitev kolektivne pogodbe
glede plač, regresa za letni dopust ali imunitete sindikalnih zaupnikov in
-      
da je stavka organizirana v skladu z zakonom.
(3) Nadomestilo plače za čas stavke se
izplača v breme delodajalca, v primeru, da so predhodno izvedena pogajanja z delodajalcem
oziroma izčrpane poti mirnega reševanja sporov.
(4) Nadomestilo plače delavca ne more
biti višje od plače, ki bi jo delavec prejel, če bi delal.
86. člen
(del plače na podlagi delovne uspešnosti
delavca)
Del plače na podlagi delovne uspešnosti delavca
se določi upoštevaje gospodarnost, kvaliteto in obseg opravljanja dela, za
katero je delavec sklenil pogodbo o zaposlitvi. V primeru izpolnjevanja
kriterijev in meril za odmero delovne uspešnosti ta ne sme biti nižja od 3%.
87. člen
(del plače na podlagi poslovne uspešnosti
delodajalca)
Izplačilo dela plače iz naslova poslovne
uspešnosti delodajalca lahko delavcu pripada v skladu z merili, opredeljenimi
pri delodajalcu.
88. člen
(obračun plače)
(1) Delavcu mora biti ob izplačilu
plače vročen pisni obračun, ki vsebuje zlasti naslednje podatke:
-      
osnovno plačo delavca;
-      
dodatke po posameznih vrstah;
-      
plačo iz naslova delovne uspešnosti;
-      
del plače iz poslovne uspešnosti;
-      
nadomestila plače po posameznih vrstah;
-      
bruto plačo;
-      
zneske prispevkov za socialno varnost;
-      
davčni odtegljaj (akontacija dohodnine);
-      
neto plačo;
-      
odtegljaje iz plače (administrativne in sodne
prepovedi, premije za dodatno prostovoljno zdravstveno in pokojninsko
zavarovanje ipd.);
-      
neto izplačilo plače.
(2) Ob obračunu plače lahko
delodajalec na istem obračunskem listu delavcu obračuna vse prejemke iz
delovnega razmerja in sicer povračila stroškov v zvezi z delom in druge osebne
prejemke.
DRUGI OSEBNI PREJEMKI
89. člen
(regres za letni dopust)
(1) Višina regresa za letni dopust je
določena v tarifni prilogi te kolektivne pogodbe.
(2) V primeru nelikvidnosti
delodajalca oziroma v primeru, ko bi izplačilo celotnega regresa povzročilo
nelikvidnost delodajalca, se lahko regres za letni dopust izplača v več delih
in sicer tako, da se do 30. junija tekočega koledarskega leta izplača
najmanj polovica, preostanek pa do 1. novembra tekočega koledarskega leta.
90. člen
solidarnostna pomoč
(1) V primeru smrti delavca pripada
njegovim ožjim družinskim članom solidarnostna pomoč v višini ene povprečne
mesečne plače na zaposlenega v Republiki Sloveniji za pretekle tri mesece.
(2) V primeru smrti ožjega družinskega
člana, ki ga je delavec vzdrževal, pripada delavcu solidarnostna pomoč v višini
polovice povprečne mesečne plače na zaposlenega v Republiki Sloveniji za
pretekle tri mesece.
(3) Ožji družinski člani iz prejšnjih
odstavkov so: zakonec, zunajzakonski partner, otroci, posvojenci, pastorki in
starši, če jih je delavec dolžan preživljati.
(4) Solidarnostno pomoč delodajalec izplača
ob nastanku primera iz prvega in drugega odstavka tega člena oziroma najkasneje
v 30 dneh po nastanku primera.
(5) Na predlog reprezentativnega sindikata
lahko izplača delodajalec solidarnostno pomoč delavcu v višini ene povprečne
mesečne plače na zaposlenega v Republiki Sloveniji za pretekle tri mesece v
primeru težje invalidnosti, ki je posledica nesreče pri delu ali poklicne
bolezni in zaradi katere je delavcu priznana pravica do dela na drugem delovnem
mestu ali pravica do krajšega delovnega časa od polnega.
(6) Na predlog reprezentativnega sindikata,
podpisnika te kolektivne pogodbe, izplača delodajalec delavcu solidarnostno
pomoč v višini 500 €, v naslednjih primerih:
-      
neprekinjene bolezni, ki traja najmanj devet
mesecev,
-      
elementarne nesreče, ki je prizadela delavca.
(7) Solidarnostna pomoč iz petega odstavka
je enkratna pomoč, ki se lahko izplača ob priznanju pravice do dela na drugem
delovnem mestu ali pravice do dela s krajšim delovnim časom od polnega.
(8) Solidarnostna pomoč iz prve alinee
šestega odstavka se lahko izplača največ enkrat v letu, v katerem se izpolni
pogoj za njeno pridobitev.
91. člen
(jubilejna nagrada)
(1) Delavcu pripada jubilejna nagrada:
-      
za 10 let delovne dobe pri zadnjem delodajalcu
v višini 40% povprečne mesečne plače na zaposlenega v Republiki Sloveniji za
pretekle tri mesece,
-      
za 20 let delovne dobe pri zadnjem delodajalcu
v višini 60% povprečne mesečne plače na zaposlenega v Republiki Sloveniji za
pretekle tri mesece,
-      
za 30 let delovne dobe pri zadnjem delodajalcu
v višini 80% povprečne mesečne plače na zaposlenega v Republiki Sloveniji za
pretekle tri mesece.
(2) Jubilejna nagrada za izpolnjeno
delovno dobo pri zadnjem delodajalcu se izplača največ do višine, kot znaša
maksimalni znesek po Uredbi o davčni obravnavi povračil stroškov in drugih
dohodkov iz delovnega razmerja.
92. člen
(nagrade dijakom, vajencem in študentom na
praktičnem usposabljanju)
(1) V času praktičnega usposabljanja z
delom oziroma v času obvezne prakse imajo dijaki in študenti pravico do nagrade
za polni delovni čas v višini kot jo določa tarifna priloga te kolektivne
pogodbe.
(2) Nagrade vajencem za njihovo
usposabljanje z delom ureja zakon.
POVRAČILA STROŠKOV V ZVEZI Z DELOM
93. člen
(prehrana med delom)
(1) Delavcem se zagotovi topli obrok,
če pa ta ni zagotovljen, je delavec upravičen do sorazmernega povračila
stroškov za prehrano med delom, če dela vsaj 4 ure na dan.
(2) Če delavec dela pri dveh
delodajalcih, mu pripada pri vsakem delodajalcu sorazmerni del povračila za
prehrano med delom, ki dnevno ne sme biti nižje od višine, ki jo določa tarifna
priloga te kolektivne pogodbe.
(3) V primeru, da delavec dela 10 ur
ali več na dan, mu za vsako opravljeno uro nad 8 ur pripada pravica do
sorazmerno višjega povračila za prehrano med delom.
(4) Če delavec iz zdravstvenih
razlogov ne sme uživati prehrane, ki jo zagotavlja delodajalec, mu je
delodajalec dolžan na podlagi predloženega zdravniškega potrdila povrniti
stroške.
94. člen
(prevoz na delo in z dela)
(1) Delavec je upravičen do povračila
stroškov za prevoz na delo in z dela za dneve prisotnosti na delu, od kraja
bivališča, določenega v pogodbi o zaposlitvi, do sedeža delodajalca oziroma do
mesta opravljanja dela.
(2) Delavec je upravičen do povračila
stroškov prevoza na delo v skladu s tarifno prilogo.
(3) Če javni prevoz ni organiziran
oziroma ga delavec iz utemeljenih razlogov ne more uporabljati, je upravičen do
povračila stroškov prevoza na delo in z dela najmanj v višini, kot je določeno
v tarifni prilogi te kolektivne pogodbe, če pa to ni določeno, pa v vsakokratni
višini po Uredbi o višini povračil stroškov v zvezi z delom in drugih
prejemkov, ki se ne vštevajo v davčno osnovo, za vsak polni kilometer razdalje
med bivališčem, določenim v pogodbi o zaposlitvi, do sedeža delodajalca oziroma
do mesta opravljanja dela.
(4) Delavec ni upravičen do povračila
iz prvega odstavka, če delodajalec organizira brezplačen prevoz na delo in z
dela.
95. člen
(povračilo stroškov za službeno potovanje)
Za povračilo stroškov, ki so jih imeli
delavci na službenem potovanju, se šteje dnevnica, ki predstavlja povračilo
stroškov za prehrano, povračilo stroškov za prenočevanje in povračilo stroškov
za prevoz.
96. člen
(povračilo stroškov za službeno potovanje
v Sloveniji)
(1) Delavec je za službeno potovanje v
Sloveniji upravičen do dnevnice v višini, ki jo določa tarifna priloga te
kolektivne pogodbe in to za pot, ki traja:
-      
nad 6 do 8 ur
-      
nad 8 do 12 ur
-      
nad 12 ur.
(2) Povračila stroškov za prevoz na
službenem potovanju v Sloveniji in stroškov za prenočevanje na službenem
potovanju v Sloveniji se izplačujejo v skladu s tarifno prilogo.
97. člen
(povračilo stroškov za službeno potovanje
v tujini)
Delavec, ki ga je delodajalec napotil na
službeno pot v tujino, je upravičen do dnevnice, ki predstavlja povračilo
stroškov za prehrano, povračila stroškov za prevoz in povračila stroškov za
prenočevanje, pod pogoji in v višini, ki ga določi izvršilni predpis, ki ureja
povračilo stroškov za službena potovanja v tujino.
98. člen
(terenski dodatek)
(1) Delavci so upravičeni do
terenskega dodatka, če delajo na terenu izven sedeža delodajalca ali poslovne
enote in izven kraja stalnega ali začasnega bivališča delavca ter če sta na
terenu organizirana prehrana in prenočišče. Šteje se, da je delavec, če dela in
biva na terenu od 12 ur do 24 ur, upravičen do treh obrokov prehrane.
(2) Če prehrano in prenočišče skladno
s prejšnjim odstavkom organizira delodajalec, je delavec upravičen do
terenskega dodatka v višini, kot ga določa tarifna priloga te kolektivne
pogodbe.
(3) Delavci so upravičeni do dodatka
iz prejšnjega odstavka za dneve, ko so dejansko opravljali delo v takšnih
pogojih in za dneve, ko se ne dela, če so dejansko bivali na terenu.
(4) V primeru, ko delodajalec ne
zagotovi prehrane in prenočevanja, je delavec upravičen do dnevnice v višini,
kot jo določa ta kolektivna pogodba in povračila stroškov prenočevanja.
(5) V primeru, ko delodajalec delavcu
iz prvega odstavka tega člena ne zagotovi treh obrokov prehrane, mu pripada
povračilo stroškov za delo na terenu v višini znižane dnevnice, in sicer:
-      
če je zagotovljen en obrok prehrane v višini
60% dnevnice
-      
če sta zagotovljena dva obroka prehrane v
višini 30% dnevnice.
99. člen
(tarifna priloga)
Tarifna priloga je sestavni del te
kolektivne pogodbe in določa zneske najnižjih osnovnih plač, način eskalacije
plač, zneske povračil materialnih stroškov ter drugih prejemkov delavcev.

Priloga 1: Tarifna
priloga Kolektivne pogodbe za drobno gospodarstvo za leti 2010 in 2011
Priloga 2: Aneks
št. 1 h Kolektivni pogodbi med delavci in družbami drobnega gospodarstva
(Uradni list RS, št. 94/10)

Kolektivna pogodba med delavci in družbami
drobnega gospodarstva (KPdg) (Uradni list RS, št. 94/10) vsebuje naslednjo končno določbo:
»100. člen
(prenehanje
veljavnosti)
Z dnem uveljavitve te kolektivne pogodbe
preneha veljati Kolektivna pogodba med delavci in družbami drobnega
gospodarstva (Uradni list RS, št. 6/00, 103/04).«.

Aneks št. 1 h Kolektivni pogodbi med delavci
in družbami drobnega gospodarstva (Uradni list RS, št. 94/10, v nadaljevanju
KPdg) (Uradni list RS, št. 58/11) vsebuje naslednji končni določbi:
»3. člen
(druge določbe)
(1) V ostalih določbah ta kolektivna
pogodba ostane nespremenjena. 
(2) Ta aneks stopi v veljavo s podpisom
obeh pogodbenih strank, zavezujoč za stranke pa postane naslednji dan po objavi
v Uradnem listu Republike Slovenije.«.

Aneks št. 2 h Kolektivni pogodbi med delavci
in družbami drobnega gospodarstva (Uradni list RS, št. 94/10, 58/11, 4/18, v
nadaljevanju KPdg) (Uradni list RS, št. 23/23)
vsebuje naslednje končne določbe:
»KONČNE DOLOČBE
6. člen
(1) V ostalih določbah ta kolektivna
pogodba ostane nespremenjena.
(2) Ta aneks začne veljati osmi dan po
objavi v Uradnem listu Republike Slovenije, uporablja pa se od 1. 3. 2023
dalje, razen tretjega člena, ki začne veljati 1. 2. 2023.«.