1. člen
(splošna določba)
Ta pravilnik določa vrste priznanj ter postopek podeljevanja priznanj
in denarnih nagrad Finančne uprave Republike Slovenije (v nadaljnjem besedilu:
Finančna uprava).
2. člen
(vrste priznanj)
(1) Uslužbencem Finančne uprave ali njenim
organizacijskim enotam ter drugim državnim organom, organom lokalnih skupnosti,
nosilcem javnih pooblastil in posameznikom se podeljujeta naslednji priznanji:
-       
odlikovanje,
-       
plaketa.
(2) Uslužbencem Finančne uprave se poleg priznanja lahko
podeli denarna nagrada.
3. člen
(sestavni del priznanja)
Priznanje sestavljajo odlikovanje oziroma plaketa, nadomestni
znak, značka in listina o podelitvi priznanja.
4. člen
(odlikovanje)
(1) Odlikovanje se podeljuje kot:
-       
bronasti znak Finančne uprave,
-       
srebrni znak Finančne uprave ali
-       
zlati znak Finančne uprave.
(2) Uslužbencem Finančne uprave ali njenim
organizacijskim enotam se podeli:
-       
bronasti znak Finančne uprave za pomembne uspehe, dosežene na posameznih
področjih dela Finančne uprave, in organizacijske izboljšave pri delu;
-       
srebrni znak Finančne uprave za izjemne uspehe, dosežene na posameznih
področjih dela Finančne uprave, in za posebne zasluge pri razvoju Finančne
uprave;
-       
zlati znak Finančne uprave za izjemne zasluge pri krepitvi ugleda in
razvoja Finančne uprave.
(3) Drugim državnim organom, organom lokalnih skupnosti,
nosilcem javnih pooblastil in posameznikom se podeli:
-       
bronasti znak Finančne uprave za prispevke h krepitvi ugleda in razvoja
Finančne uprave;
-       
srebrni znak Finančne uprave za posebne zasluge pri krepitvi ugleda in
razvoja Finančne uprave;
-       
zlati znak Finančne uprave za izjemne zasluge pri krepitvi ugleda in
razvoja Finančne uprave.
(4) Posamezen znak Finančne uprave se lahko posameznemu dobitniku
podeli le enkrat.
(5) Odlikovanje se podeli skupaj z nadomestnim znakom, značko
in listino o podelitvi priznanja.
5. člen
(plaketa)
(1) Plaketa se podeli uslužbencem Finančne uprave ali
organizacijskim enotam Finančne uprave za dolgoletno izjemno strokovno delo,
pomembne organizacijske izboljšave pri delu in prispevke h krepitvi ugleda
Finančne uprave.
(2) Drugim državnim organom, organom lokalnih skupnosti,
nosilcem javnih pooblastil in posameznikom se plaketa podeli za posebne
prispevke h krepitvi ugleda Finančne uprave.
(3) Plaketa se lahko posameznemu dobitniku podeli le
enkrat. 
(4) Plaketa se podeli skupaj z nadomestnim znakom,
značko in listino o podelitvi priznanja.
6. člen
(denarna nagrada)
(1) Denarna nagrada se lahko podeli do višine povprečne mesečne
bruto plače v Republiki Sloveniji za mesec pred mesecem, ko je bil sprejet
sklep o podelitvi denarne nagrade. Znesek posamezne denarne nagrade določi
predstojnik Finančne uprave.
(2) Skupni znesek vseh podeljenih denarnih nagrad v enem
koledarskem letu ne sme preseči 0,1 % letne mase plač zaposlenih v Finančni
upravi.
7. člen
(oblika in značilnosti priznanj ter njihovih sestavnih
delov)
(1) Odlikovanje je kovinski znak ovalne oblike v
velikosti 35 mm x 26 mm, izdelan v zlati, srebrni ali bronasti barvi. Na
sredini je stiliziran znak Triglava, ob robu pa napis »FINANČNA UPRAVA
REPUBLIKE SLOVENIJE«. Znak je obešen na trikotni svileni trak v dveh odtenkih
modrozelene barve.
(2) Plaketa je ovalne oblike s podstavkom. Izdelana je
iz stekla, v velikosti 150 mm x 110 mm, s poudarjenim robom 20 mm. Vanjo je
vgraviran stiliziran znak Triglava in napis »Finančna uprava Republike Slovenije«,
napis »Plaketa«, ime in priimek dobitnika plakete ter leto podelitve.
(3) Nadomestni znak je pravokotne oblike, izdelan iz
enakega materiala kakor trak odlikovanja, v velikosti 33 mm x 11 mm. Nadomestni
znak odlikovanja je v zlati, srebrni ali bronasti barvi, na sredini pa je
stiliziran znak Triglava v modrozeleni barvi. Nadomestni znak, ki se podeli
poleg plakete, je modrozelene barve, na sredini pa je stiliziran znak Triglava
v zlati barvi.
(4) Značka je kovinska, ovalne oblike, v velikosti 18 mm
x 13 mm. Na sredini je stiliziran znak Triglava, ob robu pa je napis »FINANČNA
UPRAVA REPUBLIKE SLOVENIJE«. Značka, ki se podeli poleg odlikovanja, je
izdelana v zlati, srebrni ali bronasti barvi. Značka, ki se podeli poleg
plakete, je zlate, napis »FINANČNA UPRAVA REPUBLIKE SLOVENIJE« pa modrozelene
barve.
(5) Listina o podelitvi priznanja ima na sredini
zgornjega dela na modrozeleni podlagi natisnjen stiliziran znak Triglava v beli
barvi. Pod njim je natisnjen napis »Finančna uprava Republike Slovenije«. Na
listini so v sredini navedeni vrsta priznanja, ime in priimek njegovega
dobitnika, razlog podelitve priznanja, v levem spodnjem delu sta izpis »V
Ljubljani« in prostor za datum izdaje, v desnem spodnjem delu so ime in priimek
predstojnika Finančne uprave, njegov naziv in lastnoročni podpis, v sredini
spodnjega dela listine pa je na modrozeleni podlagi z reliefnim tiskom vtisnjen
žig Finančne uprave in pod njim tisk slovenske zastave v obliki pentlje.
(6) Risbe odlikovanj, plakete, nadomestnih znakov,
značke in listine o podelitvi priznanja so navedene v Prilogi 1, ki je priloga
in sestavni del tega pravilnika.
8. člen
(predlog za podelitev)
(1) Predloge za podelitev priznanj in denarnih nagrad
lahko vloži predstojnik Finančne uprave, direktorji uprav in uradov Generalnega
finančnega urada ter direktorji finančnih uradov in reprezentativni sindikati
Finančne uprave na podlagi razpisa za priznanja, ki ga vsako leto objavi
Finančna uprava. 
(2) Predlog iz prejšnjega odstavka mora biti natančno
obrazložen, v njem pa morajo biti navedene vse okoliščine, ki utemeljujejo
podelitev posameznega priznanja oziroma denarne nagrade.
9. člen
(komisija)
(1) Predloge za podelitev priznanj in denarnih nagrad
obravnava petčlanska komisija, ki jo imenuje predstojnik Finančne uprave.
(2) Komisijo sestavljajo dva predstavnika Generalnega
finančnega urada, dva predstavnika finančnih uradov in predstavnik reprezentativnega
sindikata Finančne uprave.
(3) Mandatna doba komisije je dve leti.
10. člen
(merila)
Komisija pri presoji utemeljenosti predlogov in ugotavljanju izpolnjevanja
pogojev za podelitev priznanj in denarnih nagrad upošteva tudi:
-       
delovno dobo uslužbenca v Finančni upravi,
-       
hierarhijo priznanj,
-       
čas od zadnjega podeljenega priznanja (praviloma pet let).
11. člen
(odločitev o podelitvi)
(1) Komisija po obravnavi predlogov izdela prednostni
vrstni red in ga predloži v odločitev predstojniku Finančne uprave.
(2) O podelitvi priznanja in denarne nagrade odloči
predstojnik Finančne uprave s sklepom.
12. člen
(podelitev priznanj in denarnih nagrad)
(1) Priznanja in denarne nagrade se podeljujejo enkrat
letno.
(2) Slovesno jih podeli predstojnik Finančne uprave.
13. člen
(podelitev po smrti)
Če uslužbenec Finančne uprave, ki naj bi prejel priznanje ali
denarno nagrado, pred podelitvijo umre, se priznanje oziroma denarna nagrada
podeli njegovi ožji družini.
14. člen
(evidenca priznanj in denarnih nagrad)
(1) Evidenco o podeljenih priznanjih in denarnih
nagradah vodi, obdeluje, uporablja in hrani organizacijska enota Generalnega
finančnega urada, pristojna za kadrovske zadeve.
(2) V evidenco se poleg podatkov o dobitniku priznanja
ali denarne nagrade vpišejo vrsta priznanja, datum listine o podelitvi, datum
podelitve priznanja in podatki o predlagatelju. Pri podelitvi denarne nagrade
se vpiše tudi njena višina.
15. člen
(pravica nošenja)
Odlikovanje oziroma nadomestni znak ali značko sme nositi
samo dobitnik priznanja.
16. člen
(način nošenja)
(1) Namesto plakete in odlikovanja se praviloma nosi
nadomestni znak ali značka.
(2) Nadomestni znak ali značka se nosi nad levim prsnim
žepom delovne ali službene obleke oziroma na levi zgornji strani civilne
obleke, za državnimi in drugimi odlikovanji. Nadomestni znaki oziroma značke se
pripenjajo od najnižje do najvišje od sredine prsi navzven.
PREHODNA IN KONČNI DOLOČBI
17. člen
(1) Dobitniki priznanj po predpisih, ki so urejali
priznanja v carinski službi, ohranijo pravico do nošenja teh priznanj.
(2) Določbe tega pravilnika o nošenju priznanj se
smiselno uporabljajo tudi za dobitnike priznanj iz prejšnjega odstavka.
18. člen
Z dnem, ko začne veljati ta pravilnik, se preneha uporabljati
Pravilnik o priznanjih in nagradah v carinski službi (Uradni list RS, št. 72/01
in 25/14 – ZFU).
19. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-252/2015/15
Ljubljana, dne 8. maja 2015
EVA 2013-1611-0205
dr. Dušan Mramor l.r.
Minister
za finance

Priloga
1: Priznanja in nagrade