1. člen
(namen)
Ta odlok določa:
-       
območje izvajanja ukrepov, ki je s Sklepom o določitvi podobmočij zaradi
upravljanja s kakovostjo zunanjega zraka (Uradni list RS, št. 29/17)
opredeljeno kot aglomeracija z oznako SIL in je na podlagi Odredbe o
razvrstitvi območij, aglomeracij in podobmočij glede na onesnaženost zunanjega
zraka (Uradni list RS, št. 38/17) zaradi čezmerne onesnaženosti zunanjega
zraka (v nadaljnjem besedilu: zrak) z delci PM10 uvrščeno v razred
največje obremenjenosti,
-       
ukrepe za zmanjšanje onesnaženosti zraka z delci PM10 za
doseganje skladnosti z mejnimi vrednostmi za PM10 s ciljem zmanjšati
škodljive vplive na zdravje in okolje,
-       
spremljanje učinkov izvajanja in čas izvajanja ukrepov iz prejšnje
alineje,
-       
odgovorne organe za pripravo in izvajanje ukrepov za izboljšanje
kakovosti zraka, vključno z nalogami občine in države, obveznostmi
povzročiteljev obremenitve, obveznostmi izvajalcev javnih služb varstva okolja
ter oseb, ki izvajajo dejavnosti varstva okolja,
-       
program za analizo vzrokov onesnaženosti in spremljanje učinkov ukrepov.
2. člen
(določitev območja največje obremenjenosti)
Območje obremenjenosti z delci PM10 je območje
Mestne občine Ljubljana (v nadaljnjem besedilu: občina).
3. člen
(opis onesnaženja in ukrepi za zmanjšanje onesnaženosti)
(1) Opis območja čezmerne onesnaženosti, analiza stanja
onesnaženosti, viri onesnaževanja, vpliv virov onesnaževanja, ukrepi za
zmanjšanje onesnaženosti, odgovorni organi za izvajanje ukrepov za izboljšanje
kakovosti zraka, vključno z nalogami občine in države, obveznosti
povzročiteljev obremenitve, obveznosti izvajalcev javnih služb varstva okolja
ter oseb, ki izvajajo dejavnosti varstva okolja, so določeni v prilogi 1, ki je
sestavni del tega odloka.
(2) Pri intenzivnosti izvajanja posameznih ukrepov se
upošteva tudi njihov prispevek k zmanjševanju onesnaženosti z delci PM2,5 in
drugimi onesnaževali zunanjega zraka.
4. člen
(spodbude države in občine)
(1) Investicijski projekti gospodinjstev zamenjave
kotlov na vse vrste goriv z novimi napravami za ogrevanje stavb in obnova
posameznih delov ali celotnega zunanjega ovoja stavb, ki jih spodbuja Eko
sklad, Slovenski okoljski javni sklad, j. s. (v nadaljnjem besedilu: Eko
sklad), ter zavezanci z nepovratnimi sredstvi na podlagi predpisa, ki ureja
zagotavljanje prihrankov energije pri končnih odjemalcih (v nadaljnjem
besedilu: subvencije), se lahko spodbujajo z dodatnimi državnimi in občinskimi
subvencijami.
(2) Upravičenci do spodbud za zamenjavo kotlov na vse
vrste goriv z novimi kotli na lesno biomaso in za vgradnjo električnih
toplotnih črpalk za ogrevanje stavb iz predpisa, ki ureja spodbujanje
učinkovite rabe energije in rabe obnovljivih virov energije, in predpisa, ki
ureja zagotavljanje prihrankov energije pri končnih odjemalcih, do teh spodbud
niso upravičeni na območju, kjer je z občinskimi akti ali lokalnim energetskim
konceptom kot prednostni način ogrevanja stavb določeno daljinsko ogrevanje,
razen če ti kotli niso namenjeni za daljinsko ogrevanje. Če je kot prednostni
način ogrevanja določena uporaba zemeljskega plina, upravičenci do spodbud niso
upravičeni do spodbud za zamenjavo kotlov na vse vrste goriv z novimi kotli na
lesno biomaso in vgradnjo električnih toplotnih črpalk.
(3) Vgradnja toplotnih postaj ob hkratni priključitvi na
omrežje daljinskega ogrevanja na območju, na katerem sta kot prednostni način
ogrevanja določena uporaba toplote iz daljinskega ogrevanja in vgradnja
kondenzacijskih kotlov, ali plinskih toplotnih črpalk na zemeljski plin ob
hkratni priključitvi na sistem distribucije zemeljskega plina na območju, na
katerem je kot prednostni način ogrevanja določena uporaba zemeljskega plina,
se lahko spodbuja z dodatnimi državnimi in občinskimi subvencijami ter
subvencijami zavezancev iz predpisa, ki ureja zagotavljanje prihrankov energije
pri končnih odjemalcih.
(4) Občina zaradi dodeljevanja subvencij zagotavlja Eko
skladu in ministrstvu, pristojnemu za energijo, podatke o meji območja iz
2. člena tega odloka na parcelo natančno in podatke o mejah območij, kjer
je kot prednostni način ogrevanja določeno daljinsko ogrevanje ali uporaba
zemeljskega plina, prav tako na zemljiško parcelo natančno.
(5) Investicijski projekti za uporabo goriva ali tehnologij,
ki imajo majhne emisije delcev, v javnem potniškem prometu ali v vozilih, ki
jih uporabljajo lokalne javne službe, se lahko spodbujajo z dodatnimi državnimi
in občinskimi subvencijami.
(6) Zavezanci iz predpisa, ki ureja zagotavljanje prihrankov energije
pri končnih odjemalcih, pridobijo podatke iz četrtega odstavka tega člena od
Eko sklada.
(7) Eko sklad pri potrditvi programa za izboljšanje
energetske učinkovitosti iz predpisa, ki ureja zagotavljanje prihrankov energije
pri končnih odjemalcih, upošteva določbe tega odloka.
5. člen
(kratkoročni ukrepi)
(1) Agencija Republike Slovenije za okolje (v nadaljnjem
besedilu: agencija) v obdobju med 1. oktobrom in 31. marcem dnevno
napoveduje onesnaženost z delci PM10 na območju iz 2. člena
tega odloka. Agencija napoveduje onesnaženost na podlagi predvidenih meteoroloških
razmer in izmerjenih ravni PM10.
(2) Agencija razglasi čezmerno onesnaženost na območju
iz 2. člena tega odloka, če je napovedana raven delcev PM10
večja od 1,5-kratnika dnevne mejne vrednosti.
(3) V primeru razglašene čezmerne onesnaženosti z delci PM10,
izda agencija priporočila posameznikom in pravnim osebam, da prispevajo k
zmanjšanju emisij z delci PM10, tako da:
-       
zmanjšajo ogrevanje stanovanjskih in poslovnih prostorov;
-       
uporabljajo goriva, ki sproščajo nižje emisije delcev, če imajo to
možnost;
-       
intenzivno uporabljajo javni prevoz in druge oblike trajnostnega transporta;
-       
zmanjšajo uporabo osebnih vozil;
-       
ne izvajajo dejavnosti na prostem, ki povzročajo razpršene emisije prahu
(na primer gradbišča, pometanje cest, suhega listja);
-       
ne uporabljajo sekundarnega ogrevanja na biomaso.
(4) V primeru razglašene čezmerne onesnaženosti z delci
PM10 upravljavci cest omejijo hitrost motornih vozil na avtocestah in
hitrih cestah.
(5) O razglasitvi čezmerne onesnaženosti z delci PM10
agencija nemudoma obvesti občino in sredstva javnega obveščanja, o obveznostih
iz četrtega odstavka tega člena pa tudi upravljavca cest.
6. člen
(podrobnejši program ukrepov)
Podrobnejši program ukrepov za tri koledarska leta, ki je
finančno ovrednoten, je določen v prilogi 2, ki je sestavni del tega odloka.
7. člen
(program za analizo vzrokov onesnaženosti in spremljanje
učinkov ukrepov)
(1) Agencija v sodelovanju z občino pripravi program za
spremljanje onesnaženosti zraka, ugotavljanje vzrokov čezmernih obremenitev in
analizo učinkov ukrepov.
(2) Program iz prejšnjega odstavka vsebuje:
-       
evidence in scenarije izpustov,
-       
sistem za spremljanje kakovosti zraka in disperzijskih karakteristik
atmosfere,
-       
disperzijsko modeliranje,
-       
receptorsko modeliranje.
(3) Pri ugotavljanju vpliva virov na onesnaženost zraka
se ločeno določajo prispevek virov z območja največje obremenjenosti iz
2. člena tega odloka, prispevek regionalnih virov in prispevek čezmejnega
onesnaževanja.
(4) Agencija pripravi letno poročilo o izvajanju
programa iz prvega odstavka tega člena do 31. marca za preteklo leto.
8. člen
(usklajevanje in nosilci ukrepov)
(1) Izvajanje ukrepov med nosilci usklajuje ministrstvo,
pristojno za okolje.
(2) Nosilci ukrepov na državni ravni so ministrstva,
pristojna za okolje, promet in energijo, gospodarstvo in gozdarstvo, ter
izvajalci obveznih državnih gospodarskih javnih služb, na občinski ravni pa
organi občine in izvajalci lokalnih gospodarskih javnih služb, kot so določeni
v prilogi tega odloka.
(3) Med nosilce ukrepov se štejejo tudi osebe, ki
izvajajo dejavnosti varstva okolja, in povzročitelji obremenitve (pravne in
fizične osebe, ki opravljajo gospodarsko ali negospodarsko dejavnost, ter
posamezniki na območju občine).
9. člen
(čas izvajanja ukrepov)
Izvajanje ukrepov iz tega odloka in podrobnejšega programa iz
6. člena tega odloka traja najmanj tako dolgo, dokler kakovost zunanjega
zraka tri koledarska leta zapored ne doseže mejnih vrednosti za delce PM10,
kot so določene v predpisu, ki ureja kakovost zunanjega zraka.
10. člen
(prenehanje veljavnosti)
Z dnem uveljavitve tega odloka preneha veljati Odlok o načrtu
za kakovost zraka na območju Mestne občine Ljubljana (Uradni list RS,
št. 24/14).
11. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije, določba četrtega odstavka 5. člena tega odloka
pa se začne uporabljati 1. novembra 2019.
Št. 00719-60/2017
Ljubljana, dne 21. decembra 2017
EVA 2017-2550-0025
Vlada Republike Slovenije
dr. Miroslav Cerar l.r.
Predsednik
Mestni svet Mestne občine Ljubljana je podal soglasje k
nalogam občine, kot izhajajo iz predloga Odloka o načrtu za kakovost zraka na
območju Mestne občine Ljubljana (gradivo Ministrstva za okolje in prostor
št. 007-80/2017/10 z dne 7. 7. 2017), s sklepom št. 354-1992/2016-4
z dne 27. 11. 2017.

Priloga 1: Opis
območja čezmerne onesnaženosti, analiza stanja onesnaženosti, viri
onesnaževanja, vpliv virov onesnaženosti, ukrepi za zmanjšanje onesnaženosti,
odgovorni organi za izvajanje ukrepov
Priloga 2:
Podrobnejši program ukrepov na območju Mestne občine Ljubljana