1. SPLOŠNE DOLOČBE
1. člen
(vsebina)
(1) Ta pravilnik ureja vlaganje elektronskih vlog,
elektronsko vročanje in opravljanje drugih elektronskih opravil v pravdnem
postopku in drugih civilnih sodnih postopkih (v nadaljnjem besedilu: civilni
sodni postopki) ter v kazenskem postopku.
(2) Ta pravilnik glede vlaganja elektronskih vlog v civilnih
sodnih postopkih in kazenskem postopku predpisuje:
1.     
organizacijo in delovanje informacijskega sistema sodstva (v nadaljnjem
besedilu: informacijski sistem e-sodstvo),
2.     
pogoje in način vložitve vlog v elektronski obliki oziroma po
elektronski poti,
3.     
obliko zapisa vloge v elektronski obliki.
(3) Ta pravilnik glede elektronskega vročanja v civilnih
sodnih postopkih in kazenskem postopku:
1.     
predpisuje, kaj je varna elektronska pot,
2.     
določa tehnične pogoje za pridobitev dovoljenja za varno elektronsko
vročanje in
3.     
določa višino nadomestila za posredovanje pri vročanju pisanj v varni
elektronski predal.
(4) Določbe tega pravilnika se uporabljajo za elektronsko
poslovanje v vseh civilnih sodnih postopkih, razen če določbe drugih predpisov,
ki urejajo posebno vrsto ali skupino civilnega sodnega postopka, določajo
drugače.
2. člen
(informacijski sistem e-sodstvo, portal e-sodstvo in
odložišče e-sodstvo)
(1) Informacijski sistem e-sodstvo je programska oprema, ki
jo upravlja Center za informatiko na Vrhovnem sodišču Republike Slovenije (v
nadaljnjem besedilu: Center za informatiko) in ki vključuje naslednje module:
1.     
modul z varnostno shemo,
2.     
module za podporo izvajanja elektronskih opravil v civilnih sodnih
postopkih in v kazenskem postopku (v nadaljnjem besedilu: modul e-opravila),
3.     
module za podporo vodenja elektronskega vpisnika (v nadaljnjem besedilu:
modul e-vpisnik) in elektronskega spisa (v nadaljnjem besedilu: modul e-spis) v
civilnih sodnih postopkih in v kazenskem postopku,
4.     
modul za podporo poslovanja sodišč pri vročanju (v nadaljnjem besedilu:
modul e-poštna knjiga).
(2) Portal e-sodstvo je javno spletišče, ki je sestavni del
informacijskega sistema e-sodstvo.
(3) Odložišče e-sodstvo so spletne storitve informacijskega
sistema e-sodstvo, ki omogočajo vlaganje vlog v civilnih sodnih postopkih in
kazenskem postopku.
3. člen
(pojmi, uporabljeni v enakem pomenu kot v drugih predpisih
in drugi pojmi)
(1) Pojmi, uporabljeni v tem pravilniku imajo pomen,
opredeljen v določbah Zakona o elektronskem poslovanju in elektronskem podpisu
(Uradni list RS, št. 98/04 − uradno prečiščeno besedilo, 61/06 – ZEPT in
46/14):
1.     
»varen elektronski podpis« v 4. točki 2. člena,
2.     
»časovni žig« v 5. točki 2. člena,
3.     
»kvalificirano potrdilo« v 19. točki 2. člena.
(2) Za časovni žig iz prejšnjega odstavka se šteje tudi
elektronski časovni žig, ki se uporablja po določbah zakona, ki ureja pravdni
postopek in zakona, ki ureja kazenski postopek.
(3) »Elektronski žig« ustreza pogojem varnega elektronskega
podpisa iz 1. točke prvega odstavka tega člena in ga generira strežnik oziroma
informacijski sistem.
4. člen
(varnostna shema)
Varnostna shema je modul informacijskega sistema e-sodstvo,
ki omogoča:
1.     
podeljevanje in odvzemanje pooblastil glede vrste e-opravil, ki so jih
upravičene izvajati posamezne podskupine uporabnikov (v nadaljnjem besedilu:
upravljanje pooblastil uporabnikov), in
2.     
podeljevanje in odvzemanje pooblastil administratorjem posamezne skupine
ali podskupine uporabnikov (v nadaljnjem besedilu: upravljanje pooblastil
administratorjem).
5. člen
(elektronska pisanja strank, elektronska opravila in
uporabniki informacijskega sistema e-sodstvo)
(1) Pojmi, uporabljeni v tem pravilniku v zvezi z
elektronskimi pisanji strank, pomenijo:
1.     
elektronska vloga je elektronski dokument z vsebino vloge stranke in
drugih udeležencev v civilnem sodnem postopku ali v kazenskem postopku,
2.     
elektronska priloga je v elektronsko obliko pretvorjena pisna listina
ali dokument, ki je izvorno nastal v elektronski obliki, ki se priloži elektronski
vlogi,
3.     
prepis elektronske vloge ali elektronskih prilog je elektronska vloga
ali priloga, ki je pretvorjena v obliko z vsebino, primerno za branje in izpis
na papir.
(2) Elektronsko opravilo (v nadaljnjem besedilu e-opravilo)
je:
1.     
elektronska vložitev elektronske vloge z elektronskimi prilogami in
2.     
poizvedba o stanju civilnega sodnega postopka ali kazenskega postopka
ali o vsebini procesnih dejanj v tem postopku.
(3) Uporabniki informacijskega sistema e-sodstvo (v
nadaljnjem besedilu: uporabniki) so osebe, ki so po zakonu ali drugem predpisu
upravičene opravljati e-opravila.
6. člen
(elektronska pisanja sodišča, elektronski sodni spis in
elektronski postopek)
(1) Pojmi, uporabljeni v tem pravilniku v zvezi z
elektronskimi pisanji sodišča, pomenijo:
1.     
elektronska sodna odločba je elektronski dokument z vsebino sodne
odločbe, ki:
- 
je podpisan z varnim elektronskim podpisom pristojne osebe sodišča, ki
jo je izdalo, ali
- 
se samodejno obdela v informacijskem sistemu e-sodstvo in se opremi z
elektronskim žigom informacijskega sistema e-sodstvo,
2.     
drugo elektronsko sodno pisanje je elektronski dokument z vsebino
drugega pisanja sodišča v civilnem sodnem postopku ali v kazenskem postopku
razen sodne odločbe:
- 
ki je podpisan z varnim elektronskim podpisom pristojne osebe sodišča
ali
- 
pri katerem se podatki o datumu njegove izdelave ter podatki o osebi, ki
je tako pisanje izdelala, s pomočjo ustreznih tehničnih sredstev samodejno
evidentirajo v informacijskem sistemu (npr. zapisnik, odredba, uradni
zaznamek),
3.     
elektronsko sodno pisanje je skupni pojem za elektronsko sodno odločbo
in drugo elektronsko sodno pisanje,
4.     
odpravek elektronskega sodnega pisanja je elektronski dokument z vsebino
elektronskega sodnega pisanja, ki je pretvorjeno v obliko, primerno za branje
in izpis na papir.
(2) Elektronski spis (v nadaljnjem besedilu: e-spis) je spis
v zadevi posameznega civilnega sodnega postopka ali kazenskega postopka, ki se
vodi elektronsko.
(3) Elektronski vpisnik (v nadaljnjem besedilu: e-vpisnik) je
vpisnik posamezne vrste civilnega sodnega postopka ali vpisnik kazenskega
postopka, ki se vodi elektronsko.
(4) Elektronski postopek (v nadaljnjem besedilu: e-postopek)
je vrsta civilnega sodnega postopka ali skupina civilnih sodnih postopkov ali
kazenski postopek, v katerih lahko uporabniki opravljajo e-opravila.
7. člen
(elektronska vročitev in modul e-poštna knjiga)
(1) Pojem elektronska vročitev, uporabljen v tem pravilniku,
pomeni vročitev po varni elektronski poti tako, da se preko informacijskega
sistema za varno elektronsko vročanje:
-       
izvedejo postopki elektronske vročitve v skladu s četrtim do osmim
odstavkom 141.a člena ZPP in tem pravilnikom,
-       
izvedejo postopki elektronske vročitve v skladu s 141.b členom ZPP in
tem pravilnikom,
-       
izvedejo postopki elektronske vročitve v skladu četrtim do devetim
odstavkom 117.a člena ZKP in tem pravilnikom,
-       
vsa elektronska sporočila, ki jih pošlje ta informacijski sistem,
opremijo z elektronskim žigom strežnika, na katerem teče ta informacijski
sistem, in
-       
izmenjava elektronskih sporočil in elektronskih dokumentov v postopkih
iz prve, druge in tretje alineje tega odstavka z modulom e-poštna knjiga izvaja
po tehničnih zahtevah, ki so objavljene na spletni strani Ministrstva za
pravosodje in na portalu e-sodstvo.
(2) Informacijski sistem za varno elektronsko vročanje
upravlja oseba, ki ima dovoljenje ministra za pravosodje za varno elektronsko
vročanje (v nadaljnjem besedilu: izvajalec storitev varnega elektronskega
vročanja).
(3) Tehnične zahteve iz pete alineje prvega odstavka tega
člena pripravi Center za informatiko.
(4) Varen elektronski predal je elektronski naslov uporabnika
v informacijskem sistemu za varno elektronsko vročanje, ki ga upravlja
izvajalec storitev varnega elektronskega vročanja.
(5) Modul e-poštna knjiga je modul informacijskega sistema
e-sodstvo, ki omogoča:
1.     
elektronsko vročanje elektronskih pisanj in vlaganje elektronskih
vročilnic v e-spis,
2.     
samodejno izdelavo pisnih odpravkov elektronskih sodnih pisanj in
prepisov elektronskih vlog ali elektronskih prilog in njihovo odpravo po pošti,
3.     
podporo pretvarjanju pisnih vročilnic v elektronsko obliko in njihovemu
vlaganju v e-spis.
8. člen
(dovoljenje za varno elektronsko vročanje)
(1) Minister za pravosodje izda dovoljenje za varno
elektronsko vročanje:
1.     
pravni ali fizični osebi, ki opravlja vročanje pisanj po varni
elektronski poti kot registrirano dejavnost in
2.     
če informacijski sistem, ki ga upravlja ta oseba, ustreza zahtevam iz
pete alineje prvega odstavka prejšnjega člena.
(2) Vlogo za izdajo dovoljenja za varno elektronsko vročanje
vloži vlagatelj pri Ministrstvu za pravosodje.
(3) Vlagatelj mora vlogi iz prejšnjega odstavka priložiti
tehnično dokumentacijo informacijskega sistema za varno elektronsko vročanje in
druge dokaze o tem, da ta sistem ustreza zahtevam iz pete alineje prvega
odstavka prejšnjega člena.
(4) Ministrstvo za pravosodje posreduje podatke o vložniku in
priloženo dokumentacijo Centru za informatiko.
(5) Center za informatiko po opravljenem testiranju
informacijskega sistema, ki ga upravlja vlagatelj, pošlje Ministrstvu za
pravosodje mnenje o ustreznosti tega sistema z zahtevami iz pete alineje prvega
odstavka prejšnjega člena.
(6) Minister za pravosodje vlagatelju, ki izpolnjuje pogoje
iz prvega odstavka tega člena, izda dovoljenje za varno elektronsko vročanje. Na
podlagi tega dovoljenja mora izvajalec storitev varnega elektronskega vročanja
pred začetkom opravljanja storitev s Centrom za informatiko skleniti pogodbo, v
kateri so podrobneje urejene medsebojne pravice in obveznosti glede elektronske
izmenjave elektronskih sporočil in dokumentov pri postopkih varnega
elektronskega vročanja.
(7) Ne glede na 1. točko prvega odstavka tega člena lahko
informacijski sistem za varno elektronsko vročanje državnim organom ali organom
lokalne skupnosti upravlja državni organ, če njegov informacijski sistem
ustreza zahtevam iz pete alineje prvega odstavka prejšnjega člena, kar preveri
Center za informatiko na način iz petega odstavka tega člena, in s Centrom za
informatiko sklene dogovor, v katerem so podrobneje urejene medsebojne pravice
in obveznosti glede elektronske izmenjave elektronskih sporočil in dokumentov
pri postopkih varnega elektronskega vročanja.
(8) Ne glede na 1. točko prvega odstavka tega člena lahko
naslovnik za lastne potrebe vzpostavi naslov za vročanje in ga registrira v
informacijskem sistemu e-sodstvo, če ustreza zahtevam iz pete alineje prvega
odstavka prejšnjega člena, kar preveri Center za informatiko na način iz petega
odstavka tega člena, in s Centrom za informatiko sklene pogodbo, v kateri so
podrobneje urejene medsebojne pravice in obveznosti glede elektronske izmenjave
elektronskih sporočil in dokumentov pri postopkih varnega elektronskega
vročanja. Naslovnik lahko ta naslov za vročanje uporablja le za lastne potrebe
in ni upravičen do nadomestila za posredovanje pri vročanju.
(9) Pri vročanju po sedmem in osmem odstavku tega člena se
smiselno uporabljajo določbe petega poglavja tega pravilnika.
(10) Minister za pravosodje na predlog ali po uradni
dolžnosti odvzame dovoljenje za varno elektronsko vročanje, če izvajalec
storitev varnega elektronskega vročanja ne izpolnjuje več pogojev iz 1. točke
prvega odstavka tega člena ali če informacijski sistem, ki ga upravlja ta
oseba, ne ustreza več zahtevam iz pete alineje prvega odstavka prejšnjega
člena.
(11) Če Center za informatiko ugotovi, da informacijski
sistem, ki ga upravlja izvajalec storitev varnega elektronskega vročanja, več
ne ustreza zahtevam iz pete alineje prvega odstavka prejšnjega člena, o tem v
roku pet delovnih dni obvesti Ministrstvo za pravosodje.
(12) V primeru sprememb tehničnih zahtev iz pete alineje
prvega odstavka prejšnjega člena mora izvajalec storitev varnega elektronskega
vročanja in upravljalec informacijskega sistema oziroma imetnik naslova za
vročanje po sedmem in osmem odstavku tega člena prilagoditi svoj informacijski
sistem v roku, ki je določen ob objavi sprememb tehničnih zahtev, ki pa ne sme
biti krajši od 30 dni.
9. člen
(nadomestilo za posredovanje pri vročanju)
Za posredovanje pri vročanju sodišče izvajalcu storitev varnega
elektronskega vročanja plača nadomestilo v višini 0,30 EUR na posamezno
elektronsko pošiljko, ki se vroča po pravilih osebnega vročanja, in 0,15 EUR za
posamezno elektronsko pošiljko, ki se vroča po pravilih navadnega vročanja.
2. UPORABNIKI INFORMACIJSKEGA SISTEMA E-SODSTVO IN VARNOSTNA
SHEMA
10. člen
(uporabniške skupine)
(1) Uporabniki informacijskega sistema e-sodstvo se delijo na
naslednje splošne skupine:
1.     
uporabnike, ki se jim pri uporabi informacijskega sistema e-sodstvo ni
treba izkazati (v nadaljnjem besedilu: navadni uporabniki),
2.     
uporabnike, ki se pri uporabi informacijskega sistema e-sodstvo izkažejo
z vnosom uporabniškega imena in gesla (v nadaljnjem besedilu: registrirani
uporabniki) in
3.     
uporabnike, ki se pri uporabi informacijskega sistema e-sodstvo izkažejo
z vnosom uporabniškega imena in gesla in z uporabo kvalificiranega potrdila (v
nadaljnjem besedilu: kvalificirani uporabniki).
(2) Kvalificirani uporabniki se delijo na zunanje in notranje
kvalificirane uporabnike.
(3) Notranji kvalificirani uporabniki so sodniki in
uslužbenci sodišč, ki so po zakonu in sodnem redu upravičeni opravljati
e-opravila v posamezni vrsti civilnih sodnih postopkov ali v kazenskem
postopku.
(4) Zunanji kvalificirani uporabniki se delijo na:
1.     
samostojne zunanje kvalificirane uporabnike in
2.     
pooblaščence samostojnih uporabnikov.
(5) Samostojni zunanji kvalificirani uporabniki se delijo na:
1.     
uporabnike, ki imajo v civilnih sodnih postopkih ali v kazenskem
postopku položaj zastopnika, pooblaščenca ali zagovornika stranke ali
udeleženca in ta dejanja v postopkih opravljajo v okviru svoje dejavnosti ali
pomočnika sodišča (v nadaljnjem besedilu: profesionalni uporabniki), in
2.     
uporabnike, ki v civilnih sodnih postopkih ali v kazenskem postopku
nastopajo kot stranke ali udeleženci postopka vključno z njihovimi zastopniki
in pooblaščenci (v nadaljnjem besedilu: uporabniki – stranke ali udeleženci
postopka).
(6) Profesionalni uporabniki se delijo na naslednje skupine:
1.     
notarji,
2.     
odvetniki,
3.     
izvršitelji,
4.     
upravitelji,
5.     
Državno odvetništvo Republike Slovenije,
6.     
državna tožilstva,
7.     
nepremičninske družbe,
8.     
občinska odvetništva,
9.     
sodni izvedenci, sodni tolmači in sodni cenilci.
(7) Uporabniki – stranke ali udeleženci postopka se delijo na
naslednje skupine:
1.     
stranke ali udeleženci postopka – pravne osebe,
2.     
stranke ali udeleženci postopka – fizične osebe in
3.     
državni organi in organi lokalnih skupnosti.
(8) Pooblaščenec samostojnega uporabnika je fizična oseba,
ki:
1.     
je pri samostojnem zunanjem kvalificiranem uporabniku, organiziranem v
pravnoorganizacijski obliki pravne osebe ali evidentiranega odvetnika, na
podlagi zaposlitve pooblaščena v imenu tega uporabnika opravljati e-opravila v
civilnih sodnih postopkih oziroma v kazenskem postopku, ali
2.     
pri samostojnem zunanjem kvalificiranem uporabniku, ki je državni organ
ali organ lokalne skupnosti, opravlja funkcijo ali naloge, na podlagi katerih
je upravičena v imenu tega organa opravljati e-opravila v civilnih sodnih
postopkih ali v kazenskem postopku.
(9) Center za informatiko mora na portalu e-sodstvo omogočiti
dostop do varnostne sheme za upravljanje pooblastil zunanjih kvalificiranih
uporabnikov.
11. člen
(upravljanje pooblastil registriranih uporabnikov)
Informacijski sistem e-sodstvo mora vsakomur omogočiti, da:
1.     
se prek portala e-sodstvo prijavi v sistem kot registrirani uporabnik in
2.     
izvaja e-opravila v zvezi s posamezno vrsto civilnega sodnega postopka
ali v zvezi s kazenskim postopkom, ki jih je po zakonu ali drugem predpisu
upravičen opravljati registrirani uporabnik.
12. člen
(upravljanje pooblastil navadnih uporabnikov)
Informacijski sistem e-sodstvo mora vsakomur omogočiti, da
prek portala e-sodstvo brez prijave v sistem izvaja e-opravila v zvezi s
posamezno vrsto civilnega sodnega postopka ali v zvezi s kazenskim postopkom,
ki jih je po zakonu ali drugem predpisu upravičen opravljati navaden uporabnik.
13. člen
(upravljanje pooblastil notranjih kvalificiranih
uporabnikov)
Center za informatiko upravlja pooblastila notranjih
kvalificiranih uporabnikov v notranji varnostni shemi informacijskega sistema
sodišč v skladu z zakonom, ki ureja sodišča in sodnim redom.
14. člen
(upravljanje pooblastil administratorjev)
(1) Administrator posamezne skupine profesionalnih
uporabnikov (v nadaljnjem besedilu: administrator) je:
1.     
za skupino notarjev: Notarska zbornica Slovenije,
2.     
za skupino odvetnikov: Odvetniška zbornica Slovenije,
3.     
za skupino izvršiteljev: Zbornica izvršiteljev Slovenije,
4.     
za skupino upraviteljev: Zbornica upraviteljev Slovenije,
5.     
za skupini Državno odvetništvo Republike Slovenije in občinska odvetništva:
Državno odvetništvo Republike Slovenije,
6.     
za skupino državnih tožilstev: Vrhovno državno tožilstvo Republike
Slovenije,
7.     
za skupino nepremičninskih družb: Ministrstvo za okolje in prostor in
8.     
za skupino sodnih izvedencev, sodnih tolmačev in sodnih cenilcev:
Ministrstvo za pravosodje.
(2) Center za informatiko mora v treh delovnih dneh po
prejemu popolne zahteve administratorja posamezne skupine profesionalnih
uporabnikov temu omogočiti, da v varnostni shemi izvaja postopke upravljanja
kvalificiranih uporabnikov iz te skupine, in ga o tem obvestiti na elektronski
naslov, naveden v zahtevi.
(3) Zahteva iz prejšnjega odstavka mora vsebovati:
1.     
naslednje podatke o administratorju:
- 
naziv,
- 
matično številko,
- 
davčno številko in
- 
elektronski naslov za sprejemanje obvestil Centra za informatiko;
2.     
naslednje podatke o odgovorni osebi, ki v imenu administratorja vlaga
zahtevo:
- 
osebno ime,
- 
funkcijo ali položaj pri administratorju,
- 
telefonsko številko in
- 
elektronski naslov za sprejemanje obvestil Centra za informatiko;
3.     
lastnoročni podpis odgovorne osebe administratorja.
(4) Administrator mora v treh delovnih dneh po prejemu
obvestila Centra za informatiko obvestiti profesionalne uporabnike skupine, ki
jo upravlja, da lahko oddajo prvo prijavo v skladu s 16. členom tega pravilnika.
(5) Administrator lahko spremeni svoj elektronski naslov,
vpisan v varnostni shemi tako, da odda prijavo za to spremembo prek portala
e-sodstvo.
(6) Za fizične osebe, ki jih administrator pooblasti, da v
njegovem imenu odločajo o potrditvi ali zavrnitvi vključitve uporabnika v
skupini profesionalnih uporabnikov, ki jo upravlja, se smiselno uporablja 17.
člen tega pravilnika.
15. člen
(pogoji za vključitev zunanjega kvalificiranega uporabnika v
varnostno shemo)
(1) Uporabnik se lahko vključi v varnostno shemo kot
samostojni zunanji kvalificirani uporabnik, če ima:
1.     
varen elektronski predal za vročanje pisanj v civilnih sodnih postopkih
in v kazenskem postopku in
2.     
veljavno kvalificirano potrdilo, ki je povezano z njegovo davčno
številko.
(2) Uporabnik – fizična oseba in uporabnik – pravna oseba se
lahko vključi v varnostno shemo kot samostojni zunanji kvalificirani uporabnik
tudi samo z veljavnim kvalificiranim potrdilom, povezanim z njegovo davčno
številko.
(3) Če ima uporabnik položaj pravne osebe, državnega organa
ali organa lokalne skupnosti ali če kot profesionalni uporabnik opravlja svoje
storitve prek pravnoorganizacijske oblike, ki ni pravna oseba in je vpisana v
Poslovni register Republike Slovenije (v nadaljnjem besedilu: PRS), se vključi
v varnostno shemo kot subjekt PRS.
(4) Kvalificirano potrdilo uporabnika, ki se v varnostno
shemo vključuje kot subjekt PRS, mora biti povezano z davčno številko tega
uporabnika, vpisano v PRS.
(5) V posamezno skupino profesionalnih uporabnikov se lahko
vključi uporabnik, ki poleg pogojev iz prvega odstavka tega člena, izpolnjuje
tudi naslednje pogoje:
1.     
v skupino notarjev: če ima položaj notarja po zakonu, ki ureja notariat,
2.     
v skupino odvetnikov: če ima položaj evidentiranega odvetnika ali
odvetniške družbe po zakonu, ki ureja odvetništvo,
3.     
v skupino izvršiteljev: če ima položaj izvršitelja po zakonu, ki ureja
izvršbo in zavarovanje,
4.     
v skupino upraviteljev: če ima položaj upravitelja po zakonu, ki ureja
postopke zaradi insolventnosti,
5.     
v skupino nepremičninskih družb: če ima položaj nepremičninske družbe po
zakonu, ki ureja nepremičninsko posredovanje,
6.     
v skupino sodni izvedenci, sodni tolmači in sodni cenilci: če ima
položaj sodnega izvedenca, sodnega tolmača ali sodnega cenilca po zakonu, ki
ureja sodne izvedence, sodne tolmače in sodne cenilce.
(6) Uporabnik se vključi v varnostno shemo v posamezni
skupini profesionalnih uporabnikov, če njegovo prijavo potrdi administrator te
uporabniške skupine.
(7) Fizična oseba se v varnostno shemo vključi kot subjekt,
ki je vpisan v centralni register prebivalstva (v nadaljnjem besedilu: subjekt
CRP), razen če se vključuje:
-       
bodisi v uporabniško skupino notarji,
-       
bodisi v uporabniško skupino odvetniki in odvetniške storitve opravlja
prek pravnoorganizacijske oblike evidentiranega odvetnika,
-       
bodisi v uporabniško skupino izvršiteljev ali upraviteljev in naloge
izvršitelja ali upravitelja opravlja prek pravnoorganizacijske oblike
samostojnega podjetnika posameznika,
-       
bodisi v uporabniško skupino nepremičninske družbe in storitve
nepremičninskega posredovanja opravlja prek pravnoorganizacijske oblike
samostojnega podjetnika posameznika,
-       
bodisi v uporabniško skupino sodni izvedenci, sodni tolmači in sodni
cenilci: če ima položaj sodnega izvedenca, sodnega tolmača ali sodnega cenilca
po zakonu, ki ureja sodne izvedence, sodne tolmače in sodne cenilce in
dejavnost opravlja prek pravnoorganizacijske oblike samostojnega podjetnika
posameznika.
(8) Fizična oseba, ki je subjekt CRP, se lahko vključi v
varnostno shemo kot pooblaščenec samostojnega uporabnika, če:
1.     
ima veljavno kvalificirano potrdilo, ki je povezano z njeno davčno
številko, in
2.     
njeno prijavo v varnostni shemi potrdi samostojni zunanji kvalificirani
uporabnik, kot pooblaščenec katerega se je prijavila.
(9) Uporabnik, ki je vključen v varnostno shemo kot
pooblaščenec samostojnega uporabnika, opravlja e-opravila v imenu samostojnega
zunanjega kvalificiranega uporabnika.
(10) Posamezna fizična oseba je lahko hkrati vključena v
varnostni shemi kot pooblaščenec samo enega samostojnega zunanjega kvalificiranega
uporabnika v posamezni uporabniški skupini.
16. člen
(upravljanje pooblastil samostojnih zunanjih kvalificiranih
uporabnikov)
(1) Uporabnik se vključi v varnostno shemo v posamezni
skupini samostojnih zunanjih kvalificiranih uporabnikov na podlagi prijave za
vključitev v to skupino (v nadaljnjem besedilu: prva prijava) in izvaja
e-opravila v zvezi s posamezno vrsto civilnega sodnega postopka ali v zvezi s
kazenskim postopkom, ki jih je po zakonu ali drugem predpisu upravičen
opravljati samostojni zunanji kvalificirani uporabnik.
(2) Uporabnik, ki se želi vključiti v posamezno skupino
samostojnih zunanjih kvalificiranih uporabnikov (v nadaljnjem besedilu:
prijavitelj), odda prvo prijavo elektronsko, prek portala e-sodstvo, z uporabo
svojega kvalificiranega potrdila.
(3) Prijavitelj mora v prvi prijavi v ustrezne rubrike vnesti
naslednje podatke:
1.     
podatek, ali se vključuje kot subjekt PRS ali kot subjekt CRP,
2.     
skupino samostojnih zunanjih kvalificiranih uporabnikov, v katero se
želi vključiti (v nadaljnjem besedilu: izbrana uporabniška skupina),
3.     
glede na položaj, v katerem se vključuje v varnostno shemo, če:
- 
se vključuje kot subjekt CRP: svojo davčno številko, s katero je
povezano njegovo kvalificirano potrdilo,
- 
se vključuje kot subjekt PRS: matično številko;
4.     
naslov varnega elektronskega predala za vročanje pisanj v civilnih
sodnih postopkih in v kazenskem postopku in
5.     
elektronski naslov za sprejemanje obvestil Centra za informatiko.
(4) Varnostna shema mora:
1.     
preveriti veljavnost kvalificiranega potrdila prijavitelja,
2.     
če je prijavitelj vključuje kot subjekt CRP, na podlagi vnesene davčne
številke:
- 
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja,
- 
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja;
3.     
če se prijavitelj vključuje kot subjekt PRS:
- 
na podlagi vnesene matične številke v varnostno shemo iz PRS prevzeti
podatke o firmi, davčni številki, poslovnem naslovu in pravnoorganizacijski
obliki,
- 
preveriti, ali se davčna številka, prevzeta iz PRS, ujema z davčno
številko, s katero je povezano kvalificirano potrdilo prijavitelja;
4.     
v informacijskem sistemu za varno elektronsko vročanje preveriti, ali je
odprt varni elektronski predal ali naslov za vročanje, ki je registriran v
informacijskem sistemu e-sodstvo, naveden v prijavi.
(5) Varnostna shema mora sprejeti oddajo prve prijave v
izbrani uporabniški skupini:
1.     
če je kvalificirano potrdilo prijavitelja veljavno,
2.     
če se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.     
če je odprt varni elektronski predal ali naslov za vročanje, ki je
registriran v informacijskem sistemu e-sodstvo, naveden v prvi prijavi.
(6) Če pogoji iz prejšnjega odstavka niso izpolnjeni, mora
varnostna shema zavrniti vključitev prijavitelja v izbrani uporabniški skupini.
(7) Če so pogoji iz petega odstavka tega člena izpolnjeni,
mora varnostna shema glede na izbrano uporabniško skupino:
1.     
če je prijavitelj izbral uporabniško skupino profesionalnih uporabnikov:
posredovati prijavo administratorju te skupine,
2.     
če je prijavitelj izbral uporabniško skupino uporabnikov – strank ali
udeležencev postopka: vključiti prijavitelja v varnostno shemo v izbrani
uporabniški skupini.
(8) Administrator izbrane skupine profesionalnih uporabnikov
mora preveriti, ali prijavitelj izpolnjuje pogoje za vključitev v to skupino iz
petega odstavka 15. člena tega pravilnika, in glede na izid te preveritve
potrditi ali zavrniti vključitev prijavitelja v izbrani uporabniški skupini v
treh delovnih dneh po prejemu prve prijave.
(9) Administrator mora prijavitelju poslati obvestilo o
potrditvi ali zavrnitvi vključitve v skupino profesionalnih uporabnikov prek
varnostne sheme na prijaviteljev elektronski naslov, naveden v prijavi.
(10) Če uporabnik neha izpolnjevati pogoj za vključitev v
posamezni skupini profesionalnih uporabnikov iz petega odstavka 15. člena tega
pravilnika, mu mora administrator te skupine v varnostni shemi odvzeti
pooblastila v treh delovnih dneh po dnevu, ko izve za ta razlog.
(11) Prvi do deseti odstavek tega člena se smiselno
uporabljajo tudi za:
1.     
vključitev uporabnika, ki je že vpisan v varnostni shemi, v dodatno
uporabniško skupino samostojnih zunanjih kvalificiranih uporabnikov,
2.     
izključitev ali izstop uporabnika iz posamezne uporabniške skupine
samostojnih zunanjih kvalificiranih uporabnikov in
3.     
spremembo varnega elektronskega predala ali elektronskega naslova
uporabnika.
17. člen
(upravljanje pooblastil pooblaščencev samostojnih
uporabnikov)
(1) Fizična oseba se vključi v varnostno shemo kot
pooblaščenec samostojnega uporabnika na podlagi prijave (v nadaljnjem besedilu:
prijava pooblaščenca), ki jo odda elektronsko prek portala e-sodstvo z uporabo
svojega kvalificiranega potrdila.
(2) Prijavitelj mora v prijavi pooblaščenca v ustrezne
rubrike vnesti naslednje podatke:
1.     
podatek, da se vključuje kot subjekt CRP,
2.     
svojo davčno številko, s katero je povezano njegovo kvalificirano
potrdilo,
3.     
naslednje podatke o samostojnem zunanjem uporabniku, kot pooblaščenec
katerega se prijavlja (v nadaljnjem besedilu: izbrani samostojni zunanji
kvalificirani uporabnik):
- 
uporabniško skupino, v katero je vključen in
- 
davčno številko;
4.     
elektronski naslov za sprejemanje obvestil Centra za informatiko.
(3) Varnostna shema mora:
1.     
preveriti veljavnost kvalificiranega potrdila prijavitelja,
2.     
preveriti, ali se vnesena davčna številka ujema z davčno številko, s
katero je povezano kvalificirano potrdilo prijavitelja, in
3.     
v varnostno shemo iz centralnega registra prebivalcev prevzeti podatke o
osebnem imenu in EMŠO prijavitelja.
(4) Varnostna shema mora sprejeti oddajo prijave
pooblaščenca, če:
1.     
je kvalificirano potrdilo prijavitelja veljavno,
2.     
se davčna številka, ki se prevzame v varnostno shemo, ujema z davčno
številko, povezano s kvalificiranim potrdilom prijavitelja, in
3.     
je izpolnjen pogoj iz desetega odstavka 15. člena tega pravilnika.
(5) Če pogoji iz prejšnjega odstavka niso izpolnjeni, mora
varnostna shema zavrniti vključitev prijavitelja kot pooblaščenca samostojnega
uporabnika.
(6) Če so pogoji iz četrtega odstavka tega člena izpolnjeni,
mora varnostna shema prijavo pooblaščenca posredovati v potrditev izbranemu
samostojnemu zunanjemu kvalificiranemu uporabniku.
(7) Izbrani samostojni zunanji kvalificirani uporabnik prek
varnostne sheme potrdi ali zavrne vključitev prijavitelja kot njegovega
pooblaščenca.
(8) Prvi do sedmi odstavek tega člena se smiselno uporabljajo
tudi za:
1.     
preklic ali odpoved pooblastila pooblaščencu samostojnega uporabnika in
2.     
spremembo elektronskega naslova pooblaščenca samostojnega uporabnika.
18. člen
(uporabniška navodila in seznam izvajalcev storitev varnega
elektronskega vročanja)
(1) Center za informatiko mora na portalu e-sodstvo objaviti
in tekoče posodabljati uporabniška navodila:
1.     
za administratorje in zunanje kvalificirane uporabnike, ki vsebujejo
opis postopkov pri upravljanju pooblastil zunanjih kvalificiranih uporabnikov,
2.     
za registrirane uporabnike, ki vsebujejo opis:
- 
postopkov pri izvajanju prve in naslednjih prijav in
- 
postopkov, če uporabnik pozabi geslo.
(2) Seznam izvajalcev storitev varnega elektronskega
vročanja, ki imajo v skladu s tem pravilnikom dovoljenje za varno elektronsko
vročanje, objavi Ministrstvo za pravosodje na svojih spletnih straneh, Center
za informatiko pa na portalu e-sodstvo.
19. člen
(vsebinska in tehnična pomoč uporabnikom)
(1) Vsebinska pomoč uporabnikom je:
1.     
pomoč pri izvajanju postopkov prijave uporabnika in
2.     
pomoč pri izpolnjevanju podatkov v zaslonskih obrazcih in izvajanju
drugih korakov e-opravil.
(2) Tehnična pomoč uporabnikom je pomoč pri tehničnih
težavah, povezanih z delovanjem modula varnostne sheme ali modula e-opravil.
(3) Center za informatiko mora zagotavljati:
1.     
vsebinsko pomoč registriranim uporabnikom in notranjim kvalificiranim
uporabnikom,
2.     
tehnično pomoč vsem uporabniškim skupinam.
(4) Center za informatiko mora pomoč iz prejšnjega odstavka
zagotavljati tako, da:
1.     
na portalu e-sodstvo objavi elektronski naslov, na katerega lahko
uporabnik pošlje zahtevo za pomoč,
2.     
na zahtevo za pomoč odgovori naslednji delovni dan po prejemu zahteve.
(5) Administrator posamezne skupine profesionalnih
uporabnikov mora zagotavljati vsebinsko pomoč uporabnikom iz te skupine.
3. E-OPRAVILA UPORABNIKOV INFORMACIJSKEGA SISTEMA E-SODSTVO
20. člen
(opravljanje e-opravil)
(1) Dostop do opravljanja e-opravil mora biti zagotovljen
prek portala e-sodstvo.
(2) Ne glede na prejšnji odstavek je opravljanje e-opravila
iz 1. točke drugega odstavka 5. člena tega pravilnika zagotovljeno tudi prek
odložišča e-sodstvo.
21. člen
(uporaba portala e-sodstvo)
Portal e-sodstvo mora biti zasnovan tako, da:
1.     
uporabnik ob vstopu na portal izbere uporabniško skupino in izvede
postopek prijave v izbrani uporabniški skupini,
2.     
se po uspešno izvedeni prijavi za izbrano uporabniško skupino prikažejo
e-postopki, v katerih je uporabnik izbrane uporabniške skupine upravičen
opravljati e-opravila,
3.     
se potem, ko uporabnik izbere posamezno vrsto ali skupino civilnih
sodnih postopkov ali kazenski postopek, prikažejo e-opravila, ki jih je
uporabnik upravičen opravljati v izbranem e-postopku.
22. člen
(uporaba odložišča e-sodstvo)
(1) Izvajalec storitev varnega elektronskega vlaganja in
imetnik informacijskega sistema za varno elektronsko vlaganje je lahko vsaka
pravna ali fizična oseba, ki:
-       
upravlja informacijski sistem za varno elektronsko vlaganje, ki ustreza
tehničnim zahtevam, ki so objavljene na spletni strani Ministrstva za
pravosodje in na portalu e-sodstvo,
-       
mu Center za informatiko potrdi, da informacijski sistem za varno
elektronsko vlaganje ustreza zahtevam iz prejšnje alineje, kar Center za
informatiko preveri s testiranjem, in
-       
je registrirana v informacijskem sistemu e-sodstvo.
(2) Tehnične zahteve iz prve alineje prejšnjega odstavka
pripravi Center za informatiko in jih objavi na spletni strani Ministrstva za
pravosodje in portalu e-sodstvo.
23. člen
(vložitev elektronske vloge prek portala e-sodstvo)
(1) Uporabnik vloži elektronsko vlogo tako, da:
1.     
na portalu e-sodstvo izbere ustrezno e-opravilo za vložitev elektronske
vloge in z uporabo ustrezne funkcionalnosti modula e-opravila v ustrezna polja
zaslonskega obrazca vnese podatke o standardiziranem delu besedila vloge,
2.     
nestandardizirani del besedila elektronske vloge oblikuje kot poseben
elektronski dokument, ki ustreza zahtevam iz 24. člena tega pravilnika,
3.     
z varnim elektronskim podpisom podpisan elektronski dokument z
nestandardiziranim delom besedila elektronske vloge priloži e-opravilu z
uporabo ustrezne funkcionalnosti modula e-opravila,
4.     
izbere ustrezno funkcionalnost modula e-opravila za oddajo elektronske
vloge v informacijski sistem e-sodstvo.
(2) Za elektronske priloge, ki se priložijo elektronski vlogi
se smiselno uporabljata 2. in 3. točka prejšnjega odstavka lahko pa se
priložijo tudi brez varnega elektronskega podpisa.
(3) Informacijski sistem e-sodstvo mora zagotoviti, da:
1.     
se vsaka prejeta elektronska vloga opremi s časovnim žigom časa prejema
elektronske vloge, in
2.     
uporabniku posreduje elektronsko potrdilo o času prejema elektronske
vloge.
24. člen
(elektronski dokument, ki se priloži e-opravilu)
(1) Nestandardizirani del besedila elektronske vloge, ki je
izvorno sestavljen kot pisni dokument, in prilogo, ki je pisna listina, mora
uporabnik zaradi priložitve e-opravilu pretvoriti v elektronski dokument tako,
da jo skenira.
(2) Elektronski dokument iz prejšnjega odstavka mora
ustrezati tem zahtevam:
1.     
biti mora v PDF/A obliki na črno bel način,
2.     
ločljivost mora biti med 240dpi in 300dpi,
3.     
če pisna listina obsega več listov, morajo biti vsi listi, ki jih obsega
listina, vsebovani v eni PDF datoteki tako, da je vsak list na svoji strani
brez vmesnih praznih listov,
4.     
če se prilagata dve listini ali več listin, mora biti vsaka listina v
svoji PDF datoteki.
(3) Če se nestandardizirani del besedila elektronske vloge
izvorno sestavi kot elektronski dokument, mora biti e-opravilu priložen tako,
da se pretvori v PDF/A obliko.
(4) Če elektronski dokument, ki je priložen e-opravilu, ne
ustreza zahtevam iz prvega, drugega ali tretjega odstavka tega člena, velja, da
je elektronska vloga nepopolna.
25. člen
(vložitev elektronske vloge prek odložišča e-sodstvo)
(1) Uporabnik vloži elektronsko vlogo in njeno elektronsko
prilogo tako, da jo odda v informacijski sistem e-sodstvo:
1.     
neposredno iz svojega informacijskega sistema za varno elektronsko vlaganje,
2.     
s posredovanjem izvajalca storitev varnega elektronskega vlaganja.
(2) Elektronske vloge in elektronske priloge se vlagajo po
strukturi in na način, ki ju določi Center za informatiko, in so objavljene na
spletni strani Ministrstva za pravosodje ter na portalu e-sodstvo.
(3) Elektronska vloga je sestavljena iz:
1.     
standardiziranega dela besedila vloge v strojno berljivi obliki po
strukturi iz prejšnjega odstavka in
2.     
nestandardiziranega dela besedila elektronske vloge, ki ustreza zahtevam
iz prejšnjega člena, ki jo uporabnik podpiše s svojim varnim elektronskim
podpisom.
(4) Za elektronske priloge, ki se priložijo elektronski
vlogi, se smiselno uporablja 2. točka prejšnjega odstavka, lahko pa se
priložijo tudi brez varnega elektronskega podpisa.
(5) Za elektronsko vlogo, vloženo po 1. točki prvega odstavka
tega člena, se uporablja tretji odstavek 24. člena tega pravilnika.
(6) Elektronsko vlogo, vloženo po 2. točki prvega odstavka
tega člena opremi izvajalec storitev varnega elektronskega vlaganja s časovnim
žigom. Če elektronska vloga ni opremljena s časovnim žigom izvajalca storitev
varnega elektronskega vročanja, jo opremi s časovnim žigom informacijski sistem
e-sodstvo ob prejemu vloge.
4. VODENJE E-SPISA
26. člen
(uporaba pravil o vodenju e-spisa)
Pravila, določena v 27., 28. in 29. členu tega pravilnika, se
uporabljajo v kazenskem postopku in v civilnih sodnih postopkih, v katerih se
po zakonu ali drugem predpisu vodi e-spis.
27. člen
(način vodenja e-spisa)
(1) E-spis se vodi tako, da se v centralni informatizirani
bazi e-spisa hranijo:
1.     
vse elektronske vloge in elektronske priloge, ki so vložene v posamezni
zadevi,
2.     
vsa elektronska sodna pisanja, ki jih je izdalo sodišče v tej zadevi, in
3.     
elektronske vročilnice in v elektronsko obliko pretvorjene pisne vročilnice
v zvezi z vsemi vročitvami v tej zadevi.
(2) Centralna informatizirana baza e-spisa mora biti
zasnovana tako, da so elektronski dokumenti, ki spadajo v e-spis posamezne
zadeve, opremljeni z meta podatki o tej zadevi, s katerimi jih je mogoče povezati
s to zadevo.
28. člen
(odpravki elektronskega pisanja sodišča)
(1) Pri elektronski vročitvi sodne odločbe se pošlje odpravek
elektronske sodne odločbe kot elektronski dokument.
(2) Pri vročitvi sodne odločbe po pošti se pošlje natisnjeni
odpravek elektronske sodne odločbe.
(3) Prvi in drugi odstavek tega člena se smiselno uporabljata
tudi za druga sodna pisanja.
29. člen
(pretvarjanje pisnih vročilnic v elektronsko obliko)
(1) Pisne vročilnice se pretvorijo v elektronsko obliko tako,
da se skenirajo.
(2) Elektronski dokument z vsebino skenirane pisne vročilnice
se vloži v e-spis in ima enako dokazno moč kot vročilnica po 149. členu ZPP in
122. členu ZKP.
5. ELEKTRONSKO VROČANJE
30. člen
(odprava elektronske pošiljke)
(1) Elektronsko pisanje se odpravi v postopek elektronskega
vročanja tako, da se določi način vročitve (osebna/navadna), informacijski
sistem e-sodstvo pa pisanje, ki naj se vroči (v nadaljnjem besedilu:
elektronska pošiljka):
1.     
opremi z elektronskim žigom strežnika informacijskega sistema e-sodstvo
in
2.     
ga pošlje informacijskemu sistemu za varno elektronsko vročanje, v
katerem ima naslovnik svoj varen elektronski predal ali na naslov za vročanje,
ki je registriran v informacijskem sistemu e-sodstvo v skladu s tem pravilnikom
(v nadaljnjem besedilu: varni elektronski predal), s sporočilom, ki vsebuje te
podatke o:
- 
sodišču (pošiljatelju),
- 
oznaki elektronskega dokumenta (pisanja), ki jo določi informacijski
sistem e-sodstvo in
- 
varnem elektronskem predalu naslovnika.
(2) Informacijski sistem za varno elektronsko vročanje mora
potrditi sprejem pisanja v postopek vročanja tako, da informacijskemu sistemu
e-sodstvo pošlje sporočilo o potrditvi sprejema, opremljeno z elektronskim
žigom strežnika, na katerem teče informacijski sistem za varno elektronsko vročanje.
31. člen
(obvestilo o prispeli elektronski pošiljki)
Informacijski sistem za varno elektronsko vročanje mora
elektronsko pošiljko poslati naslovniku v varen elektronski predal skupaj z
elektronskim obvestilom o prispeli elektronski pošiljki (v nadaljnjem besedilu:
obvestilo o prispeli elektronski pošiljki).
32. člen
(obvestilo o prispeli elektronski pošiljki pri vročanju v
civilnih sodnih postopkih)
(1) Obvestilo o prispeli elektronski pošiljki mora, če gre za
osebno vročitev (141.a člen ZPP), vsebovati:
1.     
podatke o sodišču (pošiljatelju) in
2.     
besedilo z naslednjo vsebino:
»Obveščamo vas, da je v vaš varni elektronski predal dne
________ <datum prispetja pošiljke> prispela pošiljka, z oznako
___________ <oznaka dokumenta, ki jo je ob odpravi določil informacijski
sistem e-sodstvo>.
Pošiljko lahko prevzamete v roku 15 dni v vašem varnem
elektronskem predalu na naslovu ________ <naslov s povezavo za dostop>.
Rok za prevzem začne teči naslednji dan od dne ________ <datum prispetja
pošiljke>. Če v tem roku pošiljke ne boste prevzeli, se bo po sedmem
odstavku 141.a člena ZPP s potekom tega roka vročitev štela za opravljeno.«.
(2) Obvestilo o prispeli elektronski pošiljki mora, če gre za
navadno vročitev (141.b člen ZPP), vsebovati:
1.     
podatke o sodišču (pošiljatelju) in
2.     
besedilo z naslednjo vsebino:
»Obveščamo vas, da je v vaš varni elektronski predal dne
________ <datum prispetja pošiljke> prispela pošiljka, z oznako
___________ <oznaka dokumenta, ki jo je ob odpravi določil informacijski
sistem e-sodstvo>, ki se po prvem odstavku 141.b člena ZPP z istim dnem
šteje za vročeno. Pošiljko lahko prevzamete v vašem varnem elektronskem predalu
na naslovu ________ <naslov s povezavo za dostop>.«.
33. člen
(obvestilo o prispeli elektronski pošiljki v kazenskem
postopku)
Obvestilo o prispeli elektronski pošiljki (117.a člen ZKP)
mora vsebovati:
1.     
podatke o sodišču (pošiljatelju) in
2.     
besedilo z naslednjo vsebino:
»Obveščamo vas, da je v vaš varni elektronski predal dne
________ <datum prispetja pošiljke> prispela pošiljka, z oznako
___________ <oznaka dokumenta, ki jo je ob odpravi določil informacijski
sistem e-sodstvo>.
Pošiljko lahko prevzamete v roku 15 dni v vašem varnem
elektronskem predalu na naslovu ________ <naslov s povezavo za dostop>.
Rok za prevzem začne teči naslednji dan od dne ________ <datum prispetja
pošiljke>. Če v tem roku pošiljke ne boste prevzeli, bo pisanje izbrisano,
vročalo pa se vam bo po določbah Zakona o kazenskem postopku, ki urejajo
vročanje pisanj v fizični obliki.«.
34. člen
(prevzem elektronske pošiljke in elektronska vročilnica pri
osebnem vročanju)
(1) Naslovnik elektronsko pošiljko prevzame iz
informacijskega sistema za varno elektronsko vročanje tako, da z uporabo
kvalificiranega potrdila:
1.     
dokaže svojo istovetnost,
2.     
presname elektronski dokument in
3.     
elektronsko podpiše vročilnico s svojim varnim elektronskim podpisom (v
nadaljnjem besedilu: elektronska vročilnica).
(2) Elektronska vročilnica mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Naslovnik potrjujem, da sem dne ________ <datum
elektronskega podpisa vročilnice> prevzel pošiljko z oznako ___________
<oznaka dokumenta, ki jo je ob odpravi določil informacijski sistem
e-sodstvo>.«.
(3) Informacijski sistem za varno elektronsko vročanje mora
informacijski sistem-e sodstvo obvestiti o opravljeni vročiti tako, da mu
pošlje elektronsko vročilnico, podpisano z varnim elektronskim podpisom
naslovnika.
35. člen
(potrdilo o opravljeni elektronski vročitvi v civilnih sodnih
postopkih na podlagi fikcije)
(1) Če naslovnik elektronske pošiljke ne prevzame v 15 dneh
od dneva, ko je prejel obvestilo o prispeli elektronski pošiljki, mora
informacijski sistem za varno elektronsko vročanje naslednji dan po poteku tega
roka informacijskemu sistemu e-sodstvo poslati sporočilo s potrdilom o
opravljeni elektronski vročitvi na podlagi fikcije.
(2) Če je naslovnik prevzel eno ali več elektronskih pošiljk,
mora informacijski sistem za varno elektronsko vročanje naslednji dan
informacijskemu sistemu e-sodstvo poslati sporočilo s potrdilom o opravljeni
elektronski vročitvi na podlagi fikcije iz šestega odstavka 141.a člena ZPP
tudi za vse ostale pošiljke, ki so se v trenutku prevzema zadnje elektronske
pošiljke nahajale v varnem elektronskem predalu.
(3) Potrdilo o opravljeni elektronski vročitvi na podlagi
fikcije iz prvega odstavka tega člena mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je naslovnik pošiljke z oznako ___________ <oznaka dokumenta, ki
jo je ob odpravi določil informacijski sistem e-sodstvo> dne __________
<datum obvestila o prispeli pošiljki> prejel obvestilo o tej pošiljki s
poukom o pravnih posledicah neprevzema v 15 dneh,
-       
da naslovnik v 15 dneh od dneva prejema obvestila o prispeli elektronski
pošiljki pošiljke ni prevzel, zato se po sedmem odstavku 141.a člena ZPP šteje,
da je bila vročitev opravljena dne __________ <datum – zadnji dan poteka 15
dnevnega roka>.«.
(4) Potrdilo o opravljeni elektronski vročitvi na podlagi fikcije
iz drugega odstavka tega člena mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je naslovnik pošiljke z oznako ___________ <oznaka dokumenta, ki
jo je ob odpravi določil informacijski sistem e-sodstvo> to pošiljko prevzel
na podlagi fikcije po šestem odstavku 141.a člena ZPP, zato se šteje, da je
bila vročitev opravljena dne __________ <datum – prevzema ene izmed
pošiljke>.«.
36. člen
(potrdilo o opravljeni elektronski vročitvi pri navadnem
vročanju v civilnih sodnih postopkih)
Potrdilo o opravljeni elektronski vročitvi pri navadnem
vročanju mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Potrjujemo,
-       
da je bila pošiljka z oznako ___________ <oznaka dokumenta, ki jo je
ob odpravi določil informacijski sistem e-sodstvo> vročena naslovniku dne
__________ <datum, ko je bila pošiljka skupaj z elektronskim obvestilom
dostavljena v naslovnikov varen elektronski predal>.«.
37. člen
(obvestilo o neopravljeni elektronski vročitvi pri vročanju
v kazenskem postopku)
(1) Če naslovnik elektronske pošiljke ne prevzame v 15 dneh
od dneva, ko je prejel obvestilo o prispeli elektronski pošiljki, mora
informacijski sistem za varno elektronsko vročanje naslednji dan po poteku tega
roka pisanje izbrisati in informacijskemu sistemu e-sodstvo poslati obvestilo o
tem, da elektronska vročitev ni bila opravljena.
(2) Obvestilo o neopravljeni elektronski vročitvi pri
vročanju v kazenskem postopku mora vsebovati:
1.     
podatke o sodišču (pošiljatelju),
2.     
podatke o naslovniku in
3.     
besedilo z naslednjo vsebino:
»Obveščamo vas,
-       
da je naslovnik pošiljke z oznako ___________ <oznaka dokumenta, ki
jo je ob odpravi določil informacijski sistem e-sodstvo> dne __________
<datum obvestila o prispeli pošiljki> prejel obvestilo o tej pošiljki,
-       
da naslovnik v 15 dneh od dneva prejema obvestila o prispeli elektronski
pošiljki pošiljke ni prevzel,
-       
da je bilo pisanje izbrisano iz informacijskega sistema za varno
elektronsko vročanje.«.
6. PREHODNA DOLOČBA IN KONČNI DOLOČBI
38. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o elektronskem poslovanju v civilnih sodnih postopkih (Uradni list RS, št.
49/17).
39. člen
(začetek uporabe posameznih določb)
(1) Določbe drugega odstavka 20. člena, 22. člen in 25. člen
tega pravilnika, ki urejajo odložišče e-sodstvo, se začnejo uporabljati, ko so
za to izpolnjeni tehnični pogoji, kar ministrstvu, pristojnemu za pravosodje,
najpozneje v dveh letih po uveljavitvi tega pravilnika sporoči Vrhovno sodišče
Republike Slovenije. Minister za pravosodje na podlagi obvestila z odredbo
določi dan začetka uporabe določb iz prejšnjega stavka.
(2) Določba 3. točke prvega odstavka 23. člena tega
pravilnika se za civilne postopke, v katerih že poteka elektronsko vlaganje
prek portala e-sodstvo, začne uporabljati dve leti po uveljavitvi tega
pravilnika, do takrat pa se uporabljata 3. točka prvega odstavka in drugi
odstavek 21. člena Pravilnika o elektronskem poslovanju v civilnih sodnih
postopkih (Uradni list RS, št. 49/17).
40. člen
(začetek veljavnosti)
Ta pravilnik začne veljati 1. januarja 2021.
Št. 007-22/2020
Ljubljana, dne 28. oktobra 2020
EVA 2020-2030-0009
Mag. Lilijana Kozlovič
ministrica
za pravosodje