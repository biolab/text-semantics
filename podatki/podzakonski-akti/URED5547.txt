I. SPLOŠNE DOLOČBE
1. člen
(vsebina)
(1) Ta uredba določa način dela pristojnih organov v postopku
notificiranja predpisov, ki uvajajo zahteve za začetek opravljanja ali za
opravljanje storitev. 
(2) S to uredbo se delno prenaša v pravni red Republike
Slovenije Direktiva 2006/123/ES Evropskega parlamenta in Sveta z dne 12.
decembra 2006 o storitvah na notranjem trgu (UL L št. 376 z dne 27. 12. 2006,
str. 36; v nadaljnjem besedilu: direktiva).
2. člen
(izključitve)
Ta uredba se ne uporablja za storitve iz 3. in 4. člena Zakona
o storitvah na notranjem trgu (Uradni list RS, št. 21/10).
3. člen
(pomen izrazov)
Izrazi, uporabljeni v tej uredbi, pomenijo: 
1.     
»država članica« je država članica Evropske unije in država članica
Evropskega gospodarskega prostora; 
2.     
»ponudnik storitev« je vsaka fizična oseba, ki je državljan ali
državljanka države članice, ali vsaka pravna oseba, ustanovljena po pravu držav
članic, z registrskim sedežem v državah članicah, osrednjo upravo ali osrednjim
delovanjem v Evropski uniji, kakor pravne in fizične osebe določa 48. člen
Pogodbe o delovanju Evropske unije, ki ponuja ali opravlja storitev; 
3.     
»storitev« je skladno z 49. členom Pogodbe o delovanju Evropske unije
vsaka posamična gospodarska oziroma pridobitna ali samozaposlitvena dejavnost,
ki jo, praviloma za plačilo, opravlja ponudnik storitev kot pravna ali fizična
oseba. Proizvodnja blaga se ne šteje za storitev, pač pa se za storitev štejejo
posamezne aktivnosti, potrebne za proizvodnjo in trženje blaga; 
4.     
»čezmejne storitve« so tiste, ki niso omejene samo na Republiko
Slovenijo, pri čemer velja čezmejnost pri ponudniku ali prejemniku storitev, ki
sta iz druge države članice, ali če je storitev opravljena v drugi državi
članici, četudi prejemnik ali ponudnik storitev nista iz te druge države
članice; 
5.     
»zahteva« je vsaka obveznost, prepoved, pogoj ali omejitev v predpisih
Republike Slovenije ali predpisih držav članic ali posledično iz sodne prakse,
upravnih praks ali predpisov poklicnih združenj ali iz kolektivnih pravil
poklicnih združenj ali drugih poklicnih organizacij, sprejetih za izvajanje
dejavnosti na podlagi njihove pravne avtonomije, pri čemer predpisi, določeni s
kolektivnimi pogodbami, ki so jih sklenili socialni partnerji, ne veljajo kot
zahteve po tej uredbi.
4. člen
(kontaktna točka)
Kontaktna točka za izvedbo notifikacij v smislu te uredbe
deluje v nacionalnem organu za standarde.
5. člen
(področje uporabe)
Državni organ ali organ lokalne samouprave, ki pripravi
predlog predpisa (v nadaljnjem besedilu: pristojni organ), z zahtevo za začetek
opravljanja ali za opravljanje storitev (v nadaljnjem besedilu: priglašena
zahteva), o tem obvesti kontaktno točko.
6. člen
(objava notifikacij)
Kontaktna točka vodi seznama izvedenih notifikacij iz 8.
člena te uredbe in prejetih notifikacij iz 10. člena te uredbe ter ju objavlja
na spletni strani nacionalnega organa za standarde.
II. NOTIFICIRANJE SLOVENSKIH PREDPISOV
7. člen
(obvestilo pristojnega organa)
(1) Obvestilo iz 5. člena te uredbe (v nadaljnjem besedilu:
obvestilo pristojnega organa) vsebuje zlasti: 
-       
naziv organa, pristojnega za pripravo predpisa, 
-       
naslov predloga predpisa, 
-       
podatke o osebi, določeni za stike s kontaktno točko, 
-       
datum ali pričakovani datum začetka veljavnosti, 
-       
navedbo določb predpisa, ki uvajajo priglašeno zahtevo, 
-       
navedbo storitev, za katero se uporablja priglašena zahteva (ali
navedbo, da je priglašena zahteva splošna in se uporablja za več storitev), 
-       
vrsto priglašene zahteve, 
-       
opis priglašene zahteve, 
-       
stališče, ali je priglašena zahteva potrebna za izvajanje storitve
splošnega gospodarskega pomena (v primeru opravljanja storitve preko
ustanovljenega sedeža), 
-       
navedbo, kateri javni interes upravičuje priglašeno zahtevo, 
-       
podrobno obrazložitev razlogov za priglašeno zahtevo, 
-       
navedbo, ali se priglašena zahteva uporablja hkrati za ponudnike
čezmejnih storitev in ponudnike s sedežem v Republiki Sloveniji, 
-       
zakonsko podlago za predlog predpisa, 
-       
navedbo morebitne povezave predloga predpisa z mednarodnimi ali
evropskimi dokumenti, 
-       
predpise, ki jih predlog predpisa razveljavlja, 
-       
navedbo, v katerih jezikih je predlog predpisa dosegljiv. 
(2) Obvestilo pristojnega organa se predloži na obrazcu, ki
ga kontaktna točka objavi na spletni strani nacionalnega organa za standarde. 
(3) Obvestilu pristojnega organa se priloži besedilo predloga
predpisa.
8. člen
(izvedba notifikacije)
(1) Po prejemu obvestila pristojnega organa kontaktna točka z
njegovo vsebino takoj seznani ministrstvo, pristojno za gospodarstvo, ki ji
mora v osmih dneh sporočiti, ali zahteva notifikacijo predpisa. 
(2) Če ministrstvo, pristojno za gospodarstvo, zahteva
notifikacijo predpisa, kontaktna točka o predpisu obvesti Evropsko komisijo. 
(3) Če kontaktna točka v predpisanem roku ne prejme sporočila
iz prvega odstavka tega člena, se šteje, da notifikacija ni potrebna. Kontaktna
točka o tem obvesti pristojni organ.
9. člen
(odziv Evropske komisije)
Če Evropska komisija zahteva, da Republika Slovenija
priglašenih zahtev ne sprejme ali jih odpravi, kontaktna točka to zahtevo takoj
pošlje ministrstvu, pristojnemu za gospodarstvo, in pristojnemu organu.
III. NOTIFIKACIJE TUJIH PREDPISOV
10. člen
(posredovanje tujih notifikacij)
Notifikacije predpisov drugih držav članic, ki jih posreduje
Evropska komisija, kontaktna točka pošlje ministrstvu, pristojnemu za
gospodarstvo, in ministrstvu, v katerega delovno področje sodi notificirani
predpis. Kontaktna točka jih lahko pošlje tudi drugim zainteresiranim
subjektom, ki zaprosijo za dostavo notifikacij z izbranega področja.
11. člen
(analiza tujih notifikacij)
Če ministrstvo, v katerega delovno področje sodi notificirani
predpis, ugotovi, da ta predpis vsebuje zahteve za začetek opravljanja ali za
opravljanje storitev, ki niso v skladu z direktivo, o tem obvesti kontaktno
točko z ustrezno obrazložitvijo. Kontaktna točka z njegovo ugotovitvijo seznani
ministrstvo, pristojno za gospodarstvo, ki v soglasju z ministrstvom, ki je
predložilo ugotovitev, odloči o morebitnih pripombah, kontaktna točka pa jih
pošlje Evropski komisiji.
IV. KONČNA DOLOČBA
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00713-30/2010
Ljubljana, dne 7. oktobra 2010
EVA 2010-2111-0079
Vlada Republike Slovenije
Borut Pahor l.r. 
Predsednik