I. UVODNA DOLOČBA
1. člen
(ustanovitev zavoda)
S tem sklepom se ustanovi javni zavod
Univerzitetni center za evro-sredozemske študije (v nadaljevanju: zavod) in se
urejajo njegova organizacija ter delovanje.
II. STATUSNE DOLOČBE
2. člen
(pravna osebnost in ustanoviteljstvo)
Ustanovitelj zavoda je Republika Slovenija.
Ustanoviteljske pravice in obveznosti
izvršuje Vlada Republike Slovenije (v nadaljevanju: Vlada).
Zavod je pravna oseba s pravicami in
dolžnostmi, ki so določene z zakonom, s tem sklepom in s statutom zavoda.
Zavod se vpiše v sodni register.
3. člen
(ime in sedež zavoda)
Ime zavoda: Univerzitetni center za
evro-sredozemske študije.
Krajše ime: Center EMUNI.
Ime zavoda v italijanskem jeziku: Centro
Universitario di Studi Euro-mediterranei.
Ime zavoda v angleškem jeziku: University
Centre for Euro-Mediteranian studies.
Sedež zavoda: Sončna pot 20, 6320 Portorož.
Zavod lahko spremeni ime in sedež le s
soglasjem ustanovitelja.
4. člen
(pečat zavoda)
Zavod ima pečat okrogle oblike premera 35 mm in pečat premera 20 mm z grbom Republike Slovenije v njuni sredini. Na obodu sta izpisana ime
in sedež zavoda v slovenskem in italijanskem jeziku.
III. DEJAVNOST ZAVODA
5. člen
(naloge zavoda)
Zavod uresničuje javni interes na področju
visokega šolstva in je ustanovljen za opravljanje organizacijskih, strokovnih,
razvojnih, svetovalnih, usklajevalnih in izobraževalnih nalog na področju
visokega šolstva.
Zavodove naloge so:
-      
spodbujanje internacionalizacije slovenskega visokošolskega prostora,
zlasti njegovega vključevanja v evro-sredozemski visokošolski in raziskovalni
prostor;
-      
spodbujanje povezovanja slovenskih visokošolskih in raziskovalnih
institucij z visokošolskimi in raziskovalnimi institucijami držav Barcelonskega
procesa: Unije za Sredozemlje;
-      
organizacija dvostranskih obiskov na visokošolskih, raziskovalnih in
drugih ustanovah v državah Unije za Sredozemlje in širše ter priprava
medsebojnih sporazumov in drugih dokumentov;
-      
priprava vseh ustreznih pravnih in materialnih podlag za ustanovitev in
začetek delovanja Evro-sredozemske univerze s sedežem v Republiki Sloveniji;
-      
opravljanje strokovnih in administrativnih nalog za začetek delovanja
mednarodne zveze univerz, povezane z Evro-sredozemskim partnerstvom (EUROMED),
ob njeni ustanovitvi;
-      
sodelovanje z visokošolskimi zavodi pri organiziranju izvedbe njihovih
študijskih programov;
-      
organizacija ter strokovno-tehnična podpora pri izmenjavah študentov in
visokošolskih učiteljev ter raziskovalcev;
-      
tehnično-strokovna podpora dejavnostim ministrstva, pristojnega za
visoko šolstvo, namenjenim evro-sredozemskemu visokošolskemu in raziskovalnemu
prostoru;
-      
priprava in izdaja publikacij ter drugega informativnega in
predstavitvenega gradiva;
-      
priprava in izdaja znanstvenih monografij in periodike;
-      
organizacija in izvedba konferenc, seminarjev, delavnic in drugih
srečanj;
-      
priprava projektnih predlogov za pridobitev sredstev iz programov
Skupnosti in drugih virov ter projektno vodenje;
-      
izdelava analiz in strokovnih podlag;
-      
podporne dejavnosti za vsa navedena področja;
-      
druge naloge, določene s predpisi in letnim programom dela.
6. člen
(dejavnost zavoda)
Dejavnosti, ki so namenjene opravljanju
nalog zavoda, so v skladu s standardno klasifikacijo dejavnosti:

C 18.12

Drugo tiskanje;


C 18.13

Priprava za tisk in objavo;


I 55.20

Dejavnost počitniških domov in podobnih nastanitvenih
  obratov za kratkotrajno bivanje;


I 55.90

Dejavnost dijaških in študentskih domov ter druge
  nastanitve;


I 56.10

Dejavnost restavracij in druga strežba jedi;


I 56.29

Druga oskrba z jedmi;


J 58.11

Izdajanje knjig;


J 58.13

Izdajanje časopisov;


J 58.14

Izdajanje revij in druge periodike;


J 58.19

Drugo založništvo;


J 59.20

Snemanje in izdajanje zvočnih zapisov in muzikalij;


J 62.02

Svetovanje o računalniških napravah in programih;


J 62.09

Druge z informacijsko tehnologijo in računalniškimi
  storitvami povezane dejavnosti;


J 63 11

Obdelava podatkov in s tem povezane dejavnosti;


J 63.12

Obratovanje spletnih portalov;


L 68.32

Upravljanje nepremičnin za plačilo ali po pogodbi;


M 70.21

Dejavnost stikov z javnostjo;


M 70.22

Drugo podjetniško in poslovno svetovanje;


M 72.11

Raziskovalna in razvojna dejavnost na področju
  biotehnologije;


M 72.19

Raziskovalna in razvojna dejavnost na drugih področjih
  naravoslovja in tehnologije;


M 72.20

Raziskovalna in razvojna dejavnost na področju družboslovja
  in humanistike;


M 73.11

Dejavnost oglaševalskih agencij;


M 73.20

Raziskovanje trga in javnega mnenja


M 74.30

Prevajanje in tolmačenje


M 74.90

Druge nerazvrščene strokovne in tehnične dejavnosti;


M 77.33

Dajanje pisarniške opreme in računalniških naprav v najem in
  zakup;


N 82.19

Fotokopiranje, priprava dokumentov in druge posamične
  pisarniške dejavnosti;


N 82.30

Organiziranje razstav, sejmov srečanj;


O 84.12

Urejanje zdravstva, izobraževanja, kulturnih in drugih
  socialnih storitev razen obvezne socialne varnosti;


P 85.59

Drugje nerazvrščeno izobraževanje, izpopolnjevanje in
  usposabljanje;


P 85.60

Pomožne dejavnosti za izobraževanje


R 91.01

Dejavnost knjižnic in arhivov;


S 94.12

Dejavnost strokovnih združenj;


S 94.99

Dejavnost drugje nerazvrščenih članskih organizacij.

Zavod lahko spremeni ali razširi dejavnost
le s soglasjem ustanovitelja.
IV. ORGANI ZAVODA
7. člen
(organi zavoda)
Organi zavoda so:
-      
svet zavoda,
-      
direktor in
-      
strokovni svet.
Posvetovalno telo zavoda je Mednarodni
akademski svet (International academic council).
S statutom zavoda se lahko določijo tudi
drugi organi.
8. člen
(sestava sveta zavoda)
Zavod upravlja svet zavoda, ki ga sestavlja
sedem članov, in sicer:
-      
štirje predstavniki ustanovitelja,
-      
dva predstavnika zainteresiranih slovenskih visokošolskih in
razisokvalnih zavodov in
-      
en predstavnik delavcev zavoda.
Predstavnike ustanovitelja imenuje Vlada na
predlog ministra, pristojnega za visoko šolstvo.
Predstavnika zainteresiranih slovenskih
visokošolskih in raziskovalnih zavodov zavoda imenuje strokovni svet na predlog
direktorja.
Način in postopek izvolitve predstavnika
delavcev zavoda in imenovanja predstavnikov zainteresiranih slovenskih
visokošolskih in razisokvalnih zavodov se natančneje določi s statutom.
Mandat članov sveta zavoda je štiri leta z
možnostjo ponovnega imenovanja.
Predsednika sveta zavoda izvolijo člani
sveta zavoda izmed sebe.
Svet zavoda je konstituiran, če je
imenovana oziroma izvoljena več kot polovica njegovih članov. Prvo sejo skliče
direktor zavoda.
Člani sveta zavoda so upravičeni do sejnin
in povračila stroškov v skladu s predpisom, ki ureja sejnine in povračila
stroškov v javnih zavodih.
9. člen
(pristojnosti sveta zavoda)
Svet zavoda:
-      
razpisuje volitve sveta ter v skladu z določbami statuta vodi druge
organe zavoda,
-      
predlaga ustanoviteljem spremembo in razširitev dejavnosti,
-      
sprejme statut zavoda,
-      
sprejema splošne akte zavoda v skladu z zakoni, tem sklepom in statutom,
-      
sprejema načrt razvoja zavoda in spremlja njegovo uresničevanje,
-      
sprejema letni program dela in finančni načrt in spremlja njuno uresničevanje,
-      
sprejema letno poročilo, pripravljeno v skladu z zakonom o računovodstvu
in podzakonskimi predpisi, izdanimi na njegovi podlagi,
-      
obravnava in sklepa o pobudah in predlogih strokovnega sveta zavoda,
-      
daje ustanoviteljem in direktorju zavoda predloge in mnenja o posameznih
vprašanjih,
-      
imenuje in razrešuje direktorja zavoda,
-      
odloča o presežku delavcev,
-      
predlaga ustanoviteljem spremembo imena in sedeža zavoda,
-      
opravlja druge naloge v skladu z zakonom in statutom.
Svet zavoda mora pridobiti soglasje ustanovitelja
k statutu, letnemu programu dela in finančnemu načrtu, k letnemu poročilu
zavoda in k imenovanju in razrešitvi direktorja.
Seja sveta zavoda je sklepčna, če je
navzoča večina njegovih članov, sklepe pa sprejema z večino glasov navzočih
članov. Za imenovanje in razrešitev direktorja zavoda in za sprejem statuta je
potrebna večina glasov vseh članov sveta zavoda.
Podrobnejši način dela sveta zavoda se
določi s statutom zavoda oziroma poslovnikom o delu sveta zavoda.
10. člen
(imenovanje direktorja)
Direktor je poslovodni organ. Imenovan je
za štiri leta in je lahko ponovno imenovan.
Za direktorja je lahko imenovan kandidat,
ki poleg splošnih pogojev, določenih z zakonom, izpolnjuje naslednje pogoje:
-      
ima najmanj izobrazbo, pridobljeno s študijskimi programi druge stopnje,
ali drugo enakovredno izobrazbo,
-      
ima najmanj 5 let delovnih izkušenj na področju izobraževanja,
sposobnost vodenja in organiziranja, od tega 3 leta delovnih izkušenj na
podobnih vodstvenih delih,
-      
ima delovne izkušnje na vodilnih delih,
-      
ima aktivno znanje angleškega ali francoskega jezika in
-      
ima aktivno znanje italijanskega jezika.
Direktorja zavoda imenuje svet zavoda ob
soglasju ustanovitelja, na podlagi javnega razpisa, ki mora biti objavljen v
sredstvih javnega obveščanja.
V javnem razpisu se v skladu s statutom
določijo splošni in posebni pogoji, ki jih mora izpolnjevati kandidat, čas, za
katerega bo imenovan, rok, do katerega se sprejemajo prijave kandidatov, in
rok, v katerem bodo prijavljeni kandidati obveščeni o izbiri.
Rok, do katerega se sprejemajo prijave
kandidatov, ne sme biti krajši kot 8 dni, rok, v katerem se kandidati obvestijo
o izbiri, pa ne daljši kot 30 dni od dneva objave razpisa.
Podrobnejši postopek imenovanja direktorja
se določi s statutom.
11. člen
(pristojnosti in odgovornosti direktorja)
Direktor organizira in vodi delo in
poslovanje zavoda, ga predstavlja in zastopa in je odgovoren za zakonitost
njegovega dela.
Poleg nalog iz prejšnjega odstavka
direktor:
-      
vodi strokovno delo zavoda,
-      
pripravi predlog načrta razvoja zavoda,
-      
pripravi predlog letnega programa dela in finančnega načrta v skladu z
zakonom o računovodstvu in podzakonskimi predpisi, izdanimi na njegovi podlagi,
-      
predlaga poslovno politiko in ukrepe za njeno izvajanje,
-      
pripravlja predloge splošnih aktov zavoda, ki jih sprejema svet zavoda,
-      
sprejema splošne akte, za katere ni pristojen drug organ po zakonu, tem
sklepu ali statutu,
-      
organizira in usklajuje delovni postopek,
-      
pripravlja strokovne podlage za opravljanje nalog sveta zavoda ter
izvršuje usmeritve in sklepe sveta zavoda,
-      
pripravi letno poročilo,
-      
skrbi za materialno in finančno poslovanje,
-      
pripravi predlog sistemizacije delovnih mest,
-      
opravlja druga dela v skladu s predpisi, tem sklepom in statutom.
Direktor je za svoje delo odgovoren svetu
zavoda in ustanovitelju.
12. člen
(razrešitev direktorja)
Direktor je lahko razrešen pred potekom
časa, za katerega je imenovan.
Svet zavoda je dolžan razrešiti direktorja:
-      
če direktor sam zahteva razrešitev,
-      
če nastane kateri od razlogov, ko po predpisih o delovnih razmerjih
preneha delovno razmerje po samem zakonu,
-      
če direktor pri svojem delu ne ravna po predpisih in splošnih aktih
zavoda ali neutemeljeno ne izvršuje sklepov organov zavoda ali ravna v
nasprotju z njimi,
-      
če direktor s svojim nevestnim ali nepravilnim delom povzroči zavodu
večjo škodo ali če zanemarja ali malomarno opravlja svoje dolžnosti, tako da
nastanejo ali bi nastale hujše motnje pri opravljanju dejavnosti zavoda.
Svet zavoda mora pred sprejemom sklepa o
razrešitvi seznaniti direktorja z razlogi za razrešitev in mu dati možnost, da
se o njih izjavi.
13. člen
(strokovni svet)
Strokovni svet je organ zavoda, ki:
-      
v svet zavoda imenuje dva predstavnika zainteresiranih slovenskih
visokošolskih in raziskovalnih zavodov na predlog direktorja,
-      
sprejema načrt razvoja zavoda,
-      
sprejema vsebinski del program dela,
-      
obravnava vprašanja, povezana s strokovnim delom zavoda,
-      
predlaga študijske programe,
-      
opravlja druge naloge, ki jih določa statut.
Načrt razvoja zavoda in vsebinski del
programa dela strokovni svet sprejema skupaj s svetom zavoda.
Sestavlja ga 9 članov, strokovnjakov
različnih področij, na katerih zavod pripravlja študijske oziroma raziskovalne
programe.
Podrobnejša določila o sestavi strokovnega
sveta, postopku imenovanja, nalogah in mandatu se določijo v statutu.
14. člen
(mednarodni akademski svet)
Mednarodni akademski svet je posvetovalno
telo, ki ga sestavlja 5 članov strokovnega sveta in predstavniki univerz,
podpisnic pisma o nameri za sodelovanje pri ustanovitvi Evro-sredozemske
univerze.
Mednarodni akademski svet:
-      
daje mnenja k predlaganim študijskim programom,
-      
daje pobude za pripravo študijskih programov,
-      
sodeluje pri pobudah in projektih za pridobivanje dodatnih finančnih
virov in promociji celotne dejavnosti zavoda, z namenom širjenja mreže
sodelujočih držav in univerz.
Podrobnejša določila o sestavi, postopku
imenovanja, mandatu in nalogah mednarodnega akademskega sveta se določijo v
statutu.
Prvo sejo mednarodnega akademskega sveta
skliče predsednik strokovnega sveta.
V. SPLOŠNI AKTI ZAVODA
15. člen
(splošni akti zavoda)
Zavod ima statut, ki ureja:
-      
organizacijo zavoda,
-      
organe zavoda, njihove pristojnosti in način odločanja,
-      
druga vprašanja, pomembna za opravljanje dejavnosti in poslovanje
zavoda.
Zavod ima lahko tudi druge splošne akte, s katerimi
se urejajo vprašanja, pomembna za delo in poslovanje zavoda, v skladu s
statutom.
15.a člen
(delovna razmerja)
Delovna razmerja javnih uslužbencev v
zavodu se urejajo v skladu z Zakonom o delovnih razmerjih (Uradni list RS, št.
42/02, 79/06 – ZZZPB-F, 46/07 – odl. US, 103/07 in 45/08 – ZArbit), Zakonom o
sistemu plač v javnem sektorju (Uradni list RS, št. 95/07 – uradno prečiščeno
besedilo, 17/08, 58/08, 69/08 – ZTFI-A, 69/08 – ZZavar-E in 80/08), Kolektivno
pogodbo za negospodarske dejavnosti v Republiki Sloveniji, Kolektivno pogodbo
za javni sektor (Uradni list RS, št. 57/08 in 86/08) in uredbo, ki ureja
uvrstitve delovnih mest v javnih agencijah, javnih skladih in javnih zavodih v
plačne razrede.
VI. FINANCIRANJE ZAVODA
16. člen
(viri financiranja)
Prihodki zavoda so:
-      
sredstva iz proračuna Republike Slovenije,
-      
sredstva iz proračuna Evropske unije in druga sredstva iz tujine,
-      
prihodki od plačil storitev,
-      
prihodki, pridobljeni s prodajo blaga in storitev na trgu,
-      
dotacije in darila,
-      
drugi prihodki, skladno s predpisi.
16.a člen
(upravljanje premoženja)
Zavod upravlja premoženje, ki ga uporablja
za opravljanje svoje dejavnosti, in razpolaga z njim v skladu z namenom, za
katerega je bilo pridobljeno.
Zavod lahko obremeni ali odsvoji
nepremičnino oziroma opremo večje vrednosti, pridobljeno iz javnih sredstev, le
v soglasju z ustanoviteljem. Za opremo večje vrednosti se šteje oprema, za
nakup katere je v skladu s predpisom o javnih naročilih potreben razpis.
Zavod upravlja nepremičnino, pridobljeno iz
drugih virov, in razpolaga z njo v skladu z namenom, za katerega je bila
pridobljena.
17. člen
(sredstva za dejavnost)
Ustanovitelj zagotavlja pogoje za delo
zavoda.
Sredstva, ki jih ustanovitelj zagotavlja
zavodu iz proračuna Republike Slovenije, se na podlagi letnega programa dela in
finančnega načrta določijo s pogodbo o financiranju zavoda. Pogodba se sklene z
ministrstvom, pristojnim za visoko šolstvo. V pogodbi se lahko določijo tudi
druge medsebojne pravice in obveznosti.
18. člen
(presežek prihodkov nad odhodki)
Presežek prihodkov nad odhodki, ki jih
zavod doseže pri opravljanju svoje dejavnosti, sme uporabljati za opravljanje
in razvoj svoje dejavnosti. O porabi presežka prihodkov nad odhodki odloča
ustanovitelj na predlog sveta zavoda.
19. člen
(presežek odhodkov nad prihodki)
O načinu poravnave presežka odhodkov nad
prihodki odloča ustanovitelj na predlog sveta zavoda.
VII. PRAVICE, OBVEZNOSTI IN ODGOVORNOSTI JAVNEGA ZAVODA V
PRAVNEM PROMETU
20. člen
(pravice in obveznosti zavoda)
Zavod nastopa v pravnem prometu samostojno,
v svojem imenu in za svoj račun, z vsemi pravicami in obveznostmi ter sklepa
pravne posle za dejavnosti, določene v tem sklepu, do višine sredstev, ki jih
pridobiva za uresničevanje svoje dejavnosti, ne glede na njihov vir.
Zavod je odgovoren za svoje obveznosti do
višine denarnih sredstev, s katerimi lahko razpolaga pri izvajanju svoje
dejavnosti, ne glede na njihov vir.
Za obveznosti zavoda iz lastne dejavnosti
jamči zavod s prihodki iz lastne dejavnosti.
21. člen
(odgovornost ustanovitelja)
Ustanovitelj odgovarja za obveznosti zavoda
do vrednosti premoženja, ki je pridobljeno iz javnih sredstev ter ga zavod
upravlja in razpolaga z njim.

Sklep o ustanovitvi javnega zavoda
Univerzitetni center za evro-sredozemske študije (Uradni list RS, št. 95/07)
vsebuje naslednje prehodne in končne določbe:
»VIII. PREHODNE IN KONČNE DOLOČBE
22. člen
(vršilec
dolžnosti direktorja)
Do imenovanja direktorja zavoda imenuje
Vlada vršilca dolžnosti direktorja. Naloge vršilca dolžnosti direktorja so:
-      
do imenovanja direktorja predstavlja in zastopa zavod,
-      
ob uveljavitvi tega sklepa nemudoma začne s postopkom vpisa javnega
zavoda Univerzitetni center za evro-sredozemske študije v sodni register in
izvede vse postopke, ki so potrebni za vpis v sodni register, ter opravi druge
naloge, potrebne za zagotovitev delovanja zavoda v skladu s tem sklepom,
-      
skliče konstitutivno sejo sveta zavoda, ko je imenovana več kot polovica
članov sveta zavoda,
-      
v štirih mesecih od imenovanja pripravi predlog statuta zavoda,
-      
v enem mesecu od imenovanja sprejme program dela in finančni načrt
zavoda za leto 2007 in ga pošlje v soglasje ustanovitelju.
Vršilec dolžnosti direktorja se imenuje
najdlje za eno leto.
23. člen
(predsednik
strokovnega sveta)
Prvega predsednika strokovnega sveta
imenuje Vlada.
24. člen
(rok za sprejem
statuta in imenovanje direktorja zavoda)
Svet zavoda mora najkasneje v petih mesecih
po konstituiranju sprejeti statut zavoda in v osmih mesecih objaviti javni
razpis za imenovanje direktorja zavoda.
25. člen
(sredstva za
ustanovitev in začetek dela)
V letu 2007 se zagotovi do 150.000 EUR za
ustanovitev in začetek dela zavoda v proračunu Republike Slovenije pri
Ministrstvu za visoko šolstvo, znanost in tehnologijo. Pogodbo, s katero se
natančneje opredelita poraba in višina sredstev, zavod sklene z ministrstvom,
pristojnim za visoko šolstvo.
26. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda Univerzitetni center za evro-sredozemske študije
(Uradni list RS, št. 91/08) vsebuje naslednji prehodni in
končno določbo:
»PREHODNI IN KONČNA DOLOČBA
9. člen
Zavod mora uskladiti statut s tem sklepom v
30 dneh po njegovi uveljavitvi. 
10. člen
15.a člen tega sklepa se začne uporabljati
s 1. januarjem 2009. 
Do začetka uporabe 15.a člena se
uporabljajo predpisi in kolektivne pogodbe, ki so se uporabljale do uveljavitve
tega sklepa.
11. člen
Ta sklep začne veljati naslednji dan po
objavi v Uradnem listu Republike Slovenije.«.