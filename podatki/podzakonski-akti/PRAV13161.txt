1. člen
(vsebina)
Ta pravilnik določa obliko in način nošenja službenega
oblačila generalnega državnega odvetnika, namestnika generalnega državnega
odvetnika, višjega državnega odvetnika in državnega odvetnika (v nadaljnjem
besedilu: toga).
2. člen
(toga)
(1) Toga je posebno vrhnje oblačilo zelene barve.
(2) Kroj in blago toge sta enotna za vse državne
odvetnike.
3. člen
(znamenje)
(1) Na levi rami toge je pripeto znamenje državnega
odvetnika.
(2) Znamenje državnega odvetnika sestavljata trak in
priponka (v nadaljnjem besedilu: znamenje). Trak je zelene barve in je na
sprednjem spodnjem robu enake barve kot priponka. Priponka je okrogli znak.
(3) Državni odvetnik ima priponko bele barve, višji
državni odvetnik pa priponko rdeče barve.
(4) Ne glede na drugi odstavek tega člena ima generalni
državni odvetnik znamenje v celoti rdeče barve.
4. člen
(nošenje)
(1) Državni odvetnik nosi togo preko svojega oblačila
pri opravljanju nalog državnega odvetništva, vselej pa pri udeležbi na glavnih
obravnavah in narokih.
(2) Za dostojen videz in vzdrževanje toge skrbi državni
odvetnik.
5. člen
(uničenje)
Ob prenehanju delovnega razmerja pri Državnem odvetništvu Republike
Slovenije ali v primeru izrabe toge za njeno uničenje poskrbi Državno
odvetništvo Republike Slovenije.
6. člen
(prenehanje uporabe)
Z dnem začetka veljavnosti tega pravilnika se preneha
uporabljati Pravilnik o obliki in načinu nošenja službenega oblačila državnega
pravobranilca in pomočnika državnega pravobranilca (Uradni list RS, št. 5/09
in 23/17 – ZDOdv).
7. člen
(začetek veljavnosti)
Ta pravilnik začne veljati 20. novembra 2017.
Št. 007-282/2017
Ljubljana, dne 3. novembra 2017
EVA 2017-2030-0025
mag. Goran Klemenčič l.r.
Minister
za pravosodje