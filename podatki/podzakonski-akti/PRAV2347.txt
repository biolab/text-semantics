I. SPLOŠNA DOLOČBA
1. člen
S tem pravilnikom se določajo oznake činov,
položajne oznake, oznake pripadnosti poveljstvom, enotam in zavodom, oznake
rodov, služb, specialnosti, usposobljenosti in vojaških šol ter svečane pesmi poveljstev, enot in zavodov
Slovenske vojske.
II. OZNAKE ČINOV IN RAZREDOV
2. člen
Oznake za čine vojakov in podčastnikov so:
-       
za poddesetnika trikotno polje s stiliziranim lipovim listom;
-       
za desetnika trikotno polje s stiliziranim lipovim listom in eno
lomljeno črto;
-       
za naddesetnika trikotno polje s stiliziranim lipovim listom in dvema
lomljenima črtama
-       
za vodnika trikotno polje s stiliziranim lipovim listom;
-       
za višjega vodnika trikotno polje s stiliziranim lipovim listom in eno
lomljeno črto;
-       
za štabnega vodnika trikotno polje s stiliziranim lipovim listom in
dvema lomljenima črtama;
-       
za višjega štabnega vodnika trikotno polje s stiliziranim lipovim listom
in tremi lomljenimi črtami; 
-       
za praporščaka široka črta s stiliziranim lipovim listom in eno lomljeno
črto; 
-       
za višjega praporščaka široka črta s stiliziranim lipovim listom in
dvema lomljenima črtama; 
-       
za štabnega praporščaka široka črta s stiliziranim lipovim listom in
tremi lomljenimi črtami; 
-       
za višjega štabnega praporščaka široka črta s stiliziranim lipovim listom
in štirimi lomljenimi črtami.
Stilizirani lipovi listi na oznakah činov
iz prejšnjega odstavka so izdelani reliefno. Oznake činov za vojake so rdeče,
za podčastnike pa zlatorumene barve.
3. člen
Oznake za čine častnikov so:
-       
za poročnika dve ravni črti s stiliziranima lipovima listoma; 
-       
za nadporočnika tri ravne črte s stiliziranimi lipovimi listi; 
-       
za stotnika štiri ravne črte s stiliziranimi lipovimi listi; 
-       
za majorja ena široka in ena ozka črta s stiliziranima lipovima listoma;
-       
za podpolkovnika ena široka in dve ozki črti s stiliziranimi lipovimi
listi; 
-       
za polkovnika ena široka in tri ozke črte s stiliziranimi lipovimi
listi; 
-       
za brigadirja ena široka črta s stiliziranim lipovim listom, ki je obdan
z vencem in ena ozka črta s stiliziranim lipovim listom. 
Oznake činov za generale so: 
-       
za generalmajorja ena široka črta s stiliziranim lipovim listom, ki je
obdan z vencem in dve ozki črti s stiliziranima lipovima listoma; 
-       
za generalpodpolkovnika ena široka črta s stiliziranim lipovim listom,
ki je obdan z vencem in tri ozke črte s stiliziranimi lipovimi listi; 
-       
za generala ena široka črta s stiliziranim lipovim listom, ki je obdan z
vencem in štiri ozke črte s stiliziranimi lipovimi listi.
Vse črte in stilizirani lipovi listi na
oznakah činov iz prejšnjih dveh odstavkov so zlato rumene barve. 
Stiliziran lipov list na široki črti za
označevanje brigadirskega in generalskih činov je večji kot na drugih oznakah. 
Stilizirani lipovi listi so izdelani
reliefno.
4. člen
Oznake činov mornarjev, mornariških
podčastnikov in častnikov ter admiralov na bojnih uniformah so enake oznakam
činov iz prejšnjih dveh členov. 
Oznake činov mornarjev in mornariških
podčastnikov na službenih in slavnostnih uniformah so enake oznakam iz
prejšnjega odstavka. Oznake so našite na spodnjem delu obeh rokavov uniforme
ali na naramkah.
Oznake činov za mornariške častnike so:
-       
za poročnika korvete širok trak; 
-       
za poročnika fregate ozek in širok trak; 
-       
za poročnika bojne ladje dva široka trakova; 
-       
za kapitana korvete širok, ozek in širok trak; 
-       
za kapitana fregate trije široki trakovi; 
-       
za kapitana bojne ladje štirje široki trakovi; 
-       
za kapitana širši in širok trak.
Oznake činov za admirale so: 
-       
za kontraadmirala širši in dva široka trakova; 
-       
za viceadmirala širši in trije široki trakovi; 
-       
za admirala širši in štirje široki trakovi.
Trakovi si sledijo v zaporedju od spodaj
navzgor. Oznake za častniške in admiralske čine so zlatorumene barve. Zgornji
trak za mornariške častniške in admiralske čine ima na sredini oblikovano
pentljo. 
Pri oznakah kapitanskega in admiralskih
činov je spodnji trak širši od širokih trakov na častniških činih.
5. člen
(črtan)
5.a člen
Oznake razredov vojaških uslužbencev so za
nižje vojaške uslužbence od
I. do VIII. razreda:
-       
oznaka za I. razred je ravna črta;
-       
oznaka za II. razred sta dve ravni črti;
-       
oznaka za III. razred so tri ravne črte;
-       
oznaka za IV. razred je ravna in lomljena črta;
-       
oznaka za V. razred je lomljena črta;
-       
oznaka za VI. razred je lomljena in ravna črta;
-       
oznaka za VII. razred je lomljena in dve ravni črti;
-       
oznaka za VIII. razred je lomljena in tri ravne črte.
Oznake razredov vojaških uslužbencev so za
višje vojaške uslužbence od IX. do XV. razreda:
-       
oznaka za IX. razred je ravna in dve prekrižani črti;
-       
oznaka za X. razred sta dve prekrižani črti;
-       
oznaka za XI. razred sta dve prekrižani in ravna črta;
-       
oznaka za XII. razred sta dve prekrižani in dve ravni črti;
-       
oznaka za XIII. razred sta dve prekrižani in tri ravne črte;
-       
oznaka za XIV. razred sta dve prekrižani, ravna in lomljena črta;
-       
oznaka za XV. razred sta dve prekrižani in lomljena črta.
6. člen
Oznake činov za vojake in mornarje so
izdelane v kovinski ali vezeni izvedbi rdeče barve in so pritrjene na naramkah.
Oznake činov za podčastnike, častnike in
generale so izdelane v kovinski ali vezeni izvedbi zlate barve in so pritrjene
na naramkah službene in slavnostne uniforme. 
Oznake činov za mornariške podčastnike,
častnike in admirale so izdelane v kovinski ali vezeni izvedbi zlate barve in
so pritrjene na naramkah oziroma spodnjem delu obeh rokavov bojne, službene ali
slavnostne uniforme. 
Oznake razredov za vojaške uslužbence so
izdelane v kovinski ali vezeni izvedbi srebrne barve in so pritrjene na
epoletah zelene barve na službeni in slavnostni uniformi. Višji vojaški
uslužbenci imajo epolete s srebrno obrobo širine 3 mm. 
Oznake činov, ki se nosijo na bojni
uniformi, so za vojake izdelane v rdeči mat barvi, za podčastnike, častnike in
generale so oznake činov izdelane v črni mat barvi na sivi podlagi. Oznake
razredov za vojaške uslužbence ki se nosijo na bojni uniformi, so izdelane v
srebrni mat barvi na črni podlagi. 
Oznake činov na bojnih uniformah se nosijo
na levem naprsnem žepu uniforme.
III. POLOŽAJNE OZNAKE
7. člen
Položajne oznake označujejo položaj
pripadnikov v organizaciji Slovenske vojske.
Položajne oznake nosijo v vojni tudi
predsednik republike kot vrhovni poveljnik ter funkcionarji in določeni delavci
Ministrstva za obrambo, razporejeni po vojni organizaciji.
8. člen
Položajna oznaka predsednika republike kot
vrhovnega poveljnika Slovenske vojske je oblikovana kot pokončen osmerokotnik z
zelenim poljem. Na zgornjem delu oznake je znak Slovenske vojske. Na sredi
notranjega polja je grb Republike Slovenije. Rob obdaja venec stiliziranih
lipovih listov zlatorumene barve.
9. člen
Položajna oznaka delavcev Ministrstva za
obrambo je oblikovana kot pokončen osmerokotnik z zelenim poljem. Sredi polja
je znak Slovenske vojske, v spodnjem delu oznake je napis s kratico ”MORS”.
Spodnji dve tretjini oznake sta obdani z vencem stiliziranih lipovih listov
zlatorumene barve.
Položajna oznaka delavcev Inšpektorata
Republike Slovenije za obrambo je oblikovana kot položajna oznaka iz prejšnjega
odstavka. Preko spodnjega dela oznake je napis ”INŠPEKCIJA”. Oznako nosijo
inšpektorji pri opravljanju inšpekcije v poveljstvih, enotah in zavodih
Slovenske vojske.
10. člen
Položajna oznaka za štabne dolžnosti v
Generalštabu Slovenske vojske, za poveljniške in štabne dolžnosti v operativnih
poveljstvih, v vojaško teritorialnih poveljstvih ter za poveljniške dolžnosti v
bataljonu, njemu enake ali višje enote je oblikovana kot pokončen osmerokotnik
z zelenim poljem. Na vrhu oznake je znak Slovenske vojske. Spodnja tretjina oznake
je obdana z vencem stiliziranih lipovih listov zlatorumene barve. 
Na sredini položajne oznake iz prejšnjega
odstavka za načelnika Generalštaba Slovenske vojske, poveljnika operativnega
poveljstva, poveljnika pokrajine, poveljnika območja, poveljnika bataljona,
njemu enake ali višje enote in poveljnika učnega centra so trije pokončni
stilizirani meči. 
Na sredini položajne oznake namestnika
načelnika Generalštaba Slovenske vojske in namestnikov poveljnikov iz prejšnjega
odstavka sta dva pokončna stilizirana meča. 
Na sredini položajne oznake pomočnikov ter
referentov rodov in služb načelnika Generalštaba Slovenske vojske in pomočnikov
poveljnikov iz drugega odstavka tega člena je en pokončen stiliziran meč. 
Položajna oznaka načelnika Generalštaba
Slovenske vojske, njegovih namestnikov, pomočnikov ter referentov rodov in
služb ima na spodnji strani izpisano kratico ”GŠSV”. 
11. člen
Položajna oznaka za poveljnika čete, njemu
enake ali nižje enote, je oblikovana kot pokončna elipsa z rdečim poljem. Na
vrhu oznake je znak Slovenske vojske. Oznaka je obdana z vencem stiliziranih
lipovih listov zlatorumene barve. Položaj označujejo:
-       
trije stilizirani vodoravni meči poveljnika čete ali druge enake enote;
-       
dva stilizirana vodoravna meča poveljnika voda;
-       
en stiliziran vodoravni meč poveljnika oddelka.
Položajna oznaka za poveljniške dolžnosti v
učnih enotah je oblikovana kot oznaka iz prejšnjega odstavka. Položaj označujejo:
-       
trije stilizirani pokončni meči poveljnika učne čete;
-       
dva stilizirana pokončna meča poveljnika učnega voda;
-       
en stiliziran pokončen meč poveljnika učnega oddelka.
12. člen
Položajne oznake se nosijo na bojni
uniformi na levem naprsnem žepu pod oznako čina, na službenih uniformah pa na
desnem naprsnem žepu.
Pripadnik Slovenske vojske lahko nosi samo
eno položajno oznako. 
IV. OZNAKE PRIPADNOSTI
13. člen
Oznake pripadnosti označujejo pripadnost
določenemu operativnemu ali vojaško teritorialnemu poveljstvu, združeni sestavi
enot, ki jo določi načelnik Generalštaba Slovenske vojske, samostojni četi,
njej enaki ali višji enoti oziroma zavodu. Oznako pripadnosti ima lahko tudi
Inšpektorat Republike Slovenije za obrambo.
Oznake pripadnosti iz prejšnjega odstavka
se nosijo na desnem rokavu uniforme na našitku in so oblikovane praviloma v
obliki ščita. Enote nivoja brigade in samostojnih organizacijskih enot
Slovenske vojske lahko izkazujejo pripadnost združeni enoti (brigadi ali
samostojnemu polku – bataljonu) z oznako pripadnosti, ki se nosi na levi strani
sprednjega dela baretke. Na oznakah pripadnosti, ki se nosijo na desnem rokavu
uniforme in ne smejo presegati velikosti 12 x 8 cm (višina x širina) oziroma
premera 10 cm za oznake v obliki kroga, so lahko upodobljeni različni simboli,
številčne označbe in napisi.
Na službeni in slavnostni uniformi se
nosijo oznake pripadnosti, ki so izdelane v osnovni izvedbi, na bojni uniformi
pa v maskirni izvedbi.
K obliki, vsebini in uporabi oznak
pripadnosti iz tega člena mora na predlog poveljstev in enot predhodno dati
soglasje načelnik Generalštaba Slovenske vojske.
14. člen
Pribočnik predsednika republike,
podčastniki,častniki in vojaki častne enote Slovenske vojske naslednje oznake pripadnosti:
oznako, oblikovano kot
pokončna elipsa, ki ima na vrhu znak Slovenske vojske. Notranje polje je za
podčastnike in častnike bele barve, za vojake pa zlatorumene barve. Polje je
obdano z vencem stiliziranih lipovih listov, ki je za podčastnike in častnike
zelene, za vojake pa zlatorumene barve. Sredi polja je razvita plapolajoča
državna zastava;
-       
oznako, oblikovano kot našitek v obliki ščita, ki je obdan z vencem
lipovih listov zelene barve, z znakom Slovenske vojske v zgornjem delu in
napisom ”ČASTNA ČETA” preko celotnega našitka. Pod napisom je znak plamenice v
barvah državne zastave. Barve našitka so prilagojene barvi uniforme.
Oznako pripadnosti iz prve alinee
prejšnjega odstavka nosijo podčastniki in častniki na levem naprsnem žepu pod oznako
čina, vojaki pa na desnem naprsnem žepu uniforme.
Oznako pripadnosti iz druge alinee prvega
odstavka tega člena nosijo vojaki, podčastniki in častniki častne enote Slovenske
vojske na desnem rokavu uniforme.
Ne glede na določbe tega in prejšnjega
člena se na uniformah namesto ali z oznakami pripadnosti lahko nosijo naslednje
oznake:
-       
pripadniki, ki imajo po splošnih predpisih priznan status vojnega
veterana, lahko nosijo oznako v obliki polkrožnega našitka v barvi službene ali
bojne uniforme, z napisom zlatorumene barve »VETERAN« na službeni uniformi in z
napisom črne oziroma temnejše barve »VETERAN« na bojni uniformi. Oznaka se nosi
nad oznako pripadnosti oziroma drugo oznako iz tega odstavka;
-       
pripadniki, ki so nosilci priznanja Manevrske strukture narodne zaščite,
lahko nosijo oznako v obliki okroglega našitka, v kateri so na levi in desni
strani zeleni lipovi listi, v sredini pa par rok, ki objema rumeno sonce.
Ozadje oznake je svetlo modro. Nad krogom je napis »VETERAN«, pod krogom pa
napis »MSNZ«. Ta oznaka se lahko nosi na bojni ali službeni uniformi;
-       
pripadniki, ki so bili udeleženci prvega rednega vojaškega usposabljanja
v Pekrah in na Igu v letu 1991, lahko nosijo oznako v obliki našitka, ki je po
obliki in barvi enak našitku z oznako pripadnosti Slovenski vojski, le da je
sredi polja številka »1«. Ta oznaka se lahko nosi na bojni ali službeni
uniformi.
V. OZNAKE RODOV, SLUŽB, SPECIALNOSTI, USPOSOBLJENOSTI IN VOJAŠKIH
ŠOL
15. člen
Oznake rodov, služb, specialnosti ali
vojaških šol so oblikovane kot pokončne elipse v praviloma patinirani
zlatorumeni barvi. Na vrhu je znak Slovenske vojske. Iz centra notranjega polja
izhajajo stilizirani žarki. Oznake obdaja venec stiliziranih lipovih listov
patinirane zlatorumene barve.
Znotraj polja je reliefno oblikovan znak
oziroma simbol, ki označuje pripadnost rodu, službi, specialnosti in vojaški
šoli.
Znak oziroma simbol iz prejšnjega odstavka
ter barvo oznake določa načelnik Generalštaba
Slovenske vojske.
Oblike in vsebine oznak usposobljenosti,
pridobljene v okviru Ministrstva za obrambo, Slovenske vojske ali v tujini, se
določijo s programi vojaškega izobraževanja in usposabljanja. Oznake
usposobljenosti ne smejo presegati velikosti 5 x 3,8 cm (širina x višina).
16. člen
Vsak pripadnik Slovenske vojske ali delavec
Ministrstva za obrambo, ki opravlja vojaško službo, praviloma nosile eno oznako
rodu, službe, specialnosti ali vojaške šole.
VI. SVEČANA PESEM
17. člen
Svečano pesem operativnega poveljstva,
vojaško teritorialnega poveljstva, samostojnega bataljona in njemu enake ali
višje enote določi poveljnik po predhodnem soglasju komisije iz 13. člena tega
pravilnika.
Svečana pesem se izvaja za državno himno in
himno Slovenske vojske.
Svečana pesem se praviloma izvaja ob
vojaških slovesnostih.

Čini
vojakov, podčastnikov, častnikov in generalov
Čini
mornarjev, mornariških podčastnikov, častnikov in admiralov
Oznake
razredov vojaških uslužbencev
Položajne
oznake
Oznake
pripadnosti

Pravilnik o oznakah v Slovenski vojski (Uradni
list RS, št. 3/95) vsebuje naslednje prehodne in
končne določbe:
»VII. PREHODNE IN KONČNE DOLOČBE
18. člen
Način nošenja oznak, določenih s tem
pravilnikom in podrobnejša oblika oznak rodov, služb, specialnosti in vojaških
šol se določi s predpisi o uniformah Slovenske vojske.
19. člen
Oznake činov, položajne oznake, oznake
pripadnosti in oznake rodov, služb, specialnosti in vojaških šol, ki so se do uveljavitve
tega pravilnika uporabljale kot oznake v Teritorialni obrambi Republike
Slovenije in v Ministrstvu za obrambo in so po obliki in namenu enake, kot so
določene s tem pravilnikom, se po uveljavitvi tega pravilnika uporabljajo kot
oznake Slovenske vojske.
Sestavni del tega pravilnika so risbe oznak
činov, položajnih oznak in oznak pripadnosti častni enoti Slovenske vojske.
20. člen
V formacijah poveljstev, enot in zavodov
Slovenske vojske se za dolžnosti, za katere je bil do uveljavitve tega pravilnika
določen čin generalmajorja oziroma kontraadmirala, po uveljavitvi tega
pravilnika določi častniški čin brigadirja oziroma kapitana.
Določba prejšnjega odstavka velja tudi za
dolžnosti po vojni organizaciji Ministrstva za obrambo.
21. člen
Oznake činov, položajne oznake in oznake
rodov, služb, specialnosti ter vojaških šol je treba uskladiti s tem
pravilnikom v treh mesecih po njegovi uveljavitvi.
22. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o oznakah v Slovenski vojski (Uradni list RS, št. 95/02) črta 20. člen pravilnika:
»20. člen
(črtan)«;
ter vsebuje naslednji prehodni in končno
določbi:
»10. člen
Sestavni del tega pravilnika so tudi risbe
oznak činov iz 2., 3. in 4. člena ter oznake razredov iz 5. člena tega
pravilnika.
11. člen
Oznake činov in razredov je treba uskladiti
s tem pravilnikom v šestih mesecih po njegovi uveljavitvi.
12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi pravilnika o oznakah v
Slovenski vojski (Uradni list RS, št. 83/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o oznakah v Slovenski vojski (Uradni list RS, št. 62/05) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o oznakah v Slovenski vojski (Uradni list RS, št. 19/17) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati naslednji dan po
objavi v Uradnem listu Republike Slovenije.«.