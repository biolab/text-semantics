1. člen
Vlada Republike Slovenije ugotavlja, da je osnutek
lokacijskega načrta za obnovo in doinstalacijo HE Doblar II na Soči (v
nadaljevanju: osnutek lokacijskega načrta), ki ga je izdelal Projekt Nova
Gorica d.d. v aprilu 1996 pod št. projekta 3016, pripravljen v skladu z
usmeritvami prostorskih sestavin dolgoročnega plana SR Slovenije za obdobje od
leta 1986 do leta 2000 (Uradni list SRS, št. 1/86, 41/87 in 12/89 ter Uradni
list RS, št. 36/90 in 27/91), v skladu s prostorskimi sestavinami družbenega
plana SR Slovenije za obdobje 1986–1990 (Uradni list SRS, št. 2/86, 41/87 in
23/89), v skladu z odlokom o spremembah in dopolnitvah prostorskih sestavin
dolgoročnega in srednjeročnega družbenega plana Republike Slovenije (Uradni
list RS, št. 72/95), v skladu s programom priprave prostorskih izvedbenih
načrtov, ki jih bo v skladu s srednjeročnim družbenim planom Republike
Slovenije za obdobje 1986–1990 sprejela Vlada Republike Slovenije (Uradni list
SRS, št. 19/86 in 3/88 ter Uradni list RS, št. 10/90, 59/93 in 56/94) ter v
skladu z zakonom in je primeren za javno razgrnitev.
2. člen
Osnutek lokacijskega načrta se javno razgrne na sedežu Urada
Republike Slovenije za prostorsko planiranje. 
Osnutek lokacijskega načrta se pošlje tudi Občini Tolmin in
Občini Kanal ob Soči s predlogom, da v skladu s svojimi predpisi poskrbita za
izvedbo njegove javne razgrnitve in za organizacijo ustrezne javne obravnave
ter da se območje, ki ga opredeljuje osnutek lokacijskega načrta, prevzame v
prostorske sestavine njunega dolgoročnega in srednjeročnega družbenega plana.
3. člen
Javna razgrnitev osnutka lokacijskega načrta na sedežu Urada
Republike Slovenije za prostorsko planiranje mora trajati en mesec od
uveljavitve tega sklepa, Občini Tolmin in Občini Kanal ob Soči pa se predlaga,
da osnutek lokacijskega načrta tudi javno razgrneta za en mesec, s pričetkom
razgrnitve v osmih dneh po njegovem prejemu.
4. člen
V času javne razgrnitve iz prejšnjega člena lahko k osnutku
lokacijskega načrta posredujejo pripombe in predloge pravne osebe s sedežem v
Republiki Sloveniji in fizične osebe s stalnim bivališčem v Republiki
Sloveniji. 
Pripombe in predlogi iz prejšnjega odstavka se posredujejo
Ministrstvu za okolje in prostor, lahko pa tudi Občini Tolmin in Občini Kanal
ob Soči.
5. člen
Po preteku javne razgrnitve osnutka lokacijskega načrta
pristojna organa Občine Tolmin in Občine Kanal ob Soči oblikujeta stališča in
predloge k osnutku lokacijskega načrta ter jih pošljeta Vladi Republike
Slovenije.
6. člen
Ministrstvo za okolje in prostor mora pravočasno prejete
pripombe in predloge iz 4. člena tega sklepa ter stališča in predloge iz
prejšnjega člena obravnavati ter zavzeti do njih stališče. Na podlagi teh
stališč se bo osnutek lokacijskega načrta dopolnil, pridobila soglasja
pristojnih organov, organizacij oziroma skupnosti ter pripravile druge potrebne
tehnične rešitve. Tako dopolnjeni osnutek lokacijskega načrta pošlje
Ministrstvo za okolje in prostor Vladi Republike Slovenije.
7. člen
Ta sklep začne veljati osmi dan po objavi v Uradnem listu
Republike Slovenije.
Št. 350-04/96-8/1-8
Ljubljana, dne 16. maja 1996.
Vlada Republike Slovenije
dr. Janez Drnovšek l. r.
Predsednik