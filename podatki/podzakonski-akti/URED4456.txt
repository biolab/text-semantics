1. člen
(namen)
(1) Ta uredba v skladu z Direktivo
Evropskega parlamenta in Sveta 2006/11/ES z dne 15. februarja 2006 o
onesnaževanju pri odvajanju nekaterih nevarnih snovi v vodno okolje Skupnosti
(UL L št. 64 z dne 4. 3. 2006, str. 52) določa za naprave za proizvodnjo usnja
in krzna (v nadaljnjem besedilu: naprave za proizvodnjo usnja) v zvezi z
emisijo snovi in toplote pri odvajanju industrijske odpadne vode (v nadaljnjem
besedilu: odpadna voda):
-       
mejne vrednosti parametrov odpadne vode in
-       
posebne ukrepe za zmanjševanje emisije snovi.
(2) Za vprašanja o emisiji snovi in toplote
pri odvajanju odpadne vode, ki niso urejena s to uredbo, se uporablja predpis,
ki ureja emisijo snovi in toplote pri odvajanju odpadnih vod v vode in javno
kanalizacijo. Za vprašanja obratovalnega monitoringa odpadnih vod pa se
uporablja predpis, ki ureja prve meritve in obratovalni monitoring odpadnih vod
ter pogoje za njegovo izvajanje. 
2. člen
(uporaba)
(1) Določbe te uredbe se uporabljajo pri
odvajanju odpadne vode iz naprav za proizvodnjo usnja, v katerih se izvajajo
naslednji procesi:
-       
proizvodnja usnja in krzna iz surovih kož,
-       
predelava različnih vrst surovih kož v polizdelek, ki nastane s kromovim
strojenjem,
-       
predelava surovih kož v barvani ali nebarvani polizdelek, ki nastane po
mokrih dodelavnih operacijah in sušenju,
-       
izdelava usnja in krzna iz polizdelka in
-       
predelava usnjarskih odpadkov.
(2) Naprave za proizvodnjo usnja iz
prejšnjega odstavka so podrobneje opisane v Referenčnem dokumentu o najboljših
razpoložljivih tehnikah v usnjarski industriji 2003/C 40/07 z dne 11. februarja
2003 za namene Direktive Sveta 96/61/ES o celovitem preprečevanju in
nadzorovanju onesnaževanja okolja (UL C št. 40 z dne 19. 2. 2003, str. 11), ki
je dostopen tudi na spletni strani Agencije Republike Slovenije za okolje.
(3) Določbe te uredbe se ne uporabljajo za
odpadno vodo, ki nastaja pri zbiranju in konzerviranju surovih kož ali pri
predelavi usnja v usnjene izdelke.
(4) Določbe te uredbe se ne uporabljajo za
odpadno vodo iz naprav za pripravo vode, iz hladilnih sistemov in parnih
generatorjev na območju naprave za proizvodnjo usnja ter za komunalno odpadno
vodo, ki nastaja na območju naprave za proizvodnjo usnja.
3. člen
(mejne vrednosti)
(1) Mejne vrednosti parametrov odpadne vode
iz naprav za proizvodnjo usnja, ki se odvaja neposredno in posredno v vode ali
v javno kanalizacijo, so določene v preglednici 1 iz Priloge 1, ki je sestavni
del te uredbe.
(2) Če javna kanalizacija ni zaključena s
komunalno ali skupno čistilno napravo, se za odpadno vodo iz naprave za
proizvodnjo usnja, ki se odvaja v javno kanalizacijo, uporabljajo mejne
vrednosti, ki so v prilogah te uredbe določene za neposredno in posredno
odvajanje v vode.
4. člen
(ukrepi za zmanjševanje obremenjevanja
voda)
Posebni ukrepi, ki jih mora izvajati
upravljavec naprave za proizvodnjo usnja z namenom, da so izpolnjene zahteve v zvezi
z mejnimi vrednostmi iz te uredbe, so:
-       
natančno usklajevanje pretoka sveže vode s potrebami procesa v napravah
za proizvodnjo usnja,
-       
šaržno spiranje namesto spiranja s tekočo vodo,
-       
opustitev ali zamenjava pomožnih sredstev, ki vsebujejo pentaklorfenol
in njegove derivate, adsorbljive organske halogene, tenzide na podlagi
alkilarilsulfonatov in amonijeve spojine,
-       
zamenjava tehnologije luženja s hidrolizo dlak s tehnologijo luženja z
ohranjanjem dlak,
-       
uporaba tehnologije kromovega strojenja z velikim izkoristkom strojil
ali ponovno uporabo kromovih strojilnih kopeli,
-       
mehansko in po potrebi tudi kemično predčiščenje skupnih ali delnih
tokov odpadne vode in
-       
ponovna uporaba delno očiščene odpadne vode za manj zahtevne postopke v
tehnologiji.
5. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
6. člen
(prekrški)
(1) Z globo od 4.000 eurov do 40.000 eurov
se za prekršek kaznuje upravljavec naprave za proizvodnjo usnja, ki je pravna
oseba ali samostojni podjetnik posameznik, če ne izvaja ukrepov iz 4. člena te
uredbe ali če ne prilagodi obratovanja obstoječe naprave za proizvodnjo usnja v
zvezi z mejnimi vrednostmi emisije snovi zahtevam iz 7. člena te uredbe.
(2) Z globo od 1.200 eurov do 4.000 eurov
se za prekršek iz prejšnjega odstavka kaznuje tudi odgovorna oseba upravljavca naprave
za proizvodnjo usnja.
7. člen
(prilagoditev obstoječih naprav)
(1) Upravljavec obstoječe naprave za
proizvodnjo usnja mora prilagoditi njeno obratovanje v zvezi z mejnimi
vrednostmi emisije snovi iz Priloge 1 te uredbe najpozneje do 31. decembra 2012.
(2) Do prilagoditve obstoječe naprave za proizvodnjo
usnja v skladu s prejšnjim odstavkom se zanjo uporabljajo mejne vrednosti,
določene v Prilogi 2, ki je sestavni del te uredbe.
(3) Ne glede na določbe prvega in drugega
odstavka tega člena mora upravljavec obstoječe naprave za proizvodnjo usnja
prilagoditi njeno obratovanja določbam 3. člena te uredbe, če se zaradi posegov
v takšno napravo poveča njena proizvodna zmogljivost za več kakor 25 odstotkov
od uveljavitve te uredbe.
(4) Proizvodna zmogljivost obstoječe naprave
iz prejšnjega odstavka je njena največja zmogljivost, ki jo opredeli
proizvajalec naprave za proizvodnjo usnja in zapiše v tehnično dokumentacijo,
namenjeno uporabnikom takšne naprave ter se izraža v količini usnja, ki nastane
oziroma se obdela v 24 urah obratovanja naprave ali v eni uri, če naprava ne
more obratovati neprekinjeno 24 ur.
8. člen
(prehodne določbe)
(1) Ne glede na določbe drugega odstavka 3.
člena te uredbe se za odpadno vodo iz obstoječe naprave za proizvodnjo usnja,
odvedeno v javno kanalizacijo, ki ni zaključena s komunalno ali skupno čistilno
napravo, uporabljajo mejne vrednosti za odvajanje v javno kanalizacijo do roka
iz operativnega programa odvajanja in čiščenja odpadnih voda, do katerega se
mora odpadna voda iz te javne kanalizacije odvajati v vode očiščene v skladu s
predpisom, ki ureja emisijo snovi pri odvajanju odpadne vode iz komunalnih
čistilnih naprav.
(2) Če obstoječa naprava za proizvodnjo
usnja ni priključena na javno kanalizacijo, se določbe prejšnjega odstavka
uporabljajo do 31. decembra 2008 tudi za odpadno vodo, ki se iz te naprave
odvaja neposredno v vode, če je iz dokumentacije, priložene k vlogi za izdajo
okoljevarstvenega dovoljenja, razvidno, da so za priključitev naprave na javno
kanalizacijo izpolnjeni vsi pogoji upravljavca javne kanalizacije.
9. člen
(prenehanje veljavnosti)
Z dnem uveljavitve te uredbe preneha
veljati Uredba o emisiji snovi pri odvajanju odpadnih vod iz objektov in naprav
za predelavo usnja in krzna (Uradni list RS, št. 35/96 in 41/04 – ZVO-1).
10. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00719-38/2007/6
Ljubljana, dne 10. maja 2007
EVA 2007-2511-0061
Vlada Republike Slovenije
Janez Janša l.r.
Predsednik

Priloga I: Mejne
vrednosti parametrov odpadne vode iz naprav za proizvodnjo usnja za odvajanje
neposredno in posredno v vode in javno kanalizacijo
Priloga II: Mejne
vrednosti parametrov odpadne vode iz obstoječih naprav za proizvodnjo usnja za
odvajanje neposredno in posredno v vode in javno kanalizacijo