1. člen
(vsebina)
Ta uredba določa načine in obseg zagotavljanja programov
pomoči pri vključevanju tujcev, ki niso državljani Evropske unije (v nadaljnjem
besedilu: državljani tretjih držav), v kulturno, gospodarsko in družbeno
življenje Republike Slovenije.
2. člen
(izvajanje programov učenja slovenskega jezika in
seznanjanja s slovensko zgodovino, kulturo in ustavno ureditvijo)
(1) Programa učenja slovenskega jezika in seznanjanja s
slovensko zgodovino, kulturo in ustavno ureditvijo (v nadaljnjem besedilu:
spoznavanje slovenske družbe) se lahko izvajata ločeno ali pa sta vsebinsko
združena in se izvajata kot enoten program.
(2) O načinu izvedbe programov iz prejšnjega odstavka
odloči ministrstvo, pristojno za notranje zadeve (v nadaljnjem besedilu:
pristojno ministrstvo).
3. člen
(vsebina programov)
(1) Program učenja slovenskega jezika in program
spoznavanja slovenske družbe oziroma enotni program se izvajajo kot javno
veljavni izobraževalni programi za odrasle, kakor to določajo predpisi o
organizaciji in financiranju vzgoje in izobraževanja.
(2) Vsebino programov določi minister, pristojen za
izobraževanje.
(3) Udeleženci po zaključenem programu opravljajo
interni preizkus znanja, ki ga pripravi in izvede izvajalec programa.
(4) Po zaključenem programu udeleženci prejmejo potrdilo,
katerega vsebina in oblika sta določeni s pravilnikom, ki določa obrazce javnih
listin v izobraževanju odraslih.
4. člen
(upravičenci do programov)
(1) Državljani tretjih držav, ki v Republiki Sloveniji
prebivajo na podlagi dovoljenja za stalno prebivanje, in njihovi družinski
člani, ki imajo v Republiki Sloveniji dovoljenje za začasno prebivanje zaradi
združitve družine, so upravičeni do programa učenja slovenskega jezika oziroma
enotnega programa v obsegu 180 ur.
(2) Državljani tretjih držav, ki v Republiki Sloveniji
prebivajo na podlagi dovoljenja za začasno prebivanje, izdanega z veljavnostjo
najmanj enega leta, pri čemer se v ta enoletni rok všteje tudi čas od vložitve
prošnje za izdajo tega dovoljenja, so upravičeni do programa učenja slovenskega
jezika oziroma enotnega programa v obsegu 60 ur.
(3) Državljani tretjih držav, ki so družinski člani slovenskih
državljanov ali državljanov Evropske unije in v Republiki Sloveniji prebivajo
na podlagi dovoljenja za prebivanje za družinskega člana, so upravičeni do
programa učenja slovenskega jezika oziroma enotnega programa v obsegu 180 ur.
(4) Državljani tretjih držav, ki v Republiki Sloveniji
prebivajo na podlagi dovoljenja za začasno prebivanje, pri čemer je veljavnost
tega dovoljenja in prejšnjih dovoljenj za začasno prebivanje neprekinjeno
najmanj 24 mesecev, in njihovi družinski člani, ki imajo v Republiki Sloveniji
izdano dovoljenje za začasno prebivanje zaradi združitve družine, so upravičeni
do programa učenja slovenskega jezika oziroma enotnega programa v obsegu 180
ur. V 24-mesečno veljavnost dovoljenj za začasno prebivanje se všteje tudi čas
prebivanja državljana tretje države na podlagi potrdila o vloženi prošnji za
podaljšanje ali izdajo nadaljnjega dovoljenja za začasno prebivanje, ki po
zakonu o tujcih velja kot dovoljenje za začasno prebivanje.
(5) Državljani tretjih držav z dovoljenjem za začasno
prebivanje, ki so se že udeležili programa učenja slovenskega jezika ali
enotnega programa v obsegu 60 ur in izpolnjujejo pogoje iz prejšnjega odstavka
ali so pridobili dovoljenje za stalno prebivanje, so upravičeni do ponovne
udeležbe v programu učenja slovenskega jezika oziroma enotnega programa v
obsegu 120 ur.
(6) Kadar se programa učenja slovenskega jezika in
spoznavanja slovenske družbe izvajata ločeno, se program spoznavanja slovenske
družbe za vse upravičence iz tega člena izvaja v obsegu 30 ur.
5. člen
(način financiranja programov)
(1) Pristojno ministrstvo financira programa učenja
slovenskega jezika in spoznavanja slovenske družbe oziroma enotni program.
(2) Pristojno ministrstvo krije stroške programa v
višini dejanskega števila ur prisotnosti posameznega upravičenca v programu.
Druge stroške obiskovanja programov, na primer za učne pripomočke in učno
gradivo, krijejo udeleženci sami, razen če jih izvajalec zagotavlja v okviru programa.
(3) Pristojno ministrstvo refundira stroške programa učenja
slovenskega jezika, ki ga za državljane tretjih držav s statusom repatriirane
osebe in državljane tretjih držav, ki so ožji družinski člani osebe, ki ima
status repatriirane osebe v skladu z zakonom, ki ureja odnose Republike
Slovenije s Slovenci zunaj njenih meja, vsaj v 180-urnem obsegu zagotavlja drug
organ. Stroški se refundirajo v višini cene 180-urnega programa, določene v
pogodbi iz prvega odstavka 6. člena te uredbe, ki se izvaja ali se je v
primeru, da se v času refundacije ne izvaja, nazadnje izvajal v kraju,
najbližjem kraju bivanja tujca. Stroške refundacije drug organ pri pristojnem
ministrstvu uveljavi v 30 dneh po izvedbi programa.
(4) Stroške prevoza, povezane z udeležbo v programih in
opravljanjem preizkusa znanja, krijejo udeleženci sami.
6. člen
(izbira izvajalcev programov)
(1) Izvajalce programov učenja slovenskega jezika in
spoznavanja slovenske družbe oziroma enotnega programa izbere pristojno
ministrstvo s postopkom javnega naročanja ter z izbranim izvajalcem sklene
pogodbo o izvajanju programa.
(2) Izvajalci programov morajo voditi evidenco o
prisotnosti udeležencev programov in sprotno vnašati te podatke o udeležencih v
spletno aplikacijo ministrstva.
7. člen
(zahtevek za udeležbo v programih)
(1) Postopek za odobritev udeležbe v programih učenja
slovenskega jezika in spoznavanja slovenske družbe oziroma enotnem programu se
začne na zahtevo državljana tretje države.
(2) Zahtevek za izdajo potrdila o izpolnjevanju pogojev
za udeležbo v programu učenja slovenskega jezika se vloži na obrazcu, ki je kot
priloga 1 sestavni del te uredbe, zahtevek za izdajo potrdila o izpolnjevanju
pogojev za udeležbo v programu spoznavanja slovenske družbe na obrazcu, ki je
kot priloga 2 sestavni del te uredbe, zahtevek za izdajo potrdila o
izpolnjevanju pogojev za udeležbo v enotnem programu pa se vloži na obrazcu, ki
je kot priloga 3 sestavni del te uredbe.
(3) Zahtevki iz prejšnjega odstavka se vložijo pri pristojni
upravni enoti.
(4) O izpolnjevanju pogojev za udeležbo upravna enota
izda potrdilo, in sicer o izpolnjevanju pogojev za udeležbo v programu učenja
slovenskega jezika izda potrdilo, ki je kot priloga 4 sestavni del te uredbe, o
izpolnjevanju pogojev za udeležbo v programu spoznavanja slovenske družbe
potrdilo, ki je kot priloga 5 sestavni del te uredbe, o izpolnjevanju pogojev
za udeležbo v enotnem programu pa potrdilo, ki je kot priloga 6 sestavni del
uredbe.
(5) S potrdilom iz prejšnjega odstavka državljan tretje
države uveljavlja pravico do programov učenja slovenskega jezika in spoznavanja
slovenske družbe oziroma enotnega programa pri izvajalcih iz prvega odstavka
prejšnjega člena.
(6) V primeru neizpolnjevanja pogojev za udeležbo v
programih pristojna upravna enota izda odločbo o zavrnitvi zahtevka za izdajo
potrdila.
8. člen
(upravičenost do brezplačnega prvega preizkusa znanja iz
slovenskega jezika na osnovni ravni)
(1) Državljani tretjih držav, ki so bili v 180- oziroma
120-urnem programu učenja slovenskega jezika ali 180- oziroma 120-urnem enotnem
programu udeleženi najmanj 80 odstotkov ur in imajo veljavno dovoljenje za
prebivanje, so upravičeni do brezplačnega prvega preizkusa znanja iz slovenskega
jezika na osnovni ravni po javno veljavnem programu Slovenščina za tujce.
(2) Zahtevek za izdajo potrdila o izpolnjevanju pogojev
za brezplačni prvi preizkus znanja iz slovenskega jezika na osnovni ravni, ki
je kot priloga 7 sestavni del te uredbe, se vloži pri pristojni upravni enoti.
(3) O izpolnjevanju pogojev za brezplačni prvi preizkus
znanja iz slovenskega jezika na osnovni ravni upravna enota izda potrdilo, ki
je kot priloga 8 sestavni del te uredbe.
(4) S potrdilom iz prejšnjega odstavka državljan tretje
države uveljavlja pravico do brezplačnega prvega preizkusa znanja iz
slovenskega jezika na osnovni ravni pri pooblaščenih izvajalcih preizkusa
znanja.
(5) V primeru neizpolnjevanja pogojev za opravljanje
brezplačnega prvega preizkusa znanja iz slovenskega jezika na osnovni ravni
pristojna upravna enota izda odločbo o zavrnitvi zahtevka za izdajo potrdila.
9. člen
(izvajanje nadzora nad programi)
Nadzor nad izvajanjem programov učenja slovenskega jezika in
spoznavanja slovenske družbe oziroma enotnega programa opravlja inšpektorat,
pristojen za šolstvo.
10. člen
(programi medsebojnega poznavanja in razumevanja s
slovenskimi državljani)
(1) Pristojno ministrstvo, v sodelovanju z ministrstvom,
pristojnim za kulturo, zagotavlja programe za spodbujanje medsebojnega
poznavanja in razumevanja med državljani tretjih držav in slovenskimi
državljani (v nadaljnjem besedilu: programi medkulturnega dialoga).
(2) Izvajalce programov medkulturnega dialoga izbere
pristojno ministrstvo s postopkom javnega naročanja ter z izbranim izvajalcem
sklene pogodbo o izvajanju programov.
11. člen
(programi informiranja)
Pristojno ministrstvo izvaja programe informiranja v zvezi z
vključevanjem v slovensko družbo, tako da informacije, potrebne za lažje
vključevanje v slovensko družbo, v obliki priročnikov, brošur ali v elektronski
obliki predloži državnim organom, ki odločajo v postopkih pridobivanja
dovoljenja za prebivanje, drugim državnim organom in nevladnim organizacijam
ter organizira njihovo dostopnost državljanom tretjih držav.

Priloga
1: Zahtevek za izdajo potrdila o izpolnjevanju pogojev udeležbe v programu
učenja slovenskega jezika
Priloga
2: Zahtevek za izdajo potrdila o izpolnjevanju pogojev udeležbe v programu
seznanjanja s slovensko družbo, kulturo in ustavno ureditvijo
Priloga
3: Zahtevek za izdajo potrdila o izpolnjevanju pogojev udeležbe v enotnem
programu
Priloga
4: Potrdilo o izpolnjevanju pogojev za udeležbo v programu učenja slovenskega
jezika
Priloga
5: Potrdilo o izpolnjevanju pogojev za udeležbo v programu seznanjanja s
slovensko družbo, kulturo in ustavno ureditvijo
Priloga
6: Potrdilo o izpolnjevanju pogojev za udeležbo v enotnem programu
Priloga
7: Zahtevek za izdajo potrdila o izpolnjevanju pogojev opravljanja brezplačnega
prvega preizkusa znanja iz slovenskega jezika na osnovni ravni
Priloga
8: Potrdilo o izpolnjevanju pogojev za opravljanje brezplačnega prvega
preizkusa znanja iz slovenskega jezika na osnovni ravni

Uredba o načinih in obsegu zagotavljanja
programov pomoči pri vključevanju tujcev, ki niso državljani Evropske unije
(Uradni list RS, št. 70/12) vsebuje naslednje prehodne in
končne določbe:
»PREHODNE IN KONČNE DOLOČBE
12. člen
(sprejem predpisa)
Minister, pristojen za izobraževanje, sprejme predpis iz
drugega odstavka 3. člena te uredbe v šestih mesecih od dneva njene
uveljavitve.
13. člen
(veljavnost potrdil)
Potrdila, izdana na podlagi četrtega odstavka 5. člena in
petega odstavka 13. člena Uredbe o integraciji tujcev (Uradni list RS, št.
65/08 in 86/10), ostanejo v veljavi, pri čemer kot potrdilo o izpolnjevanju
pogojev za udeležbo v enotnem programu velja potrdilo, ki je kot priloga 3
sestavni del Uredbe o integraciji tujcev (Uradni list RS, št. 65/08 in 86/10).
14. člen
(prenehanje uporabe in
veljavnosti predpisov)
(1) Z dnem uveljavitve te uredbe se preneha uporabljati
Uredba o integraciji tujcev (Uradni list RS, št. 65/08 in 86/10).
(2) Z dnem uveljavitve te uredbe preneha veljati Pravilnik
o programih za integracijo tujcev (Uradni list RS, št. 25/09 in 86/11).
(3) Določbe pravilnika iz prejšnjega odstavka se uporabljajo
do uveljavitve predpisa iz drugega odstavka 3. člena te uredbe, če niso v
nasprotju s to uredbo.
15. člen
(začetek veljavnosti)
Ta uredba začne veljati 1. januarja 2013.«.

Uredba o spremembi Uredbe o načinih in obsegu
zagotavljanja programov pomoči pri vključevanju tujcev, ki niso državljani
Evropske unije (Uradni list RS, št. 58/16) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba
o dopolnitvi Uredbe o načinih in obsegu zagotavljanja programov pomoči pri
vključevanju tujcev, ki niso državljani Evropske unije (Uradni list RS, št. 70/21)
vsebuje naslednjo končno določbo:
»KONČNA DOLOČBA
2. člen
Ta uredba začne veljati osmi dan po objavi v Uradnem listu
Republike Slovenije.«.