1. člen
(vsebina in namen splošnega akta)
S tem splošnim aktom Agencija za komunikacijska omrežja in
storitve Republike Slovenije (v nadaljevanju: agencija) v skladu z Zakonom o
poštnih storitvah (Uradni list RS, št. 51/09, 77/10, 40/14 – ZIN-B in 81/15; v
nadaljevanju: zakon) določa kakovost izvajanja univerzalne poštne storitve.
2. člen
(pomen izrazov)
(1) V tem splošnem aktu uporabljeni izrazi imajo naslednji pomen:
1.     
Zračna razdalja je najkrajša razdalja med kontaktno točko in uporabnikom
poštnih storitev, merjena po zraku.
2.     
Dan oddaje (D+n) je dan, ko je bila poštna pošiljka oddana na določeni
točki dostopa do poštnega omrežja, če se je to zgodilo pred zadnjim časom za
sprejem poštnih pošiljk na tej točki dostopa na ta dan. Če je bila poštna
pošiljka oddana kasneje, se za dan oddaje šteje naslednji dan, ko je mogoč sprejem
poštnih pošiljk na tej točki dostopa.
(2) Preostali izrazi, uporabljeni v tem splošnem aktu, imajo
enak pomen kot je določen v zakonu.
3. člen
(kakovost univerzalne poštne storitve)
Kakovost univerzalne poštne storitve zajema zagotavljanje:
-       
najmanj pet delovnih dni tedensko najmanj en sprejem in eno dostavo
poštnih pošiljk dnevno na dom ali v prostore vsake fizične ali pravne osebe,
-       
ustreznega števila in delovnega časa kontaktnih točk za neposredno delo
z uporabniki poštnih storitev,
-       
ustreznega števila poštnih nabiralnikov,
-       
ustreznih rokov prenosa poštnih pošiljk in
-       
ustreznih postopkov reševanja reklamacij in ugovorov.
4. člen
(kontaktna točka in kriteriji)
(1) Kontaktna točka je namenjena neposrednemu delu z
uporabniki poštnih storitev in je lahko organizirana kot pošta, pogodbena pošta
ali posebna organizacijska oblika točke za stike, ki jo določi izvajalec
univerzalne storitve.
(2) Kontaktna točka mora poslovati v ustreznih prostorih oziroma
v ustreznem prevoznem sredstvu in mora biti opremljena tako, da zagotavlja
uporabnikom poštnih storitev vse poštne storitve, ki sodijo v univerzalno
poštno storitev predpisane kakovosti, ki jo izvajalec univerzalne poštne
storitve izvaja. Postanek premične kontaktne točke mora biti na vnaprej
določenem in objavljenem mestu.
(3) Izvajalec univerzalne poštne storitve mora zagotoviti tolikšno
število in takšno razporeditev kontaktnih točk na celotnem ozemlju Republike
Slovenije oziroma na delu ozemlja, da so upoštevane razumne potrebe uporabnikov
poštnih storitev in da se univerzalna poštna storitev izvaja v skladu z zakonom
in s tem splošnim aktom.
(4) Šteje se, da izvajalec univerzalne poštne storitve izpolni
zahteve iz prejšnjega odstavka tega člena, če zagotovi: 
-       
najmanj eno kontaktno točko, organizirano kot pošta ali pogodbena pošta,
v vsaki občini na ozemlju Republike Slovenije, in
-       
da za 95 % prebivalcev Republike Slovenije zračna razdalja do
najbližje pošte ali pogodbene pošte ne presega 4,5 kilometra.
(5) V kolikor izvajalec
univerzalne poštne storitve z analizo razumnih potreb uporabnikov poštnih
storitev, ki temelji na letnem merjenju števila obiskov in števila izvedenih
storitev na kontaktni točki, ki je edina pošta ali pogodbena pošta v občini,
dokaže, da bi bilo razumnim potrebam uporabnikov poštnih storitev zadoščeno
tudi v primeru preoblikovanja kontaktne točke v drugo organizacijsko obliko, se
ne glede na določbe prejšnjega odstavka tega člena izjemoma šteje, da izvajalec
univerzalne poštne storitve izpolni zahteve iz tretjega odstavka tega člena
tudi, če v takšni občini ni zagotovljene kontaktne točke, organizirane kot
pošta ali pogodbena pošta, temveč je na podlagi soglasja agencije, izdanega v
postopku preoblikovanja kontaktne točke, organizirana druga oblika kontaktne
točke. Kljub preoblikovanju ne sme zračna razdalja za 95 % prebivalcev
Republike Slovenije do najbližje pošte ali pogodbene pošte presegati 4,5 km.
5. člen
(preoblikovanje kontaktnih točk)
(1) Če želi izvajalec univerzalne poštne storitve
preoblikovati kontaktno točke iz ene organizacijske oblike v drugo, mora pred
nameravanim preoblikovanjem pridobiti soglasje agencije. V ta namen mora
agenciji posredovati analizo stanja, ki vsebuje natančno analizo razumnih
potreb uporabnikov, natančno obrazložene in utemeljene razloge za
preoblikovanje kontaktne točke, način preoblikovanja ter izjavo, da bo
izvajalec univerzalne poštne storitve tudi po preoblikovanju izvajal univerzalno
poštno storitev predpisane kakovosti, vključno z načinom njenega izvajanja.
Izvajalec univerzalne poštne storitve mora k analizi stanja priložiti mnenje
lokalne skupnosti.
(2) Agencija izda soglasje iz prejšnjega odstavka, če ugotovi,
da se predpisana kakovost univerzalne poštne storitve na območju, ki ga pokriva
ta kontaktna točka, po njenem preoblikovanju ne bo poslabšala.
(3) Izvajalec univerzalne poštne storitve mora najmanj 30 dni
pred preoblikovanjem kontaktne točke o njenem preoblikovanju obvestiti
uporabnike poštnih storitev, ki jih ta kontaktna točka pokriva, in sicer s
pisnim obvestilom na njenem vhodu in s sredstvi javnega obveščanja.
(4) Preoblikovanje kontaktne točke v organizacijsko obliko, v
kateri se ne bo zagotavljalo izvajanje univerzalne poštne storitve v predpisani
kakovosti, šteje za zaprtje kontaktne točke. Izvajalec univerzalne poštne
storitve mora v tem primeru izpolnjevati vse pogoje iz 6. člena tega splošnega
akta.
6. člen
(zaprtje kontaktnih točk)
(1) Zaprejo se lahko le kontaktne točke, ki glede na
kriterije iz četrtega odstavka 4. člena tega splošnega akta niso obvezne.
(2) Izvajalec univerzalne poštne storitve mora pred
nameravanim zaprtjem kontaktne točke iz prejšnjega odstavka pridobiti soglasje
agencije. V ta namen agenciji posreduje analizo stanja, ki vsebuje natančno analizo
razumnih potreb uporabnikov poštnih storitev, ki jih kontaktna točka pokriva,
natančno obrazložene in utemeljene razloge za zaprtje kontaktne točke ter način
izvajanja univerzalne poštne storitve v predpisani kakovosti po njenem zaprtju.
Izvajalec univerzalne poštne storitve mora k analizi stanja priložiti mnenje
lokalne skupnosti.
(3) Agencija izda soglasje iz prejšnjega odstavka, če ugotovi,
da se predpisana kakovost univerzalne poštne storitve po zaprtju kontaktne
točke, na območju, ki ga ta pokriva, ne bo poslabšala.
(4) Po pridobitvi soglasja agencije, vendar najmanj 45 dni
pred zaprtjem kontaktne točke, mora izvajalec univerzalne poštne storitve o
datumu zaprtja kontaktne točke in načinu izvajanja univerzalne poštne storitve
v predpisani kakovosti po njenem zaprtju obvestiti vse uporabnike poštnih
storitev, ki jih ta kontaktna točka pokriva, in sicer z obvestilom, ki ga
nalepi na njen vhod in vloži v vse hišne ter izpostavljene predalčnike.
7. člen
(delovni čas kontaktnih točk)
(1) Kontaktne točke morajo biti za neposredno delo z uporabniki
poštnih storitev odprte najmanj pet delovnih dni v tednu.
(2) Delovni čas kontaktnih točk za neposredno delo z uporabniki
poštnih storitev določi izvajalec univerzalne poštne storitve.
(3) Ne glede na določbo prejšnjega odstavka morajo biti
kontaktne točke, organizirane kot pošte ali pogodbene pošte, odprte vsaj dve
zaporedni uri vsak delovni dan, od tega vsaj enkrat na teden v popoldanskem
času po 16.00 uri. Vse druge oblike kontaktnih točk za neposredno delo z
uporabniki poštnih storitev morajo biti odprte vsak delovni dan nepretrgoma
najmanj eno uro, od tega vsaj enkrat na teden v popoldanskem času po 16.00 uri.
 (4) Izvajalec univerzalne poštne storitve lahko, ob
upoštevanju določb tega člena, spremeni delovni čas kontaktne točke le po
opravljeni analizi stanja, ki jo mora pred vsako nameravano spremembo delovnega
časa kontaktne točke posredovati agenciji v pregled, in iz katere izhaja
upravičenost te spremembe glede na razumne potrebe uporabnikov poštnih
storitev.
(5) Izvajalec univerzalne poštne storitve mora najmanj 20 dni
pred spremembo delovnega časa kontaktne točke o tej spremembi obvestiti
uporabnike poštnih storitev, ki jih kontaktna točka pokriva, in sicer s pisnim
obvestilom na njenem vhodu in s sredstvi javnega obveščanja.
8. člen
(načrt vzdrževanja poštnega omrežja)
(1) Izvajalec univerzalne poštne storitve mora vzpostaviti in
vzdrževati poštno omrežje na način, ki mu omogoča izvajanje univerzalne poštne
storitve v skladu z zakonom in s tem splošnim aktom.
(2) Izvajalec univerzalne poštne storitve mora enkrat letno izdelati
in agenciji najkasneje do 31. 12. v tekočem letu posredovati načrt letnega
vzdrževanja poštnega omrežja za naslednje koledarsko leto. Načrt vzdrževanja
mora vsebovati vse predvidene spremembe, ki se nanašajo na izvajanje
univerzalne poštne storitve, ter obrazložene in utemeljene razloge za te
spremembe.
9. člen
(poštni nabiralniki)
(1) Izvajalec univerzalne poštne storitve mora zagotoviti tolikšno
število poštnih nabiralnikov, ki so primerni za sprejemanje pošiljk
korespondence, da so upoštevane razumne potrebe uporabnikov poštnih storitev.
(2) Šteje se, da izvajalec univerzalne poštne storitve izpolni
zahteve iz prejšnjega odstavka tega člena, če namesti najmanj en poštni
nabiralnik:
-       
na vsakih 400 prebivalcev v krajih, ki imajo do 5.000 prebivalcev;
-       
na vsakih 700 prebivalcev v krajih, ki imajo od 5.001 do 25.000
prebivalcev;
-       
na vsakih 1.000 prebivalcev v krajih, ki imajo od 25.001 do 80.000
prebivalcev;
-       
na vsakih 1.300 prebivalcev v krajih, ki imajo od 80.001 do 250.000
prebivalcev in
-       
na vsakih 1.500 prebivalcev v krajih, ki imajo več kot 250.000
prebivalca.
(3) Ne glede na določbe prejšnjega odstavka lahko izvajalec univerzalne
poštne storitve odstrani poštni nabiralnik, če na podlagi dveh 14‑dnevnih neprekinjenih štetij v razmiku
najmanj treh mesecev ugotovi, da je v njem povprečno manj kot deset pošiljk
korespondence na dan. Ta določba ne velja za kraje, v katerih je nameščen samo
en poštni nabiralnik, kontaktna točka pa ni organizirana.
(4) Izvajalec univerzalne poštne storitve mora poskrbeti, da
se poštni nabiralniki praznijo vsaj enkrat na dan vsak delovni dan.
(5) Na vsakem poštnem nabiralniku mora biti jasno označen čas
zadnjega praznjenja poštnega nabiralnika za vsak delovni dan v tednu.
(6) Izvajalec univerzalne poštne storitve mora agencijo enkrat
mesečno obvestiti o nameravanih odstranitvah, spremembah namestitve ali času
zadnjega praznjenja poštnih nabiralnikov, pri čemer mora razloge za vsako
spremembo obrazložiti in utemeljiti.
(7) Izvajalec univerzalne poštne storitve mora najmanj 30 dni
pred nameravano odstranitvijo poštnega nabiralnika nanj nalepiti obvestilo z
datumom odstranitve.
10. člen
(kakovost prenosa pošiljk korespondence)
(1) V notranjem poštnem prometu mora biti v enem mesecu vsaj
95% pošiljk korespondence prenesenih v enem delovnem dnevu (D+1), vsaj 99,5%
pošiljk korespondence v dveh delovnih dneh (D+2) in 100% pošiljk korespondence
v treh delovnih dneh (D+3).
(2) V poštnem prometu z državami članicami Evropske unije
mora biti v enem mesecu vsaj 85% pošiljk korespondence prenesenih v največ treh
delovnih dneh (D+3) in vsaj 97% pošiljk korespondence v petih delovnih dneh
(D+5).
(3) Roki prenosa iz prejšnjih dveh odstavkov ne veljajo za
direktno pošto.
11. člen
(kakovost prenosa poštnih paketov)
Izvajalec univerzalne poštne storitve mora v notranjem poštnem
prometu v enem mesecu prenesti vsaj 80% poštnih paketov v dveh delovnih dneh
(D+2) in vsaj 95% poštnih paketov v treh delovnih dneh (D+3).
12. člen
(merjenje kakovosti prenosa)
(1) Izvajalec univerzalne poštne storitve mora poskrbeti za
merjenje kakovosti prenosa iz 10. in 11. člena tega splošnega akta. Kakovost
prenosa iz 10. člena meri subjekt, ki je neodvisen od izvajalca univerzalne
poštne storitve.
(2) Kakovost prenosa iz 10. in 11. člena tega splošnega akta
se meri v skladu s slovenskimi nacionalnimi standardi, ki se nanašajo na
merjenje kakovosti prenosa pošiljk korespondence oziroma poštnih paketov.
(3) Pošiljke korespondence, za katere se naknadno izkaže, da
veljajo za izgubljene, se ne upoštevajo pri merjenju kakovosti prenosa.
(4) Nadzor nad uporabljeno metodologijo in rezultati merjenja
kakovosti prenosa izvaja agencija, in sicer v skladu s slovenskimi nacionalnimi
standardi, ki se nanašajo na merjenje kakovosti prenosa pošiljk korespondence
oziroma poštnih paketov.
13. člen
(obravnava reklamacij in ugovorov)
Izvajalec univerzalne poštne storitve mora postopke reševanja
reklamacij in ugovorov voditi v skladu zakonom in upoštevati veljavni slovenski
nacionalni standard, ki ureja obravnavanje pritožb in odškodninske postopke na
področju poštnih storitev.
14. člen
(objava in posredovanje podatkov)
Izvajalec univerzalne poštne storitve mora agenciji do 30.
dne v mesecu za vsak pretekli mesec posredovati in na svojih spletnih straneh
na vidnem mestu objaviti vse podatke o izmerjeni kakovosti prenosa iz 10. in
11. člena tega splošnega akta ter podatke o obravnavi reklamacij in ugovorov iz
13. člena tega splošnega akta.

Splošni akt o kakovosti izvajanja univerzalne
poštne storitve (Uradni list RS, št. 47/10) vsebuje naslednjo prehodno in
končno določbo:
»15. člen
(prehodna in končna
določba)
(1) Do sprejema in uveljavitve slovenskega nacionalnega standarda
se za merjenje kakovosti prenosa poštnih paketov uporablja tehnično poročilo
SIST‑TP CEN/TR 15472:2007.
(2) Ta splošni akt začne veljati 1. avgusta 2010.«.

Splošni akt o spremembah in dopolnitvah
Splošnega akta o kakovosti izvajanja univerzalne poštne storitve (Uradni list
RS, št. 14/17) vsebuje naslednjo prehodno in
končno določbo:
»Prehodna in končna določba
7. člen
(1) Rok za prilagoditev zahtev iz 5. člena tega
splošnega akta je šest mesecev od uveljavitve tega splošnega akta.
(2) Vsi postopki preoblikovanja kontaktnih točk, začeti
pred uveljavitvijo tega splošnega akta, se dokončajo v skladu z določbami
splošnega akta, ki je veljal do uveljavitve tega splošnega akta.
(3) Ta splošni akt začne veljati petnajsti dan po objavi
v Uradnem listu Republike Slovenije.«.