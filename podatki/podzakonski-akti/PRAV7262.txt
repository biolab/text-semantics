1. člen
(vsebina)
(1) Ta pravilnik ureja v skladu z Direktivo 2001/96/ES
Evropskega parlamenta in Sveta z dne 4. decembra 2001 o določitvi usklajenih
zahtev in postopkov za varno nakladanje in razkladanje ladij za prevoz
razsutega tovora (UL L št. 13, z dne 16. 1. 2002, str. 9), kot je bila nazadnje
spremenjena z Direktivo 2002/84/ES Evropskega parlamenta in Sveta z dne 5. novembra
2002 o spremembi direktiv o varnosti v pomorskem prometu in o preprečevanju
onesnaževanja z ladij (UL L št. 324, z dne 29. 11. 2002, str. 53) varnost ladij
za prevoz razsutega tovora, ki pristajajo v terminalih pristanišč zaradi
nakladanja ali razkladanja razsutega tovora.
(2) Z namenom, da se med nakladanjem ali razkladanjem
preprečijo preobremenitve ali fizične poškodbe konstrukcije ladij, določa ta
pravilnik:
-       
usklajene zahteve o ustreznosti za ladje in terminale in
-       
usklajene postopke za sodelovanje in komunikacijo med ladjami in
terminali.
2. člen
(področje uporabe)
(1) Ta pravilnik se uporablja za:
1.     
vse ladje za prevoz razsutega tovora, ne glede na njihovo zastavo, ki
pristajajo v terminalih za nakladanje ali razkladanje razsutega tovora, in
2.     
vse terminale v pristaniščih, kjer pristajajo ladje za prevoz razsutega
tovora.
(2) Ne glede na določbe Pravila VI/7 Konvencije SOLAS se ta
pravilnik ne uporablja za objekte, ki se zgolj v izjemnih okoliščinah
uporabljajo za nakladanje in razkladanje razsutega tovora in za nakladanje ali
razkladanje, ki poteka izključno z opremo ladje za prevoz razsutega tovora.
3. člen
(pomen izrazov)
Izrazi, uporabljeni v tem pravilniku, imajo naslednji pomen:
1.     
"Konvencija SOLAS" je Mednarodna konvencija o varstvu
človeškega življenja na morju, 1974, skupaj z njenimi protokoli in spremembami
v najnovejši različici;
2.     
"Kodeks VNRB" je Kodeks o postopkih za varno nakladanje in
razkladanje ladij za prevoz razsutega tovora, iz Priloge k Resoluciji Skupščine
IMO A.862(20) z dne 27. novembra 1997, kot je veljala 4. decembra 2001;
3.     
"ladja" je ladja za prevoz razsutega tovora v skladu s
Pravilom IX/1.6 Konvencije SOLAS in Resolucijo 6 Konference SOLAS 1997,
opredeljena kot:
- 
ladja z enim krovom, z zgornjimi in spodnjimi krilnimi tanki v
skladiščih za tovor, ki je namenjena predvsem prevozu razsutega tovora,
- 
ladja za prevoz rude, to pomeni morska ladja z enim krovom z dvema
vzdolžnima pregradama in dvojnim dnom vzdolž celotnega skladišča za tovor, ki
je namenjena prevozu rud samo v središčnih skladiščih, ali
- 
kombinirana ladja za prevoz razsutega tovora, v skladu s Pravilom II-2/
3.27 Konvencije SOLAS;
4.     
"razsuti tovor" je trdni ali suhi tovor v razsutem stanju, v
skladu s Pravilom XII/1.4 Konvencije SOLAS, z izjemo žita;
5.     
"žito" je žito v skladu s Pravilom VI/8.2 Konvencije SOLAS;
6.     
"terminal" je vsaka stalna, plavajoča ali premična površina,
ki je opremljena in se uporablja za nakladanje ali razkladanje razsutega tovora
na ladje za prevoz razsutega tovora ali z njih;
7.     
"upravljavec terminala" je lastnik terminala ali pravna ali
fizična oseba, na katero je lastnik prenesel odgovornost za postopke nakladanja
ali razkladanja na terminalu;
8.     
"predstavnik terminala" je oseba, ki jo določi upravljavec
terminala in je odgovorna ter pooblaščena za nadzor nad postopki priprave,
izvajanja in dokončanja nakladanja ali razkladanja na terminalu;
9.     
"poveljnik ladje" je oseba, ki poveljuje ladji za prevoz
razsutega tovora ali ladijski častnik, ki ga imenuje poveljnik ladje za
postopke nakladanja ali razkladanja;
10.  
"uprava države zastave" je pristojni organ države, pod katere
zastavo pluje ladja;
11.  
"podatki o tovoru" so podatki o tovoru, v skladu s Pravilom
VI/2 Konvencije SOLAS;
12.  
"načrt" je načrt nakladanja in razkladanja v skladu s Pravilom
VI/7.3 Konvencije SOLAS in je sestavljen na obrazcu iz Dodatka 2 Kodeksa VNRB;
13.  
"varnostni kontrolni list ladja/obala" je kontrolni list iz
oddelka 4, Kodeksa VNRB in je sestavljen na obrazcu iz Dodatka 3 Kodeksa VNRB;
14.  
"izjava o gostoti razsutega tovora" so podatki o gostoti
tovora, ki jih je treba zagotoviti v skladu s Pravilom XII/10 Konvencije SOLAS.
4. člen
(ustreznost ladje za prevoz razsutega tovora)
Upravljavec terminala se mora pred začetkom nakladanja ali
razkladanja prepričati ali ladja ustreza zahtevam iz Priloge I, ki je sestavni
del tega pravilnika.
5. člen
(ustreznost terminalov)
Upravljavec terminala mora:
1.     
zagotoviti, da terminal ustreza zahtevam iz Priloge II, ki je sestavni
del tega pravilnika;
2.     
imenovati predstavnika terminala;
3.     
pripraviti informacijske knjige podatkov, ki vsebujejo zahteve terminala
in Uprave Republike Slovenije za pomorstvo (v nadaljnjem besedilu: uprava) ter
podatke o pristanišču in terminalih, v skladu z odstavkom 1.2, Dodatka 1,
Kodeksa VNRB, in zagotoviti, da so te informacijske knjige na voljo poveljniku
ladje, ki pristane na terminalu z namenom nakladanja ali razkladanja razsutega
tovora; in
4.     
razviti, uvesti in vzdrževati sistem vodenja kakovosti. Takšen sistem
vodenja kakovosti mora biti odobren v skladu s standardi ISO 9001:2000 ali
enakovrednim standardom, ki izpolnjuje vsaj vse vidike standardov ISO
9001:2000, in mora biti revidiran v skladu s smernicami za ISO 10011:1991 ali
enakovrednim standardom, ki izpolnjuje vse vidike ISO 10011:1991.
6. člen
(začasno dovoljenje)
(1) Uprava lahko izda terminalu, ustanovljenemu po
uveljavitvi tega pravilnika, ki ne izpolnjuje zahteve 4. točke prejšnjega
člena, začasno dovoljenje za obratovanje, ki lahko velja največ 12 mesecev.
(2) Pred izdajo dovoljenja iz prejšnjega odstavka mora
terminal predstaviti svoj načrt za izvedbo sistema vodenja kakovosti v skladu s
standardom ISO 9001:2000 ali enakovrednim standardom v skladu s 4. točko
prejšnjega člena.
7. člen
(odgovornost poveljnika ladje in predstavnika terminala)
(1) Odgovornosti poveljnika ladje so:
-       
odgovoren je za varno nakladanje in razkladanje ladje za prevoz
razsutega tovora;
-       
pred predvidenim prihodom ladje na terminal mora posredovati terminalu
podatke iz Priloge III, ki je sestavni del tega pravilnika;
-       
pred nakladanjem razsutega tovora mora preveriti, ali je prejel podatke
o tovoru, ki so predpisani v Pravilu VI/2.2 Konvencije SOLAS, in izjavo o
gostoti razsutega tovora, če je potrebna; podatki morajo biti posredovani v
izjavi o tovoru, v obrazcu iz Dodatka 5 Kodeksa VNRB;
-       
pred začetkom in med nakladanjem ali razkladanjem mora izpolniti
zahteve, ki so navedene v Prilogi IV, ki je sestavni del tega pravilnika.
(2) Odgovornosti predstavnika terminala so:
-       
po prejemu prvega obvestila o predvidenem času prihoda ladje mora
posredovati poveljniku ladje podatke iz Priloge V, ki je sestavni del tega
pravilnika;
-       
prepričati se mora, da je poveljnik ladje dovolj zgodaj prejel podatke, ki
jih vsebuje obrazec izjave o tovoru;
-       
brez odlašanja mora obvestiti poveljnika ladje in pomorsko inšpekcijo
pri ministrstvu, pristojnem za pomorstvo (v nadaljnjem besedilu: pomorska
inšpekcija), o vseh po­manjkljivostih, ki jih opazi na ladji, ki bi lahko
ogrozile varno nakladanje ali razkladanje;
-       
pred začetkom in med nakladanjem ali razkladanjem mora izpolniti zahteve
iz Priloge VI, ki je sestavni del tega pravilnika.
8. člen
(postopki med ladjo in terminalom)
(1) Poveljnik ladje mora pred nakladanjem ali razkladanjem
razsutega tovora s predstavnikom terminala uskladiti načrt v skladu s Pravilom
VI/7.3 Konvencije SOLAS. Načrt mora vsebovati IMO identifikacijsko številko
ladje in mora biti pripravljen v skladu z Dodatkom 2 Kodeksa VNRB.
(2) Poveljnik ladje in predstavnik terminala potrdita svoje
soglasje k načrtu tako, da ga podpišeta. Vsako spremembo načrta, ki bi lahko
vplivala na varnost ladje ali posadke, pripravita, sprejmeta in potrdita v
obliki spremenjenega načrta. Ladja in terminal morata hraniti dogovorjeni načrt
in vse njegove nadaljnje spremembe najmanj šest mesecev, da ga lahko preverijo
pristojni organi.
(3) Pred začetkom nakladanja ali razkladanja poveljnik ladje
in predstavnik terminala izpolnita in podpišeta varnostni kontrolni list
ladja/obala v skladu s smernicami iz Dodatka 4 Kodeksa VNRB.
(4) Med ladjo in terminalom se mora vzpostaviti in nenehno
vzdrževati učinkovita komunikacija, ki omogoča takojšnje pridobivanje podatkov
o načinu nakladanja in raz­kladanja in ki zagotovi takojšnjo prekinitev
nakladanja ali razkladanja, če poveljnik ladje ali predstavnik terminala to
ukažeta.
(5) Poveljnik ladje in predstavnik terminala morata izvajati
nakladanje ali razkladanje v skladu z dogovorjenim načrtom. Predstavnik
terminala je odgovoren za nakladanje ali razkladanje po dogovorjenem vrstnem
redu, količini in stopnji nakladanja ali razkladanja. Od dogovorjenega načrta
ne sme odstopati, razen po predhodnem posvetu in pisnem dogovoru s poveljnikom
ladje.
(6) Po zaključenem nakladanju ali razkladanju poveljnik ladje
in predstavnik terminala v pisni obliki potrdita, da je bilo nakladanje ali
razkladanje izvedeno v skladu z načrtom, vključno z morebitnimi dogovorjenimi
spremembami. Če gre za razkladanje, mora takšen zapis vsebovati tudi navedbo,
da so bila skladišča za tovor izpraznjena in očiščena v skladu z zahtevami
poveljnika ladje, in zapisnik o morebitnih poškodbah, ki jih je utrpela ladja,
ter morebitnih popravilih, ki so bila opravljena.
9. člen
(vloga pomorske inšpekcije)
(1) Ne glede na pravice in obveznosti poveljnika ladje v
skladu Pravilu VI/7.7 Konvencije SOLAS mora pomorska inšpekcija preprečiti ali
ustaviti nakladanje ali razkladanje razsutega tovora, kadar razpolaga s
podatki, ki jasno pričajo o tem, da bi te operacije lahko ogrozile varnost
ladje ali posadke.
(2) Če je pomorska inšpekcija obveščena o nesoglasju med
poveljnikom ladje in predstavnikom terminala glede izvajanja postopkov iz
prejšnjega člena, sprejme vse potrebne ukrepe, da se zagotovi varnost plovbe
ali prepreči onesnaženje morskega okolja.
10. člen
(popravilo poškodb, ki nastanejo med nakladanjem ali
razkladanjem)
(1) Če se ladijska konstrukcija ali oprema med nakladanjem
ali razkladanjem poškoduje, mora predstavnik terminala o tem poročati
poveljniku ladje, ki mora poškodbe po potrebi odpraviti.
(2) Če bi poškodba lahko ogrozila konstrukcijsko trdnost ali
neprepustnost trupa ali bistvene strojne sisteme ladje, mora predstavnik
terminala ali poveljnik ladje obvestiti upravo države zastave ali od nje
pooblaščen klasifikacijski zavod in pomorsko inšpekcijo. Pomorska inšpekcija
sprejme odločitev, ali je potrebno takojšnje popravilo ali pa ga je mogoče
odložiti, pri čemer upošteva mnenje uprave države zastave ali od nje
pooblaščenega klasifikacijskega zavoda ter mnenje poveljnika ladje. Kadar je
potrebno takojšnje popravilo, se to izvede tako, da se ugodi zahtevam
poveljnika ladje in pomorske inšpekcije, preden ladja zapusti pristanišče.
(3) Pri sprejemanju odločitve iz prejšnjega odstavka lahko
pomorska inšpekcija zaprosi pooblaščeni klasifikacijski zavod, da opravi
pregled poškodb in svetuje, ali je treba popravila opraviti takoj ali pa jih je
mogoče odložiti.
11. člen
(preverjanje in poročanje)
(1) Pomorska inšpekcija mora redno preverjati:
-       
ali terminali ustrezajo zahtevam iz 5. člena, drugega odstavka 7. člena
in 8. člena tega pravilnika in
-       
ali terminali, razen terminalov, ki imajo začasno dovoljenje za
obratovanje, ustrezajo zahtevam iz 4. točke 5. člena tega pravilnika.
(2) Pomorska inšpekcija mora za preverjanje izpolnjevanja zahtev
iz prve alinee prejšnjega odstavka izvajati tudi nenapovedane inšpekcijske
preglede med nakladanjem ali razkladanjem.
(3) Uprava predloži Komisiji Evropske unije vsake tri leta
poročilo o rezultatih teh preverjanj. Poročilo vsebuje tudi oceno učinkovitosti
usklajenih postopkov sodelovanja in komunikacije med ladjami za prevoz
razsutega tovora in terminali. Poročilo mora oddati najkasneje do 30. aprila
leta, ki sledi obdobju treh koledarskih let, na katero se poročilo nanaša.
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2620-5/2005/9
Ljubljana, dne 18. maja 2006
EVA 2006-2411-0010
mag. Janez Božič l.r.
Minister
za promet

PRILOGA
I: ZAHTEVE GLEDE USTREZNOSTI LADIJ ZA PREVOZ RAZSUTEGA TOVORA
PRILOGA
II: ZAHTEVE GLEDE USTREZNOSTI TERMINALOV ZA NAKLADANJE IN RAZKLADANJE RAZSUTEGA
TOVORA
PRILOGA
III: PODATKI, KI JIH MORA POVELJNIK LADJE POSREDOVATI TERMINALU
PRILOGA
IV: DOLŽNOSTI POVELJNIKA LADJE PRED ALI MED NAKLADANJEM ALI RAZKLADANJEM
PRILOGA
V: PODATKI, KI JIH MORA TERMINAL POSREDOVATI POVELJNIKU LADJE
PRILOGA
VI: DOLŽNOSTI PREDSTAVNIKA TERMINALA PRED IN MED NAKLADANJEM ALI RAZKLADANJEM