I. SPLOŠNE DOLOČBE
1. člen
(uvodna določba)
Pogodbeni stranki s to kolektivno pogodbo na ravni dejavnosti
(v nadaljevanju: KPVet) avtonomno urejata medsebojne pravice, obveznosti in
odgovornosti ter pravice, obveznosti in odgovornosti delavcev in delodajalcev
skladno z zakoni.
2. člen
(krajevna veljavnost)
Kolektivna pogodba velja za območje Republike Slovenije.
3. člen
(stvarna veljavnost KPVet)
Ta kolektivna pogodba velja za
delodajalce v Republiki Sloveniji, ki delujejo kot veterinarske organizacije in
kot zasebniki opravljajo eno od naslednjih dejavnosti po SKD 2008:


M75

Veterinarstvo


M75.0

Veterinarstvo


M75.00

Veterinarstvo


M75.000

Veterinarstvo


4. člen
(osebna veljavnost)
(1) Ta kolektivna pogodba velja za vse pri delodajalcih
iz 3. člena zaposlene delavce oziroma druge osebe, ki opravljajo delo na
podlagi civilne pogodbe, in sicer delo doktorja veterinarske medicine z
licenco.
(2) Po tej kolektivni pogodbi se šteje, v kolikor s
pogodbo o zaposlitvi ni drugače določeno, da se doktor veterinarske medicine z
licenco, ki prvič sklene pogodbo o zaposlitvi pri delodajalcu iz prejšnjega
člena, prvih 12 mesecev usposablja oziroma uvaja v delo ter pridobiva veščine
za samostojno praktično delo. V času usposabljanja oziroma uvajanja v delo
delavec opravlja dela po navodilih in pod nadzorom strokovnega vodje, ki mu ob
zaključku usposabljanja oziroma uvajanja v delo izda pisno potrdilo.
5. člen
(časovna veljavnost)
Ta kolektivna pogodba je sklenjena za nedoločen čas.
6. člen
(veljavnost in objava KPVet)
KPVet stopi v veljavo s prvim dnem meseca po poteku šest
mesecev od objave v Uradnem listu Republike Slovenije.
7. člen
(pozitivna in negativna izvedbena dolžnost)
(1) Stranki te kolektivne pogodbe si morata z vsemi
sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb.
(2) Stranki sta dolžni opustiti vsako dejanje, ki bi
nasprotovalo izvrševanju te kolektivne pogodbe.
8. člen
(sprememba, dopolnitev ter sklenitev nove KPVet)
(1) Pogodbena stranka, ki želi spremembo oziroma
dopolnitev kolektivne pogodbe, predloži drugi stranki pisni predlog sprememb in
dopolnitev z obrazložitvijo razlogov in ciljev za spremembe s priporočenim pismom.
(2) Postopek za sklenitev nove kolektivne pogodbe se
lahko začne kadarkoli na obrazloženo pobudo ene od pogodbenih strank.
(3) Druga pogodbena stranka se je dolžna do predloga po
prvem oziroma pobude po drugem odstavku tega člena pisno opredeliti v roku 30
dni od prejema.
(4) V primeru, da druga pogodbena stranka ne sprejme
predloga po prvem oziroma pobude po drugem odstavku tega člena oziroma se do
njiju v roku, ki ga določa prejšnji odstavek tega člena, ne opredeli, se
postopek ustavi.
9. člen
(odpoved kolektivne pogodbe)
(1) Kolektivno pogodbo lahko odpove vsaka od strank s
šestmesečnim odpovednim rokom.
(2) Odpoved kolektivne pogodbe mora biti pisna.
(3) Po odpovedi te kolektivne pogodbe lahko vsaka
stranka predlaga sklenitev nove kolektivne pogodbe.
10. člen
(komisija za razlago in spremljanje izvajanja KPVet)
(1) Komisija za razlago in spremljanje izvajanja KPVet
je sestavljena iz treh članov (v nadaljevanju: komisija). Delodajalska in
delojemalska stran te kolektivne pogodbe v komisijo imenuje po enega člana, ta
dva pa sporazumno imenujeta tretjega člana, ki je predsednik komisije.
(2) Komisija se konstituira v roku 90 dni po sklenitvi
KPVet. Način dela komisije določa poslovnik, ki ga sprejme komisija.
(3) Komisija spremlja izvajanje KPVet tako, da sprejema
razlage in priporočila.
(4) Razlago posamezne določbe kolektivne pogodbe poda
komisija v primeru, ko je potrebno posebno pojasnilo glede vsebine razumevanja
določbe, ki za prakso ni dovolj jasna.
(5) Priporočilo strankama je strokovni predlog komisije
za ureditev določenega vprašanja. Na podlagi lastnih ugotovitev ob spremljanju
izvajanja te kolektivne pogodbe ali na podlagi posredovanih predlogov ali
vprašanj komisija oblikuje predloge in priporočila za spremembo ali dopolnitev
te kolektivne pogodbe, ki jih posreduje pogodbenima strankama v obravnavo.
(6) Delodajalska ali delojemalska stran lahko predlaga,
da se v delo komisije pritegne tudi zunanje strokovne sodelavce kot svetovalce.
(7) Komisija je dolžna pri svojem delu upoštevati
mednarodne delovnopravne konvencije, predpise s področja delovnih razmerij,
ustaljeno sodno prakso in namen, ki sta ga stranki hoteli doseči s posamezno
pravno normo.
(8) Razlaga se zapiše in objavi na enak način kot
kolektivna pogodba.
II. NORMATIVNI DEL
11. člen
(znesek najnižje plače)
(1) Znesek najnižje mesečne osnovne plače za polni
delovni čas za delovno mesto v VII/2. tarifnem razredu v obdobju prvih 12
mesecev zaposlitve po pridobitvi licence za opravljanje veterinarskih
dejavnosti, ko se delavec usposablja oziroma uvaja v delo, znaša 1.275,00 EUR.
(2) Po izteku prvih 12 mesecev zaposlitve po pridobitvi
licence znaša znesek najnižje osnovne plače za polni delovni čas za delovno
mesto v VII/2. tarifnem razredu 1.500,00 EUR.
(3) Zgoraj navedena zneska štejeta tudi kot minimalna
osnova, od katere so dolžni nosilci s.p., ki jih zavezuje ta kolektivna
pogodba, odvesti davek in prispevke.
12. člen
(izredno znižanje plače v primeru izrednih razmer)
(1) Stranki kolektivne pogodbe sta sporazumni, da se
lahko delavec in delodajalec v primeru izrednih razmer, ko bi bila z izplačili
plač v skladu s to kolektivno pogodbo ogrožena likvidnost delodajalca, in v
izogib odpuščanju iz poslovnega razloga zaradi ekonomskih razlogov, dogovorita
o izrednem znižanju osnovne bruto plače pod zneskom iz 11. člena te
kolektivne pogodbe, in sicer za časovno omejeno obdobje, ki ni daljše od 6
mesecev v roku enega koledarskega leta. Znižanje plače po tem členu je dopustno
le, v kolikor se vsi zaposleni na delovnem mestu doktor veterinarske medicine z
licenco s predlaganim znižanjem strinjajo.
(2) Delodajalec je, preden delavcu predlaga v podpis
predlog aneksa k pogodbi o zaposlitvi o znižanju osnovne bruto plače pod
zneskom iz 11. člena te kolektivne pogodbe, dolžan vse zaposlene delavce
pisno obvestiti o razlogih, ki so privedli v izredne razmere in zahtevati
skupno posvetovanje. O izvedenem skupnem posvetovanju se vodi zapisnik.
Obvestilo o razlogih z vabilom na skupno posvetovanje in zapisnik skupnega
posvetovanja sta obvezni prilogi predloga aneksa k pogodbi o zaposlitvi iz
prejšnjega odstavka tega člena.
13. člen
(dodatki za delo v manj ugodnih delovnih pogojih)
(1) Delavcu pripadajo za delo v posebnih, manj ugodnih
delovnih pogojih, ki izvirajo iz razporeditve delovnega časa, naslednji dodatki:

-       
  za delo preko polnega delovnega časa 

20 %


-       
  za nočno delo

10 %


-       
  za delo na praznik in v nedeljo

90 %


-       
  za delo v soboto, v kolikor delovni čas 

 


ni razporejen na 6 dni v
  tednu od ponedeljka do sobote 

50 %.

(2) Osnova za izračun dodatkov je najnižja osnovna
mesečna bruto plača določena s to kolektivno pogodbo.
(3) Dodatki iz prvega odstavka se med seboj ne
izključujejo, razen dodatka za delo na praznik in dodatka za delo v nedeljo
oziroma v soboto, ko delavcu pripada dodatek, ki je zanj bolj ugoden.
(4) Dodatke se obračuna in izplača le za čas, ko delavec
dejansko dela v razmerah, zaradi katerih mu dodatek pripada.
14. člen
(stalna pripravljenost)
(1) Za vsako uro stalne pripravljenosti pripada delavcu
plačilo v višini 5 % urne vrednosti osnovne bruto plače po tej kolektivni
pogodbi.
(2) Čas, v katerem delavec v stalni pripravljenosti
opravlja storitve, se v mejah kadrovskih in organizacijskih možnosti
prerazporeja v redni delovni čas; če pa to ni mogoče, pa predstavlja delo preko
polnega delovnega časa in se mora gibati v zakonsko določenih mejah. Šteje se,
da delavec v stalni pripravljenosti začne opravljati storitve, ko se javi na
telefon in prične s potjo na dogovorjeno lokacijo za izvedbo storitve.
(3) Ure stalne pripravljenosti in ure opravljanja
storitev se medsebojno izključujejo.
(4) V času dejanskega opravljanja storitev v okviru
stalne pripravljenosti pripadajo delavcem dodatek za delo preko polnega
delovnega časa in ostali dodatki za delo v delovnem času, ki je zanje manj
ugoden, ki pa se v času stalne pripravljenosti izplačujejo v višini 50 %
višine, ki je za te dodatke določena v kolektivni pogodbi.
15. člen
(dodatek za skupno delovno dobo)
(1) Delavec je upravičen do dodatka za skupno delovno
dobo v višini 0,5 % od osnovne plače za vsako izpolnjeno leto delovne dobe.
(2) Skupna delovna doba pomeni izpolnjena leta delovne
dobe.
(3) Dokupljena, beneficirana in posebne zavarovalne dobe
ne štejejo kot dobe pri uveljavljanju dodatka za skupno delovno dobo.
16. člen
(1) Povračila stroškov v zvezi z delom so:
-       
stroški prevoza na delo in z dela,
-       
stroški uporabe lastnega avtomobila v službene namene,
-       
stroški prehrane med delom.
(2) Delavec je upravičen do povračila teh stroškov v
najvišji višini, ki je določena z vsakokrat veljavno Uredbo Vlade RS o višini
povračil stroškov v zvezi z delom in drugih dohodkov, ki se ne vštevajo v
davčno osnovo.
17. člen
(povračilo stroškov za službeno potovanje)
(1) Za povračilo stroškov, ki so jih imeli delavci na
službenem potovanju, na katerega jih je napotil delodajalec, šteje:
-       
dnevnica, ki predstavlja povračilo stroškov za prehrano,
-       
povračilo stroškov za prenočevanje,
-       
povračilo stroškov za prevoz, vključno s stroški parkirnin in morebitnih
drugih stroškov (npr. vinjete v drugih državah). Delavcu v primeru uporabe
lastnega vozila za službene namene poleg kilometrine pripada tudi povračilo
stroškov vinjete za uporabo avtocest, če delodajalec delavcu povrne strošek
kilometrine za razdaljo službene poti, ki poteka po avtocesti.
(2) Dnevnica, povračila stroškov za prenočevanje in
povračila stroškov za prevoz na službenem potovanju se izplačujejo pod pogoji
in v zgornjih višinah zneskov, kot jih določa vsakokrat veljavna Uredba Vlade
RS o višini povračil stroškov v zvezi z delom in drugih dohodkov, ki se ne
vštevajo v davčno osnovo.
(3) V primeru zagotovljenih obrokov prehrane dnevnica
delavcu ne pripada.
18. člen
(drugi osebni prejemki)
Drugi osebni prejemki so:
-       
jubilejna nagrada,
-       
odpravnina ob upokojitvi,
-       
solidarnostna pomoč,
-       
regres za letni dopust.
19. člen
(jubilejna nagrada)
(1) Delavcu pripada jubilejna nagrada:
-       
za 10 let delovne dobe pri zadnjem delodajalcu 288,76 EUR,
-       
za 20 let delovne dobe pri zadnjem delodajalcu 433,13 EUR,
-       
za 30 let delovne dobe pri zadnjem delodajalcu 577,51 EUR,
-       
za 40 let delovne dobe pri zadnjem delodajalcu 577,51 EUR.
(2) Zadnji delodajalec je tisti, ki je izplačevalec
jubilejne nagrade.
(3) Jubilejna nagrada se izplača v roku enega meseca po
dopolnitvi pogojev.
20. člen
(odpravnina ob upokojitvi)
(1) Delavcu pripada ob upokojitvi odpravnina v višini
dveh povprečnih mesečnih plač v Republiki Sloveniji za pretekle tri mesece
oziroma v višini dveh povprečnih mesečnih plač delavca za pretekle tri mesece,
če je to za delavca ugodneje.
(2) Delavec ni upravičen do odpravnine, če je
delodajalec zanj financiral dokup pokojninske dobe. Delavec je upravičen do
izplačila razlike, če je znesek za dokup pokojninske dobe nižji od zneska
odpravnine.
(3) Delavec ni upravičen do odpravnine, če je pri
delodajalcu zaposlen manj kot pet let.
(4) Odpravnina se izplača najkasneje ob izplačilu zadnje
plače oziroma nadomestila.
21. člen
(solidarnostna pomoč)
(1) Solidarnostna pomoč znaša 577,51 EUR.
(2) Delavcu oziroma v primeru smrti delavca, njegovim
ožjim družinskim članom, pripada solidarnostna pomoč v naslednjih primerih:
-       
smrt delavca ali ožjega družinskega člana delavca,
-       
težja invalidnost delavca,
-       
elementarne nesreče ali požari.
(3) V primeru smrti delavca solidarnostna pomoč pripada
njegovim ožjim družinskim članom, in sicer se izplača tistemu, ki je prvi
zaprosil za izplačilo delodajalca.
(4) Ožji družinski člani so zakonec oziroma
zunajzakonski partner ter otroci, ki jih je delavec po zakonu dolžan
preživljati.
(5) Solidarnostna pomoč se izplača najkasneje v 30 dneh
po prejemu obvestila o nastanku okoliščin, ki utemeljujejo izplačilo
solidarnostne pomoči.
(6) Če je s strani sindikata ali koga drugega predlagana
solidarnostna pomoč v ostalih primerih, o upravičenosti in višini ter času
izplačila v posameznem primeru odloči delodajalec.
22. člen
(regres za letni dopust)
Delavcu pripada regres za letni dopust najmanj v višini 70 %
povprečne plače v Republiki Sloveniji, javno objavljene dan pred dnevom
izplačila, in mora biti izplačan najkasneje do 30. 6. tekočega leta.
23. člen
(članarina za zbornico)
Delodajalec je dolžan delavcu, doktorju veterinarske
medicine, kriti strošek plačila članarine za Veterinarsko zbornico.
24. člen
(zavarovanje za strokovno napako)
Delodajalec je dolžan delavca vključiti v zavarovanje za
strokovno napako in kriti stroške tega zavarovanja.
25. člen
(zneski)
Vsi zneski v tej kolektivni pogodbi so v bruto zneskih.
III. PREHODNE IN KONČNE DOLOČBE
26. člen
Stranki te kolektivne pogodbe se dogovorita, da se bosta čez
leto dni od podpisa te kolektivne pogodbe ponovno sestali in preverili, kako se
kolektivna pogodba izvaja v praksi.
27. člen
(1) Ta Kolektivna pogodba je sklenjena s podpisom
obeh pogodbenih strank.
(2) Za vpis pogodbe v evidenco kolektivnih pogodb in
objavo v Uradnem listu Republike Slovenije poskrbi Veterinarska zbornica
Slovenije, stroške objave v Uradnem listu Republike Slovenije pa si stranki
delita po enakih delih.
Ljubljana, dne 24. oktobra 2022
Veterinarska zbornica Slovenije
predsednik
izr. prof. dr. Ožbalt Podpečan
Sindikat veterinarjev Slovenije
predsednica
Nataša Ajdič
Ministrstvo za delo, družino, socialne zadeve in enake
možnosti je dne 2. 11. 2022 izdalo potrdilo št. 10101-1/2022-2 o tem, da
je Kolektivna pogodba za dejavnost veterinarstva vpisana v evidenco kolektivnih
pogodb na podlagi 25. člena Zakona o kolektivnih pogodbah (Uradni list RS,
št. 43/06 in 45/08 – ZArbit) pod zaporedno številko 50.