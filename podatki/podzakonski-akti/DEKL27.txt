I.
Državni zbor Republike Slovenije se je seznanil z Resolucijo
Evropskega parlamenta o evropski zavesti in totalitarizmu z dne 2. aprila 2009.
Ker v skladu z Resolucijo noben politični organ ali politična
stranka nima izključne pravice do razlage zgodovine in ker se uradnih
političnih razlag zgodovinskih dejstev ne bi smelo vsiljevati z večinskimi
odločitvami v parlamentih, Državni zbor poudarja, da spoštuje razlike in
poudarke, ki jih glede ocene polpretekle zgodovine izražajo posamezne stranke,
poslanske skupine ter poslanke in poslanci, posebej pa poudarja, da je Državni
zbor zaradi tega, da zgodovine ne bi ocenjevale stranke in politiki, že v letu
1995 naročil in sprejel znanstveno poročilo skupine dvanajstih zgodovinarjev
"Ključne značilnosti slovenske politike v letih 1929–1955" kot
prispevek k objektivizaciji tega časa.
Državni zbor s seznanitvijo z Resolucijo izraža spoštovanje
do vseh žrtev totalitarnih režimov in hkrati poudarja, da je v svojem delovanju
po letu 1990 Republika Slovenija storila že veliko za to, da se popravijo
krivice, ki so bile državljankam in državljanom Slovenije storjene v obdobju od
leta 1945 do leta 1990. Posebej s sprejemom predpisov, ki so omogočili popravo
krivic političnim zapornikom, obsodbo povojnih pobojev, odkrivanje in ureditev
prikritih grobišč protipravno pobitih oseb, vračanje po vojni krivično
odvzetega premoženja, in mnogimi drugimi dejanji. Pri tem poudarja, da je to
lažje storila zato, ker je bil njen prehod v demokratičen politični sistem
parlamentarne demokracije uveljavljen z večinsko voljo državljank in
državljanov po pravni poti in brez nujnosti nasilnih sprememb, kar je bilo
mogoče, ker so se tudi znotraj enopartijskega sistema postopoma že povojni čas
in posebej v osemdesetih in devetdesetih letih uveljavljale demokratične
spremembe, ki so to omogočile.
Državni zbor Republike Slovenije bo storil vse, da se bo
Republika Slovenija razvijala in uveljavljala kot demokratična, pravna in
socialna država, v kateri bo posebna skrb posvečena varovanju človekovih pravic
in svoboščin, in si prizadeval, da se tragična dejanja in delitve med 2.
svetovno vojno in v času enopartijskega socialističnega sistema po njej ter
njihove posledice pomnijo kot zgodovinska dejstva, ki naj ne povzročajo novih
delitev, nasprotovanj in sovraštev.
II.
Celotno besedilo Resolucije Evropskega parlamenta z dne 2.
aprila 2009 o evropski zavesti in totalitarizmu je objavljeno med sprejetimi
akti, P6_TA(2009)0213 ter bo objavljeno v Uradnem listu Evropske unije.
Št. 008-04/09-5/57
Ljubljana, dne 22. oktobra 2009
EPA 357-V
Državni zbor 
Republike Slovenije 
dr. Pavel Gantar l.r. 
Predsednik