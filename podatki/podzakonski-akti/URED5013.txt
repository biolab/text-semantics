I. SPLOŠNE DOLOČBE
1. člen
Ta uredba določa merila in pogoje ter
višino provizije za izvedbo ukrepa iz 86.a člena Zakona o javnih financah (Uradni
list RS, št. 79/99, 124/00, 79/01, 30/02, 56/02 – ZJU, 110/02 – ZDT-B, 127/06 –
ZJZP, 14/07 – ZSPDPO in 109/08; v nadaljnjem besedilu: zakon). Ukrep po zakonu
in tej uredbi je začasne narave in se uvede zaradi namena omejitve učinkov
globalne finančne krize in ohranitve stabilnosti domačega finančnega sistema.
2. člen
(1) Poroštva Republike Slovenije lahko
pridobijo solventne kreditne institucije, kot so opredeljene v zakonu, ki ureja
bančništvo, ki izpolnjujejo zahteve po minimalnem kapitalu po zakonu, ki ureja
bančništvo, imajo za opravljanje poslov veljavno dovoljenje pristojne nadzorne
institucije, imajo sedež v Republiki Sloveniji (v nadaljnjem besedilu: kreditne
institucije) in ki zaradi učinkov globalne finančne krize same, brez poroštva
države, ne morejo izpeljati transakcij zadolžitev na finančnem ali medbančnem
trgu, ki bi jim zagotovile pridobitev finančnih virov, potrebnih za
financiranje zapadlih obveznosti in zagotavljanje virov za svoje poslovanje.
(2) Kreditne institucije morajo
sredstva, pridobljena s poroštvom Republike Slovenije na podlagi zakona in te
uredbe, uporabiti za spodbujanje gospodarske aktivnosti in za zagotovitev
ustrezne kreditne podpore gospodarstvu in prebivalstvu, a ne za kreditiranje
ali refinanciranje kreditov, namenjenih odkupom podjetij s strani uprav in z
njimi povezanih oseb.
3. člen
(1) Vlada Republike Slovenije (v
nadaljnjem besedilu: vlada) in ministrstvo, pristojno za finance, prednostno
obravnavata vloge za izdajo poroštev.
(2) Banka Slovenije prednostno
obravnava prošnjo ministrstva, pristojnega za finance, za izdajo ocene o potrebnosti
in primernosti izdaje poroštva.
II. IZDAJA POROŠTEV
4. člen
(1) Kreditna institucija posreduje
vlogo za pridobitev poroštva Republike Slovenije ministrstvu, pristojnemu za
finance, in v vednost Banki Slovenije.
(2) Kreditna institucija k vlogi
priloži dokumentacijo, ki vsebuje:
-      
obrazložitev vzrokov potrebnosti poroštva,
-      
podatke o obsegu zapadlih obveznosti,
-      
obrazložitev dosedanjih aktivnosti za pridobitev virov financiranja,
-      
obrazložitev posledic nepridobitve poroštva,
-      
predlog o znesku, ročnosti in izboru dolžniškega instrumenta, za
katerega se pridobiva poroštvo,
-      
namen porabe sredstev ter
-      
izračun kapitala in kapitalske ustreznosti po tekočem stanju.
(3) Zadnje letno poročilo in zadnje
medletne računovodske izkaze kreditna institucija priloži le k vlogi, ki jo
posreduje ministrstvu, pristojnemu za finance.
(4) Ministrstvo, pristojno za finance,
najpozneje naslednji delovni dan po prejemu vloge zaprosi Banko Slovenije za
izdajo ocene o potrebnosti in primernosti izdaje poroštva.
(5) V postopku obravnave vloge oziroma
izdaje ocene lahko ministrstvo, pristojno za finance, oziroma Banka Slovenije
zahtevata dodatne podatke in informacije.
5. člen
(1) Ministrstvo, pristojno za finance,
po prejemu vloge in po prejemu ocene o potrebnosti in primernosti izdaje poroštva,
ki jo da Banka Slovenije, preveri popolnost in upravičenost vloge kreditne
institucije za izdajo poroštva Republike Slovenije.
(2) Iz ocene o potrebnosti in
primernosti izdaje poroštva, ki jo da Banka Slovenije, mora biti razvidno:
-      
ali kreditna institucija izpolnjuje pogoje za pridobitev poroštva po
zakonu in po 2. členu te uredbe in
-      
ali je izdaja poroštva najprimernejši ukrep za dosego namena, ki ga
predvideva zakon.
6. člen
(1) Če ministrstvo, pristojno za
finance, na podlagi dokumentacije iz 4. člena te uredbe in na podlagi ocene
Banke Slovenije oceni, da kreditna institucija izpolnjuje pogoje za pridobitev
poroštva, vladi predlaga, da s sklepom odloči o izdaji poroštva. S sklepom se
določijo tudi pogodbeni pogoji in druge zaveze, ki jih mora s pogodbo prevzeti
kreditna institucija, kot so omejitve glede prejemkov in drugih bonitet
vodilnih oseb v družbi, vključno z opcijami na delnice družbe in omejitve v
zvezi z izplačilom dividend ter drugimi pravicami delničarjev.
(2) S sprejetim sklepom o poroštvu
vlada seznani Banko Slovenije najkasneje naslednji dan po sprejemu.
(3) Na podlagi sklepa vlade lahko
kreditna institucija začne ali nadaljuje postopek zadolževanja. O poteku
postopka zadolževanja je kreditna institucija dolžna tedensko obveščati
ministrstvo, pristojno za finance, in Banko Slovenije.
(4) Po končanem postopku zadolževanja
kreditna institucija ministrstvu, pristojnemu za finance, predloži končno
različico kreditne pogodbe ali druge listine o zadolževanju v potrditev.
Pogodbeni pogoji in druge zaveze pogodbe ali listine o zadolžitvi morajo biti v
bistvenih elementih primerljivi tistim, ki jih za istovrstne posle dogovori
Republika Slovenija.
(5) Poroštveno pogodbo ali listino o
izdaji poroštva z izbranim kreditodajalcem ali upnikom sklepa ali izda
minister, pristojen za finance. Poroštvena pogodba ali listina o izdaji
poroštva vsebuje nepreklicno zavezo Republike Slovenije, da v primeru če
dolžnik ob zapadlosti svojih obveznosti ne poravna, te zapadle neplačane
obveznosti poravna Republika Slovenija na prvi poziv.
7. člen
(1) Vlada s sklepom o izdaji poroštva
določi višino letne provizije za izdano poroštvo. Ministrstvo, pristojno za
finance, pripravi predlog višine letne provizije glede na ročnost poroštvene
pogodbe in boniteto kreditne institucije v skladu z merili, določenimi v
Prilogi, ki je sestavni del te uredbe.
(2) Pri tem upošteva le dolgoročne
bonitetne ocene kreditnih institucij s strani mednarodno priznanih rating
agencij (Standard and Poor`s, Fitch Ratings, Moody's Investor Services) na
nivoju posamezne kreditne institucije, z upoštevanjem prevajalnih tabel. V
primeru različnih bonitetnih ocen kreditne institucije se upošteva nižja
bonitetna ocena.
(3) Provizija za izdano poroštvo se
plačuje kvartalno v naprej, na transakcijski račun proračuna Republike
Slovenije in se med trajanjem poroštva ne povečuje.

Priloga
1: Ročnosti in provizije poroštvenih oz. posojilnih pogodb

Uredba o merilih in pogojih za izdajanje
poroštev po 86.a členu Zakona o javnih financah (Uradni list RS, št. 115/08)
vsebuje naslednjo končno določbo:
»III. KONČNA DOLOČBA
8. člen
Ta uredba začne veljati naslednji dan po
objavi v Uradnem listu Republike Slovenije in preneha veljati 31. decembra
2010.«.

Uredba o spremembi Uredbe o merilih in pogojih
za izdajanje poroštev po 86.a členu Zakona o javnih financah (Uradni list RS,
št. 62/10) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.