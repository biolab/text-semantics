1. člen
(vsebina)
S to uredbo se določajo pristojna organa,
izjeme in kazenske določbe v zvezi z izvajanjem Uredbe (EU) št. 181/2011
Evropskega parlamenta in Sveta z dne 16. februarja 2011 o pravicah
potnikov v avtobusnem prevozu in spremembi Uredbe (ES) št. 2006/2004 (UL L št.
55 z dne 28. 2. 2011, str. 1; v nadaljnjem besedilu: Uredba
181/2011/EU).
2. člen
(opredelitev pojmov)
Izrazi, uporabljeni v tej uredbi, imajo
enak pomen kot izrazi, uporabljeni v Uredbi 181/2011/EU.
3. člen
(pristojni organ)
Pristojni organ za izvajanje Uredbe
181/2011/EU in te uredbe je ministrstvo, pristojno za javni potniški promet (v
nadaljnjem besedilu: ministrstvo), ki Komisijo Evropske unije tudi obvešča o
njunem izvajanju.
4. člen
(nadzor)
(1) Nadzor nad izvajanjem Uredbe
181/2011/EU in te uredbe opravljajo inšpektorji, pristojni za javni potniški promet.
(2) Za inšpektorja, ki nadzira določbe
te uredbe, veljajo splošni pogoji iz zakona, ki ureja inšpekcijski nadzor.
5. člen
(pritožbeni organ)
(1) Pritožbe potnikov v zvezi s
kršitvami Uredbe 181/2011/EU in te uredbe obravnava prevoznik, pri katerem
potnik vloži pritožbo.
(2) Ministrstvo deluje kot prizivni
organ za pritožbe, ki niso bile rešene pri prevozniku v skladu s 27. členom
Uredbe 181/2011/EU.
6. člen
(izjeme)
(1) Za notranje linijske prevoze v
Republiki Sloveniji se za štiri leta odobri izjema od uporabe določb Uredbe
181/2011/EU, razen za drugi odstavek 4. člena, 9. člen, prvi odstavek 10.
člena, točko b prvega odstavka in drugi odstavek 16. člena, prvi in drugi
odstavek 17. člena ter 24. do 28. člen. To obdobje se lahko podaljša za
štiri leta.
(2) Za linijske prevozne storitve,
katerih precejšnji del z vključenim vsaj enim postankom, predvidenim v voznem
redu, se opravi zunaj Unije, se v skladu s petim odstavkom 2. člena Uredbe
181/2011/EU za štiri leta od dneva začetka uporabe te uredbe pregledno in brez
diskriminacije odobrijo izjeme od uporabe določb te uredbe. Obdobje teh izjem
se enkrat lahko podaljša.
(3) Za usposabljanje po 16. členu
Uredbe 181/2011/EU se v skladu z drugim odstavkom navedenega člena za pet let
odobri izjema od uporabe točke b prvega odstavka navedenega člena v zvezi z
usposabljanjem voznikov.
7. člen
(kazenske določbe za prevoznika)
(1) Z globo od 500 do 5.000 eurov se
kaznuje za prekršek prevoznik, ki je pravna oseba, ali samostojni podjetnik
posameznik oziroma posameznik, ki opravlja dejavnost avtobusnega prevoza
potnikov, če:
-       
ne zagotavlja pogodbenih pogojev in tarif brez neposredne ali posredne
diskriminacije na podlagi narodnosti končne stranke ali sedeža prevoznika ali
prodajalca vozovnice v Uniji v skladu z drugim odstavkom 4. člena Uredbe
181/2011/EU;
-       
ne zagotavlja ustreznih informacij o potovanju v skladu s 24. členom
Uredbe 181/2011/EU;
-       
ne zagotavlja obveščanja potnikov o njihovih pravicah v skladu s 25.
členom Uredbe 181/2011/EU;
-       
ne zagotavlja mehanizmov za obravnavo pritožb v skladu s 26. in 27.
členom Uredbe 181/2011/EU;
-       
zavrne sprejetje rezervacije, izdajo ali drugačno zagotovitev vozovnice
ali vstopa osebi zaradi invalidnosti ali zmanjšane mobilnosti (1. točka 9.
člena Uredbe 181/2011/EU);
-       
invalidni osebi ali osebi z zmanjšano mobilnostjo za rezervacijo ali
vozovnico zaračuna dodatne stroške (2. točka 9. člena Uredbe 181/2011/EU);
-       
ne zagotovi odškodnine za invalidske vozičke in drugo opremo za gibanje
v skladu s prvim in drugim odstavkom 17. člena Uredbe 181/2011/EU.
(2) Z globo od 250 do 1.000 eurov se
kaznuje za prekršek tudi odgovorna oseba prevoznika v avtobusnem prometu, ki
stori prekršek iz prejšnjega odstavka.
8. člen
(kazenske določbe za prodajalca vozovnic)
(1) Z globo od 500 do 2.000 eurov se
kaznuje za prekršek prodajalec vozovnic, ki je pravna oseba, ali samostojni
podjetnik posameznik oziroma posameznik, ki samostojno opravlja dejavnost, če:
-       
ne zagotavlja pogodbenih pogojev in tarif brez neposredne ali posredne
diskriminacije na podlagi narodnosti končne stranke ali sedeža prevoznika ali
prodajalca vozovnice v Uniji v skladu z drugim odstavkom 4. člena Uredbe
181/2011/EU.
(2) Z globo od 250 do 1.000 eurov se
kaznuje za prekršek tudi odgovorna oseba prodajalca vozovnic, ki stori prekršek
iz prejšnjega odstavka.
9. člen
(kazenske določbe za upravljavca postaje)
(1) Z globo od 500 do 4.000 eurov se
kaznuje za prekršek upravljavec postaje, ki je pravna oseba, če:
-       
ne zagotavlja ustreznih informacij o potovanju v skladu s 24. členom
Uredbe 181/2011/EU;
-       
ne zagotavlja obveščanja potnikov o njihovih pravicah v skladu s 25.
členom Uredbe 181/2011/EU;
-       
ne zagotovi odškodnine za invalidske vozičke in drugo opremo za gibanje
v skladu s prvim in drugim odstavkom 17. člena Uredbe 181/2011/EU.
(2) Z globo od 250 do 1.000 eurov se
kaznuje za prekršek tudi odgovorna oseba upravljavca postaje, ki stori prekršek
iz prejšnjega odstavka.
10. člen
(kazenske določbe za organizatorja
potovanja)
(1) Z globo od 500 do 4.000 eurov se
kaznuje za prekršek organizator potovanja, ki je pravna oseba, ali samostojni
podjetnik posameznik oziroma posameznik, ki samostojno opravlja dejavnost, če:
-       
zavrne sprejetje rezervacije, izdajo ali drugačno zagotovitev vozovnice
ali vstopa osebe zaradi invalidnosti ali zmanjšane mobilnosti (1. točka 9.
člena Uredbe 
181/2011/EU);
-       
invalidni osebi ali osebi z zmanjšano mobilnostjo za rezervacijo ali
vozovnico zaračuna dodatne stroške (2. točka 9. člena Uredbe 181/2011/EU).
(2) Z globo od 250 do 1.000 eurov se
kaznuje za prekršek tudi odgovorna oseba organizatorja potovanja, ki stori
prekršek iz prejšnjega odstavka.
11. člen
(začetek veljavnosti)
Ta uredba začne veljati 1. marca 2013.
Št. 00729-4/2013
Ljubljana, dne 14. februarja
2013
EVA 2012-2430-0226
Vlada Republike Slovenije
Janez Janša l.r.
Predsednik