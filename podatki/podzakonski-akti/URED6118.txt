I. SPLOŠNA DOLOČBA
1. člen
(predmet uredbe)
Ta uredba določa merila in pogoje za
določitev prostorskih ureditev državnega pomena v prostor, ki jih država
načrtuje z državnimi prostorskimi načrti.
II. PROSTORSKE UREDITVE DRŽAVNEGA POMENA
2. člen
(prostorske ureditve državnega pomena s
področja cestne infrastrukture)
Prostorske ureditve državnega pomena s
področja cestne infrastrukture so avtoceste, hitre ceste ter glavne ceste
I. in II. reda.
3. člen
(prostorske ureditve državnega pomena s
področja železniške infrastrukture)
Prostorske ureditve državnega pomena s
področja železniške infrastrukture so železniške proge, ki jih Odlok o
strategiji prostorskega razvoja Slovenije (Uradni list RS, št. 76/04,
33/07 – ZPNačrt in 57/12 – ZPNačrt-B; v nadaljnjem besedilu: Strategija
prostorskega razvoja Slovenije) določa kot omrežje daljinskih železniških
povezav mednarodnega pomena, omrežje daljinskih železniških povezav
nacionalnega pomena, ali regionalne železniške povezave.
4. člen
(prostorske ureditve državnega pomena s
področja infrastrukture zračnega prometa)
(1) Prostorske ureditve državnega
pomena s področja infrastrukture zračnega pomena so celostne ureditve javnih
civilnih in mešanih letališč, namenjenih za mednarodni zračni promet, ki jih
Strategija prostorskega razvoja Slovenije določa kot javno letališče ali
heliport za mednarodni zračni promet na nacionalni ravni, in posamezne
prostorske ureditve.
(2) Posamezne prostorske ureditve
državnega pomena iz prejšnjega odstavka so:
-       
vzletno pristajalne in vozne steze,
-       
ploščadi,
-       
objekti in omrežja za izvajanje navigacijskih služb zračnega prometa,
-       
potniški terminali,
-       
objekti in naprave za zagotavljanje zemeljskega transporta, notranjih
prometnih tokov in
-       
objekti in naprave za letalska goriva in maziva.
5. člen
(prostorske ureditve državnega pomena s
področja infrastrukture pomorskega in rečnega prometa)
Prostorske ureditve državnega pomena s
področja infrastrukture pomorskega in rečnega prometa so pristanišča za mednarodni
javni promet, ki jih Strategija prostorskega razvoja Slovenije določa kot
pristanišče za mednarodni tovorni in potniški pomorski promet ali rečno
pristanišče.
6. člen
(prostorske ureditve državnega pomena s
področja mejnih prehodov)
Prostorske ureditve državnega pomena s
področja mejnih prehodov so mejni prehodi, ki jih Strategija prostorskega
razvoja Slovenije določa na:
-       
daljinskih cestah mednarodnega pomena, cestah čezmejnega pomena in
cestah nacionalnega pomena,
-       
daljinskih železniških povezavah mednarodnega pomena, daljinskih
železniških povezavah nacionalnega pomena ali regionalnih železniških
povezavah,
-       
javnih letališčih in heliportih za mednarodni zračni promet na
nacionalni ravni,
-       
pristaniščih za mednarodni tovorni in potniški pomorski in rečni promet.
7. člen
(prostorske ureditve državnega pomena s
področja prometnih terminalov)
Prostorske ureditve državnega pomena s
področja prometnih terminalov so terminali, ki jih Strategija prostorskega
razvoja Slovenije določa kot prometni terminal za kombinirani promet na
mednarodni ravni ali prometni terminal ob nacionalnih prometnih vozliščih.
8. člen
(prostorske ureditve državnega pomena s
področja energetske infrastrukture za oskrbo z električno energijo)
Prostorske ureditve državnega pomena s
področja energetske infrastrukture za oskrbo z električno energijo so:
-       
elektrarne z nazivno električno močjo 10 MW ali več,
-       
polje vetrnih elektrarn z nazivno močjo 5 MW ali več,
-       
elektrarna za soproizvodnjo toplote in električne energije z nazivno
električno močjo 30 MW ali več,
-       
elektroenergetski vodi z nazivno napetostjo 110 kV ali več s
pripadajočimi funkcionalnimi objekti.
9. člen
(prostorske ureditve državnega pomena s
področja energetske infrastrukture za oskrbo z zemeljskim plinom in nafto)
(1) Prostorske ureditve državnega
pomena s področja energetske infrastrukture za oskrbo z zemeljskim plinom so:
-       
plinovodi s premerom 150 mm in več, če je njihov delovni tlak višji od
16 barov, s pripadajočimi funkcionalnimi objekti,
-       
skladišča zemeljskega plina z zmogljivostjo 6.000.000 standardnih m³ ali
več,
-       
skladišča utekočinjenega zemeljskega plina z zmogljivostjo 10.000 m³ ali
več.
(2) Prostorske ureditve državnega
pomena s področja energetske infrastrukture za oskrbo z nafto so:
-       
naftovodi in produktovodi s premerom 300 mm ali več, če je njihova
dolžina 1 km ali več, s pripadajočimi funkcionalnimi objekti,
-       
skladišča fosilnih tekočih goriv z zmogljivostjo 30.000 m³ ali več,
-       
skladišča utekočinjenega naftnega plina s kapaciteto 10.000 m³ ali več.
10. člen
(prostorske ureditve državnega pomena s
področja jedrskih objektov)
Prostorske ureditve državnega pomena s
področja jedrskih objektov so jedrski in sevalni objekti, določeni s predpisi,
ki urejajo varstvo pred ionizirajočimi sevanji in jedrsko varnost.
11. člen
(prostorske ureditve državnega pomena s
področja javnega komunikacijskega omrežja in komunikacijskega omrežja državnih
organov)
(1) Prostorske ureditve državnega
pomena s področja javnega komunikacijskega omrežja so celostne ureditve
infrastrukture novih omrežij oddajniških centrov z močjo posameznega oddajnika
1,5 kW ali več.
(2) Prostorske ureditve državnega
pomena s področja komunikacijskega omrežja državnih organov so celostne
ureditve infrastrukture komunikacijskega omrežja državnih organov.
12. člen
(prostorske ureditve državnega pomena s
področja varstva okolja)
Prostorske ureditve državnega pomena s
področja varstva okolja so ureditve za sežig komunalnih odpadkov, če gre za
izvajanje obvezne državne gospodarske javne službe sežiganja komunalnih odpadkov.
13. člen
(prostorske ureditve državnega pomena s
področja meteorologije)
Prostorske ureditve državnega pomena s
področja meteorologije so ureditve, potrebne za vzpostavitev celovite državne
mreže meteoroloških postaj.
14. člen
(prostorske ureditve državnega pomena s
področja vodne infrastrukture)
Prostorske ureditve državnega pomena s
področja vodne infrastrukture so ureditve:
-       
za zmanjševanje poplavne ogroženosti na območjih pomembnega vpliva
poplav,
-       
za zagotavljanje sistema javne oskrbe s pitno vodo na območjih, kjer te
primanjkuje in
-       
za načrtovanje velikih vodnih zadrževalnikov za namakanje z
zmogljivostjo, večjo od 1 000 000 m³.
15. člen
(prostorske ureditve državnega pomena s
področja obrambe države)
Prostorske ureditve državnega pomena s
področja obrambe države so ureditve objektov in okolišev objektov, ki so v skladu
s predpisi, ki urejajo področje obrambe, posebnega pomena za obrambo države.
16. člen
(prostorske ureditve državnega pomena s
področja varstva pred naravnimi in drugimi nesrečami)
Prostorske ureditve državnega pomena s
področja varstva pred naravnimi in drugimi nesrečami so ureditve:
-       
potrebne za delovanje sistema zaščite, reševanja in pomoči, ter
-       
potrebne v skladu s predpisi, ki urejajo sanacijo posledic naravnih ali
drugih nesreč.
17. člen
(prostorske ureditve državnega pomena na
območju vodnega zemljišča morja)
Prostorske ureditve državnega pomena na
območju vodnega zemljišča morja v skladu s predpisi, ki urejajo vode, so vse
ureditve, razen:
-       
pristanišča, v skladu s predpisi, ki urejajo pomorstvo, namenjena za
posebne namene, s privezi do 200 plovil, in če niso namenjena za mednarodni
javni promet,
-       
plavajoči pomol površine do 100 m²,
-       
premostitveni objekt peš poti ali kolesarskih poti,
-       
kopališča in grajena obala,
-       
valolom, ki nad gladino morja ne presega širine 7 m,
-       
lokalna komunalna in energetska infrastruktura.
18. člen
(prostorske ureditve državnega pomena na
zavarovanih območjih ohranjanja narave)
Prostorske ureditve državnega pomena na
zavarovanih območjih ohranjanja narave, ki jih je ustanovila država, so ureditve,
za katere je v aktih o njihovem zavarovanju določeno, da se zanje izdela
državni prostorski načrt.
19. člen
(prostorske ureditve državnega pomena na
zavarovanih območjih kulturnih spomenikov)
Prostorske ureditve državnega pomena na
zavarovanih območjih kulturnih spomenikov, ki jih je zavarovala država, so ureditve,
za katere je v aktih o njihovem zavarovanju določeno, da se zanje izdela
državni prostorski načrt.
20. člen
(druge prostorske ureditve državnega
pomena)
Prostorske ureditve državnega pomena so
tudi naslednje ureditve, če so potrebne za izvedbo ali delovanje prostorskih
ureditev iz 2. do 19. člena te uredbe in se načrtujejo samostojno:
-       
odlagališča viškov zemeljskega, gradbenega in drugega materiala,
-       
območja za izvedbo omilitvenih in izravnalnih ukrepov v skladu s
predpisi, ki urejajo ohranjanje narave.
III. PREHODNI IN KONČNI DOLOČBI
21. člen
(dokončanje postopkov)
(1) Za dokončanje postopkov priprave
občinskih prostorskih aktov in njihovih sprememb in dopolnitev za prostorske
ureditve, ki jih ta uredba določa kot prostorske ureditve državnega pomena,
začetih pred uveljavitvijo te uredbe, je pristojna občina.
(2) Za dokončanje postopkov priprave
in sprejemanja državnih prostorskih aktov in njihovih sprememb in dopolnitev za
prostorske ureditve, ki jih ta uredba ne določa kot prostorske ureditve
državnega pomena, začetih pred uveljavitvijo te uredbe, je pristojna država.
22. člen
(prenehanje veljavnosti)
Z dnem uveljavitve te uredbe preneha
veljati Uredba o vrstah prostorskih ureditev državnega pomena (Uradni list RS,
št. 95/07, 102/08, 26/10 in 80/10 – ZUPUDPP).
23. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-58/2013
Ljubljana, dne 5. decembra 2013
EVA 2012-2430-0053
Vlada Republike Slovenije
mag. Alenka Bratušek l.r.
Predsednica