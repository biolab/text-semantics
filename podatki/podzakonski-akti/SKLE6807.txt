1. SPLOŠNE DOLOČBE
1. člen
(Vsebina in namen sklepa)
(1) Ta sklep določa podrobnejša
pravila v zvezi z naložbami banke in hranilnice (v nadaljevanju: banke) v
kvalificirane deleže v osebah nefinančnega sektorja, in sicer:
(a)    izračun omejitev naložb v kvalificirane deleže v osebah
nefinančnega sektorja in izjeme pri ugotavljanju izpolnjevanja omejitev;
(b)    obravnavo preseganja omejitev naložb v kvalificirane deleže v
osebah nefinančnega sektorja in pogoje za pridobitev dovoljenja za preseganje
omejitev;
(c)    pravila glede izračunavanja, spremljanja in poročanja o naložbah v
kvalificirane deleže v osebah nefinančnega sektorja.
(2) Kadar se ta sklep sklicuje na določbe
drugih predpisov, se te določbe uporabljajo v njihovem vsakokrat veljavnem
besedilu.
1.a člen
(Prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne
14. junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1), zadnjič
spremenjena z Direktivo Komisije 2010/16/EU z dne 9. marca 2010 o
spremembi Direktive 2006/48/ES Evropskega parlamenta in Sveta glede izvzetja
določene institucije iz področja uporabe (UL L št. 60 z dne 10. marca
2010, str. 15).
2. člen
(Opredelitev pojmov)
(1) Pojmi, uporabljeni v tem sklepu,
imajo enak pomen kot v določbah Zakona o bančništvu (Uradni list RS,
št. 131/06; v nadaljevanju: ZBan-1), kot na primer:
(a)    kvalificirani delež v 23. členu;
(b)    osebe nefinančnega sektorja v 169. členu.
(2) Za namen tega sklepa je
"kapital banke" seštevek temeljnega kapitala in dodatnega kapitala I
iz drugega oziroma tretjega poglavja Sklepa o izračunu kapitala bank in
hranilnic (Uradni list RS, št. 135/06; v nadaljevanju: sklep o kapitalu),
zmanjšan za odbitne postavke iz drugega odstavka 22. člena sklepa o
kapitalu, razen odbitnih postavk iz točke (f), (g) in (j).
(3) Banka, ki izračunava kapitalsko
zahtevo za kreditno tveganje po pristopu na podlagi notranjih bonitetnih
sistemov, pri izračunu dodatnega kapitala I iz drugega odstavka tega člena ne
sme upoštevati pozitivne razlike med zneskom oslabitev in rezervacij za
izpostavljenosti, ki so oblikovane skladno z mednarodnimi standardi
računovodskega poročanja, in zneskom pričakovane izgube, ki je izračunan v
skladu s četrtim odstavkom 15. člena Sklepa o izračunu kapitalske zahteve
za kreditno tveganje po pristopu na podlagi notranjih bonitetnih sistemov za
banke in hranilnice (Uradni list RS, št. 135/06).
2. OMEJITEV NALOŽB IN IZJEME
3. člen
(Omejitev naložb v kvalificirane deleže v
osebah nefinančnega sektorja)
(1) Kvalificirani delež banke v
posamezni osebi nefinančnega sektorja ne sme presegati 15% kapitala banke.
(2) Vsota vseh kvalificiranih deležev
banke v osebah nefinančnega sektorja ne sme presegati 60% kapitala banke.
4. člen
(Izjeme od omejitev naložb)
Pri izračunu omejitev iz 3. člena tega
sklepa se ne upoštevajo:
(a)    kvalificirani deleži v kapitalu v prvih treh letih po pridobitvi,
ki jih je banka pridobila namesto izpolnitve denarne obveznosti osebe
nefinančnega sektorja v postopku finančnega prestrukturiranja te osebe;
(b)    kvalificirani deleži v kapitalu, ki jih je banka pridobila zaradi
izvedbe storitev prve prodaje teh delnic za izdajatelja (underwriting);
(c)    kvalificirani deleži v kapitalu, ki jih je banka pridobila za račun
stranke pri opravljanju storitev za to stranko;
(d)    kvalificirani deleži v kapitalu, ki jih je banka pridobila z
namenom nadaljnje prodaje.
3. PRESEGANJE OMEJITEV NALOŽB
5. člen
(Preseganje omejitev naložb v
kvalificirane deleže)
(1) Banka lahko presega omejitve iz
naslova kvalificiranih deležev iz 3. člena tega sklepa, če je znesek
preseganja omejitve v celoti pokrit s kapitalom. V tem primeru znesek
preseganja omejitve postane odbitna postavka v izračunu kapitala, ki se od
temeljnega in dodatnega kapitala I odšteva v skladu s točko (j) drugega
odstavka 22. člena sklepa o kapitalu:
(a)    če banka presega omejitve iz prvega odstavka 3. člena tega sklepa,
je odbitna postavka seštevek preseganj kvalificiranih deležev v posamezne osebe
nefinančnega sektorja nad predpisano omejitvijo;
(b)    če banka presega omejitev iz drugega odstavka 3. člena tega
sklepa, je odbitna postavka presežek vsote kvalificiranih deležev nad
predpisano omejitvijo;
(c)    če banka presega obe omejitvi iz prvega in drugega odstavka
3. člena tega sklepa, je odbitna postavka večji od zneskov, izračunanih po
točkah (a) in (b) tega odstavka.
(2) Ne glede na prvi odstavek tega
člena banki ni potrebno zmanjšati kapitala za odbitno postavko po točki (j)
drugega odstavka 22. člena sklepa o kapitalu, če pridobi dovoljenje Banke
Slovenije. Banka Slovenije to dovoljenje izda, če sta izpolnjena naslednja
pogoja:
(a)    pri banki so izkazane izjemne okoliščine, na katere ne more
vplivati;
(b)    banka bo povečala svoj kapital ali sprejela druge enakovredne
ukrepe za uskladitev z omejitvami iz 3. člena tega sklepa.
(3) Izpolnjevanje pogojev iz drugega
odstavka tega člena banka dokazuje s predložitvijo naslednje dokumentacije v
okviru zahteve za izdajo dovoljenja:
-      
dokazilo o nastanku izjemnih okoliščin iz točke (a) drugega odstavka
tega člena;
-      
časovni načrt uskladitve z omejitvami iz 3. člena tega sklepa;
-      
opis ukrepov za uskladitev z omejitvami iz 3. člena tega sklepa.
(4) V izreku odločbe o izdaji
dovoljenja iz drugega odstavka tega člena Banka Slovenije določi obdobje za
uskladitev z omejitvami iz 3. člena tega sklepa ter ukrepe, ki jih mora
banka izvesti zaradi uskladitve.
(5) Če banka zahtevo za izdajo
dovoljenja iz tretjega odstavka tega člena vloži nemudoma po prekoračitvi
omejitev iz 3. člena tega sklepa, velja, da v času trajanja postopka o
izdaji tega dovoljenja ne krši predpisanih omejitev.
(6) Ne glede na peti odstavek 377. člena
ZBan-1 predhodno obvestilo Banki Slovenije za dovoljenje po drugem odstavku
tega člena ni potrebno.
4. IZRAČUNAVANJE IN POROČANJE O NALOŽBAH
6. člen
(Izračun omejitev naložb na posamični in
konsolidirani podlagi)
(1) Banka iz drugega in tretjega odstavka
130. člena ZBan-1 mora izpolnjevati obveznosti, določene s tem sklepom, na
posamični podlagi.
(2) Banka iz 131. člena ZBan-1
mora obveznosti, določene s tem sklepom, izpolnjevati tudi na konsolidirani
podlagi na način iz 17. člena Sklepa o nadzoru bank in hranilnic na
konsolidirani podlagi (Uradni list RS, št. 135/06).
(3) Banka iz drugega odstavka
tega člena, ki je podrejena finančnemu holdingu ali mešanemu finančnemu
holdingu, mora obveznosti, določene s tem sklepom, izpolnjevati na podlagi
konsolidiranega finančnega položaja tega finančnega holdinga ali tega mešanega
finančnega holdinga, kadar je na podlagi 287. in 288. člena ZBan-1 Banka
Slovenije pristojna za nadzor nad to banko na konsolidirani podlagi.
7. člen
(Poročanje o naložbah v kvalificirane
deleže)
(1) Banka mora zagotoviti pravilno in
pravočasno poročanje Banki Slovenije o:
(a)    vrednosti posameznih naložb v kvalificirane deleže v osebah
nefinančnega sektorja;
(b)    vrednosti skupnega obsega naložb v kvalificirane deleže v osebah
nefinančnega sektorja;
(c)    izpolnjevanju omejitev iz 3. člena tega sklepa in njihovih
preseganjih.
(2) Poročilo iz prvega odstavka tega
člena banka predloži na obrazcu z oznako NAL, ki je sestavni del tega sklepa.
(3) Banka mora za izpolnitev
obveznosti iz prvega odstavka tega člena Banki Slovenije predložiti poročilo iz
drugega odstavka tega člena po stanju na zadnji dan vsakega četrtletja. Rok za
predložitev omenjenega poročila po stanju na zadnji dan v letu je deseti
delovni dan po izteku roka za predložitev nerevidiranih računovodskih izkazov,
za druga četrtletja pa je rok do 25. dne v naslednjem mesecu.
(4) Ne glede na tretji odstavek tega
člena mora banka iz drugega in tretjega odstavka 6. člena tega sklepa za
izpolnitev obveznosti iz prvega odstavka tega člena na konsolidirani podlagi
Banki Slovenije predložiti poročilo iz drugega odstavka tega člena po stanju na
zadnji dan vsakega četrtletja. Rok za predložitev je najpozneje:
-      
do 28. februarja tekočega leta za stanje na dan 31. decembra
preteklega leta,
-      
do 15. maja za stanje na dan 15. marca tekočega leta,
-      
do 15. avgusta za stanje na dan 30. junija tekočega leta in
-      
do 15. novembra za stanje na dan 15. septembra tekočega leta.
Naslov poročila iz drugega odstavka tega
člena se dopolni z besedo "konsolidirano".
(5) V primeru posebne zahteve Banke
Slovenije mora banka poročilo iz drugega in četrtega odstavka tega člena
izdelati in predložiti tudi po stanju na dan in v roku, ki ju določi Banka
Slovenije.

Priloga:
Obrazec NAL: Poročilo o naložbah v kvalificirane deleže v osebah nefinančnega
sektorja

Sklep o naložbah bank in hranilnic v
kvalificirane deleže v osebah nefinančnega sektorja (Uradni list RS, št. 135/06)
vsebuje naslednje prehodne in končno določbo:
»5. PREHODNE IN KONČNA DOLOČBA
8. člen
(Uporaba
določb)
(1) Z dnem, ko začne veljati ta sklep,
preneha veljati Sklep o ugotavljanju in poročanju vrednosti naložb bank in
hranilnic v kapital nefinančnih organizacij in opredmetena osnovna sredstva
(Uradni list RS, št. 42/99, 85/02 in 94/05).
(2) Ne glede na četrti odstavek
7. člena tega sklepa mora banka iz drugega in tretjega odstavka
6. člena tega sklepa za leto 2007 predložiti le poročila po stanju na dan
30. junija 2007 in 31. decembra 2007.
9. člen
(Veljavnost
določb)
Ta sklep začne veljati 1. januarja
2007.«.

Sklep o spremembah in dopolnitvah Sklepa o
naložbah bank in hranilnic v kvalificirane deleže v osebah nefinančnega
sektorja (Uradni list RS, št. 97/10) vsebuje naslednjo končno določbo:
»4. člen
Ta sklep začne veljati 31. decembra
2010.«.

Sklep o spremembi Sklepa o naložbah bank in
hranilnic v kvalificirane deleže v osebah nefinančnega sektorja (Uradni list
RS, št. 60/13) vsebuje naslednjo končno določbo:
2. člen
Ta sklep začne veljati naslednji dan po
objavi v Uradnem listu Republike Slovenije.«.