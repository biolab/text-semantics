1. člen
vsebina, predmet
S tem pravilnikom se urejajo pogoji in postopek dodeljevanja
dovoljenja za delovanje sodnih izvedencev in sodnih cenilcev za izvajanje nalog
in opravil izvedenstva ali ocenjevanja stvarnega premoženja s področja
nepremičnin v gradbeništvu, kmetijstvu in gozdarstvu v primerih, kadar dajejo
izvide, mnenja in cenitve na zahtevo stranke zaradi uveljavljanja njenih pravic
ali za obrambo svojih pravic ali svojega ugleda in ne delujejo v postopkih za
namene pravosodnih in upravnih organov ali za druge namene, določene s 7.
členom Zakona o spremembah in dopolnitvah Zakona o sodiščih (Uradni list RS,
št. 17/15).
2. člen
podeljevanje dovoljenj
(1) Dovoljenja za delovanje sodnim izvedencem in sodnim
cenilcem gradbene, kmetijske in gozdarske stroke izdajajo strokovno Združenje
SICGRAS za področje gradbeništva, strokovno Združenje SICKMET za področje kmetijstva,
strokovno Društvo SICGS za področje gozdarstva.
(2) Dovoljenje vsebuje:
-       
listino o imenovanju, ki jo sopodpišeta predsednik Upravnega odbora in
predsednik zbora Združenja.
-       
pečat.
(3) Obliko listin in pečatov določi Upravni odbor Združenja.
3. člen
komisije
(1) Za podeljevanje dovoljenja strokovno združenje ustanovi
petčlansko komisijo za podeljevanje dovoljenj (v nadaljevanju: komisija), ki jo
iz vrst priznanih strokovnjakov in iz vrst članov posameznega strokovnega
združenja, imenuje zbor Združenja za posamezno strokovno področje. Predsednika
komisije imenuje med svojimi člani komisija.
(2) Za potrebe koordinacije Združenja ustanovijo skupno
komisijo (v nadaljevanju: Skupna komisija), v katero posamezno združenje preko
zbora Združenja predlaga po 1 člana in namestnika.
4. člen
pristojnosti komisije
(1) Komisija ima zlasti naslednje pristojnosti:
-       
obravnava vloge iz 7. člena pravilnika in preverja pogoje za podelitev
dovoljenja;
-       
sprejme sklep o podelitvi dovoljenja prosilcu;
-       
preverja izpolnjevanje pogojev za veljavnost dovoljenja iz 12. člena
pravilnika;
-       
obravnava in preverja izpolnjevanje obveznosti iz 9. člena pravilnika;
-       
v primeru manjše kršitve kodeksa ali strokovnih pravil izreče ukrep iz
tretjega odstavka 13. člena pravilnika;
-       
pristojnim organom združenja predlaga izrek ukrepov v zvezi z
dovoljenjem iz prvega in drugega odstavka 13. člena pravilnika;
-       
pošilja podatke sekretariatu strokovnega združenja za namen
vzpostavitve, vodenja in posodabljanja evidence iz 8. člena pravilnika;
-       
vzpostavi, vodi in analizira evidenco uporabe pečatov iz drugega
odstavka 2. člena tega pravilnika;
-       
spremlja izpolnjevanje pogojev nosilcev dovoljenj med njihovim
delovanjem;
-       
obravnava kršitve nosilcev dovoljenj ter predlaga ukrepe v zvezi s
kršitvami vključno z odvzemom dovoljenja;
-       
pristojnim organom združenja poroča in predlaga ukrepe v zvezi s
pristojnostmi komisije;
-       
hrani vso dokumentacijo v zvezi z delom komisije, vključno z vlogami
prosilcev s prilogami;
-       
podaja odgovore pristojnemu organu združenja v primerih ugovora na
zavrnilni predlog za podelitev dovoljenja;
-       
opravlja druge naloge, ki so potrebne za izvajanje tega pravilnika in za
katere meni, da so pomembne za delo strokovne komisije.
(2) Podrobnejše delovanje komisije določi komisija s
poslovnikom komisije. K poslovniku komisije mora izdati soglasje pristojni
organ združenja.
(3) Komisija o svojem delu in ugotovitvah sproti obvešča
pristojne organe združenja, najmanj enkrat letno pa poda poročilo o svojem
delu. Člani komisije so za svoje delo odgovorni pristojnemu organu združenja,
ki jih je imenoval.
5. člen
pristojnosti skupne komisije
Skupna komisija ima zlasti naslednje pristojnosti:
-       
koordinira in obravnava skupne zadeve, ki se nanašajo na izvajanje
določil tega pravilnika;
-       
skrbi za poenotenje izvajanja določil tega pravilnika;
-       
izvaja druga opravila, za katera meni, da so pomembna za izvajanje
določil tega pravilnika.
6. člen
pogoji za pridobitev dovoljenja
Dovoljenje lahko pridobi član strokovnega Združenja, ki je
vpisan v seznam sodnih izvedencev in sodnih cenilcev pri Ministrstvu za
pravosodje in ki deluje v skladu s pravili strokovnega združenja.
7. člen
vloga
Kandidat pridobi dovoljenje na podlagi vloge.
Vlogi za pridobitev dovoljenja je potrebno priložiti:
-       
dokazilo o vpisu v seznam sodnih izvedencev in sodnih cenilcev pri
Ministrstvu za pravosodje, ki ne sme biti starejši od 30 dni,
-       
izjava, da prosilec lahko naloge ocenjevanja oziroma izvedenstva
opravlja neodvisno in nepristransko,
-       
izjavo, da ima v zadnjih 3 letih poravnano članarino, oziroma od dneva
včlanitve za tiste člane, ki so včlanjeni v Združenje krajše obdobje,
-       
izjavo o soglasju s sklenitvijo zavarovanja za poslovno tveganje v
skladu s 15. členom,
-       
izjavo, da dovoli uporabo osebnih podatkov za potrebe izvajanja določil
tega pravilnika.
8. člen
evidenca
(1) O imetnikih dovoljenj, prenehanju dovoljenja in izdanih
ukrepih 13. člena pravilnika se vodi evidenca, ki jo vodi strokovno združenje.
(2) V evidenco se vpiše ime, priimek, strokovni naziv,
naslov, leto rojstva, področje, za katerega je imenovan, in veljavnost trajanja
dovoljenja ter morebitni izdan ukrep iz drugega odstavka 13. člena pravilnika
za čas trajanja ukrepa.
(3) Strokovno združenje lahko v evidenco vpiše tudi drugo
strokovno vsebino iz seznama, ki se o imetniku dokumenta vodi v seznamu
Ministrstva za pravosodje in druge podatke, pomembne za zagotavljanje javnega
interesa strokovnega združenja.
(4) Evidenca imetnikov dovoljenj je javna. Objavljena je na
spletni strani strokovnega Združenja ali na drug ustrezen način. Obseg javno
dostopnih podatkov določi Upravni odbor združenja.
9. člen
obveznosti
Imetnik dovoljenja je pri izvajanju nalog izvedenstva in
ocenjevanja nepremičnin dolžan ravnati v skladu s programom, statutom in
kodeksom strokovnega Združenja, ki je izdalo dovoljenje, pri čemer mora
upoštevati zlasti veljavna strokovna pravila in priporočene cene iz cenika
združenja.
10. člen
varstvo naročnikov
(1) Naročnik, za katerega je izvajal naloge s tem pravilnikom
pooblaščeni izvedenec ali cenilec, lahko podeljevalcu dovoljenja naroči
strokovno presojo ustreznosti izvida oziroma izvedenega strokovnega mnenja ali
cenitve.
(2) O upravičenosti zahteve odloča komisija, ki izda ustrezen
sklep.
11. člen
zavarovanje
(1) Imetniki dovoljenja so dolžni za poslovno tveganje
skleniti zavarovanje. V primeru, da ne sklene zavarovanja ali če deluje v
nasprotju s prisego in izjavo dano ob izdaji dovoljenja mu preneha veljati
izdano dovoljenje oziroma licenca.
(2) Za potrebe zavarovanja bodo strokovna združenja
organizirala skupni sklad poslovnega tveganja.
12. člen
veljavnost
(1) Veljavnost dovoljenja je časovno omejena na pet let in
vezana na izpolnjevanje pogojev stalnega izobraževanja.
(2) Za stalno izobraževanje se šteje: najmanj pet izdelanih
izvedeniških mnenj in/ali cenitvenih poročil, udeležba na najmanj petih
strokovnih referenčnih posvetih ali delavnicah ali aktivno sodelovanje na
strokovnih posvetih in/ali aktivno delovanje v organih strokovnega združenja.
Podrobnejša merila določi komisija iz 3. člena pravilnika v soglasju s komisijo
za izobraževanje strokovnega združenja.
13. člen
prenehanje dovoljenja in drugi ukrepi
(1) Dovoljenje preneha:
-       
na lastno željo,
-       
če imetnik dovoljenja izgubi status sodnega izvedenca ali sodnega
cenilca iz zaradi hujše kršitve strokovnih oziroma etičnih pravil ali storitve
kaznivega dejanja, zaradi česar je izbrisan iz seznama sodnih izvedencev in
cenilcev pri Ministrstvu za pravosodje,
-       
če imetnik dovoljenja krši program, statut ali kodeks strokovnega
združenja, zaradi katerega mu je bil izrečen ukrep odvzema dovoljenja ali
izključitev iz članstva,
-       
v primeru prenehanja članstva v Združenju SICGRAS, Združenju SICKMET
oziroma Društvu SICGS,
-       
v primeru smrti.
-       
Dovoljenje (licenca) članu SICGRAS ne
preneha, če je izbrisan iz seznama MP zaradi dejanja, ki ni hujša kršitev
strokovnih oziroma etičnih pravil ali storitve kaznivega dejanja (npr. zaradi
zamude oziroma nerednega ali nevestnega dela).
(2) Na predlog komisije iz 3. člena, častnega razsodišča ali
drugega pristojnega organa posameznega strokovnega združenja lahko strokovno
združenje za hujšo kršitev kodeksa ali strokovnih pravil izreče ukrep odvzema
ali začasnega odvzema dovoljenja. Začasni ukrep se lahko izreče za obdobje
največ do enega leta. Postopek za odvzem ali začasni odvzem dovoljenja se vodi
po postopku, ki velja za delo častnega razsodišča.
(3) Na predlog častnega razsodišča ali drugega pristojnega
organa posameznega strokovnega združenja lahko komisija iz 3. člena pravilnika
za manjšo kršitev kodeksa ali strokovnih pravil izreče opozorilo. Opozorilo se
lahko izreče za obdobje največ do enega leta.

Pravilnik o izdajanju dovoljenj za izvajanje
nalog in opravil izvedeništva in ocenjevanja s področja gradbeništva,
kmetijstva in gozdarstva (Uradni list RS, št. 32/15) vsebuje naslednje prehodne
določbe:
»PREHODNE DOLOČBE
14. člen
skrajšani postopek
Ob prvi podelitvi dovoljenja lahko strokovna združenja na
podlagi sklepa zbora Združenja, podelijo dovoljenje vsem članom združenja, ki
izpolnjujejo pogoje iz 6. člena pravilnika. V skrajšanem postopku prosilcem
vlogi ni potrebno prilagati dokazila iz prve alineje 7. člena.
15. člen
zavarovanje
(1) Zavarovanje za poslovno tveganje iz 11. člena pravilnika
je imetnik dovoljenja dolžan skleniti najkasneje v šestih mesecih po izdaji
dovoljenja oziroma šest mesecev po ustanovitvi sklada iz 11. člena tega
pravilnika.
(2) Strokovno združenje ustanovi skupni sklad iz 11. člena
pravilnika, skupaj s pravili delovanja, v roku enega leta od sprejetja tega
pravilnika. Za koordinacijo ustanavljanja med strokovnimi združenji je
pristojna skupna komisija iz drugega odstavka 3. člena pravilnika.
16. člen
(1) Za izvajanje nalog tega pravilnika so pristojne komisije
iz 3. člena tega pravilnika, ki so imenovane s strani organa posameznega
strokovnega združenja.
(2) Spremembe in dopolnitve pravilnika se sprejemajo po
enakem postopku kot pravilnik.
(3) Za razlago določil tega pravilnika je pristojen zbor
članstva združenja.
(4) Zbor Združenja določi višino nadomestila za izdajo
dovoljenja (licenco) in njegovega podaljšanja.
17. člen
Ta pravilnik začne veljati za Združenje z dnem, ko ga
posamezno združenje sprejme na skupščini oziroma zboru Združenja.«.

Pravilnik o dopolnitvi Pravilnika o izdajanju
dovoljenj za izvajanje nalog in opravil izvedeništva in ocenjevanja s področja
gradbeništva, kmetijstva in gozdarstva (Uradni list RS, št. 87/16) vsebuje naslednjo končno določbo:
»18. člen
Dopolnjen 13. člen začne veljati z dnem Sklepa Zbora
združenja sodnih izvedencev in sodnih cenilcev Slovenije za gradbeno stroko na
19. seji z dne 24. 3. 2016.«.