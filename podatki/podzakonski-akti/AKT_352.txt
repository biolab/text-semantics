I. SPLOŠNE DOLOČBE
1. člen
(preoblikovanje sklada)
S tem ustanovitvenim aktom se v skladu z Zakonom o podpornem
okolju za podjetništvo (Uradni list RS, št. 40/04) (v nadaljnjem besedilu:
zakon) Javni sklad Republike Slovenije za razvoj malega gospodarstva, ki je bil
ustanovljen z Aktom o ustanovitvi Javnega sklada Republike Slovenije za razvoj
malega gospodarstva (Uradni list RS, št. 96/00, 108/00 in 23/04), preoblikuje v
Javni sklad Republike Slovenije za podjetništvo, skrajšano ime Slovenski
podjetniški sklad.
2. člen
(oblika sklada)
Javni sklad Republike Slovenije za podjetništvo (v nadaljnjem
besedilu: sklad) je pravna oseba javnega prava, ustanovljena kot javni sklad po
Zakonu o javnih skladih.
Sklad je ustanovljen za nedoločen čas.
Ustanoviteljica sklada je Republika Slovenija (v nadaljnjem
besedilu: ustanovitelj), pravice in obveznosti ustanovitelja izvaja Vlada
Republike Slovenije.
3. člen
(firma in sedež sklada)
Firma sklada je: Javni sklad Republike Slovenije za
podjetništvo.
Skrajšana firma: Slovenski podjetniški sklad.
V mednarodnem poslovanju sklad uporablja angleški prevod firme,
ki se glasi Slovene Enterprise Fund.
Sedež sklada je v Mariboru.
Naslov sklada je Trubarjeva 11, Maribor.
Sprememba naslova ne pomeni spremembe akta o ustanovitvi.
4. člen
(storitveni znak)
Sklad pri svojem poslovanju poleg firme uporablja storitveni
znak, zaščiten s storitveno znamko, prijavljeno pri pristojnem organu.
II. NAMEN DELOVANJA IN DEJAVNOST SKLADA
5. člen
(namen delovanja sklada)
Namen delovanja sklada je izboljšanje dostopa mikro, malih in
srednje velikih podjetij (v nadaljnjem besedilu: podjetje) do virov
financiranja razvojnih naložb v skladu s programom ukrepov za spodbujanje
podjetništva iz 4. člena zakona (v nadaljnjem besedilu: program ukrepov) in
razvojnimi dokumenti ministrstev za spodbujanje podjetništva.
6. člen
(področje delovanja sklada)
Sklad razvija in izvaja storitve ter finančne spodbude v
skladu s programom ukrepov in drugimi razvojnimi dokumenti na naslednjih
področjih:
-      
zagotavljanje storitev in začetnega kapitala za hitrejše nastajanje in
zagon novih podjetij z neposrednimi spodbudami za začetno financiranje
podjetniških projektov v fazi nastajanja in zagona podjetij;
-      
zagotavljanje ugodnejših virov financiranja za razvojne naložbe podjetij
s subvencijami, ugodnimi finančnimi viri in garancijami;
-      
spodbujanje zasebnih vlaganj in financiranja podjetniških projektov v
vseh fazah razvoja z lastniškim kapitalom, z zagotavljanjem ugodnih kreditnih
virov in garancij za investitorje.
Sklad izvaja ukrepe v obliki storitev, neposrednih finančnih
spodbud sklada in posrednih finančnih spodbud preko poslovnih bank, skladov
tveganega kapitala in drugih finančnih institucij, subjektov inovativnega
okolja ter drugih pravnih oseb javnega in zasebnega prava.
Pri zagotavljanju začetnega kapitala in spodbujanju zasebnih
vlaganj z lastniškim kapitalom iz prvega odstavka tega člena, lahko sklad vlaga
kapitalske naložbe v imenu Republike Slovenije ali v svojem imenu, skladno s
predpisi, ki urejajo vlaganje javnih sredstev.
Sklad izvaja naloge in programe za oblikovanje in razvoj
inovativnega okolja na nacionalni ravni.
7. člen
(dejavnost sklada)
Dejavnosti sklada po Standardni klasifikaciji dejavnosti so:
-      
84.130 Urejanje gospodarskih področij za učinkovitejše poslovanje
-      
70.220 Drugo podjetniško in poslovno svetovanje
-      
64.910 Dejavnost finančnega zakupa
-      
64.920 Drugo kreditiranje
-      
64.300 Dejavnost skrbniških in drugih skladov ter podobnih finančnih
subjektov.
8. člen
(instrumenti sklada)
Sklad uresničuje namen, za katerega je ustanovljen, in
opravlja dejavnosti iz prejšnjega člena z naslednjimi instrumenti:
-      
ugodnimi posrednimi in neposrednimi krediti mikro, malim in srednje
velikim podjetjem;
-      
garancijami mikro, malim in srednje velikim podjetjem;
-      
subvencijami obrestnih mer, stroškov kreditiranja in stroškov garancij;
-      
subvencijami fizičnim osebam za ustanovitev in zagon podjetij;
-      
subvencijami za razvojne projekte podjetij;
-      
vlaganja v razvoj poslovne infrastrukture za pospeševanje naložb;
-      
kapitalskimi naložbami;
-      
finančnim zakupom (leasing), kot ga opredeljuje zakon, ki ureja
bančništvo ter financiranje stroškov in izdajanje garancij za finančni zakup
(leasing);
-      
oblikami financiranja, kjer je možno spremeniti obliko financiranja v
časovno opredeljenem okvirju iz kreditne in garancijske pogodbe v lastniški
delež v podjetju, v zvezi z instrumenti iz prejšnjih alinej (»mezzanin« oblike
financiranja.).
9. člen
(poslovna politika sklada)
Sklad posluje skladno s poslovno politiko za naslednje
srednjeročno obdobje, ki jo na predlog direktorja in na podlagi mnenja
nadzornega sveta sprejme ustanovitelj.
Poslovna politika sklada vsebuje najmanj osnovne smernice
glede ciljnih skupin prejemnikov spodbud za pravne in fizične osebe, skupnega
obsega spodbud in naložb v naslednjih poslovnih letih, merljivih kazalcev
rezultatov delovanja sklada ter vrednosti in strukture naložb sklada.
Podrobnejši obseg, namen in način usmerjanja finančnih
spodbud in storitev se določi v Poslovnem načrtu sklada, ki ga na predlog
direktorja in na podlagi mnenja nadzornega sveta sprejme ustanovitelj.
10. člen
(splošni pogoji poslovanja sklada)
Merila za določitev upravičencev do spodbud, pogoje za
pridobitev spodbud, obseg spodbud, medsebojne pravice in obveznosti sklada in
upravičenca po dodelitvi spodbud ter postopke za izbor upravičencev in
podeljevanje spodbud sklada se določijo v splošnih pogojih poslovanja, ki jih
na predlog direktorja sprejme nadzorni svet in se posredujejo ustanovitelju v
soglasje.
Splošne pogoje poslovanja sklad objavi na svojih spletnih
straneh.
III. SREDSTVA SKLADA
11. člen
(viri sredstev za opravljanje dejavnosti)
Viri sredstev za opravljanje dejavnosti sklada so:
-      
namensko premoženje sklada, ki ga zagotavlja in prenaša na sklad v
obliki sredstev in stvarnega premoženja države ustanovitelj;
-      
sredstva proračuna, ki jih ustanovitelj prenese na sklad za izvajanje
sprejetih ukrepov;
-      
mednarodni viri in prispevki pravnih in fizičnih oseb.
Sredstva proračuna za razvoj storitev in izvajanje
instrumentov iz 8. člena pridobiva sklad na podlagi pogodb, ki jih sklene s
posameznimi ministrstvi in ki določajo način izvajanja ukrepov. Sredstva se
uporabljajo za dodeljevanje neposrednih subvencij države za podjetniške
projekte, razvojne naložbe podjetij in za oblikovanje rezervacij za kritje
rizikov iz naslova izdanih garancij, kreditov in kapitalskih naložb.
12. člen
(namensko premoženje in kapital slada ob ustanovitvi)
Ob ustanovitvi znaša vrednost namenskega premoženja in
kapitala sklada sklada 36.383.984,22 eurov.
Namensko premoženje in kapital sklada iz prejšnjega odstavka,
kakor tudi povečanje in zmanjšanje namenskega premoženja in kapitala sklada, se
vpiše v sodni register.
13. člen
(predmet namenskega premoženja)
Predmet namenskega premoženja sklada ob ustanovitvi je
premoženje Javnega sklada Republike Slovenije za razvoj malega gospodarstva v:
-      
denarju,
-      
vrednostnih papirjih,
-      
terjatvah in
-      
drugem finančnem premoženju (kratkoročne in dolgoročne finančne
naložbe).
14. člen
(financiranje sklada in razporejanje rezultata poslovanja)
Presežek prihodkov nad odhodki sklada za preteklo poslovno
leto se najprej nameni za financiranje delovanja sklada v tekočem poslovnem
letu. Morebitni preostanek presežka prihodkov nad odhodki pa se lahko:
-      
nameni za povečanje namenskega premoženja in kapitala sklada ali
-      
pusti nerazporejen.
Če presežek prihodkov nad odhodki sklada ne zadostuje za
financiranje delovanja sklada v tekočem poslovnem letu, se za pokrivanje
primanjkljaja najprej porabi morebitni nerazporejen presežek prihodkov nad
odhodki iz preteklih let. Če tega ni, ustanovitelj zagotovi manjkajoča sredstva
iz svojega proračuna ali sprejme sklep o zmanjšanju kapitala sklada.
Presežek odhodkov nad prihodki iz poslovanja sklada v
preteklem poslovnem letu se najprej pokriva iz nerazporejenih presežkov
prihodkov nad odhodki preteklih let. Če teh ni ali ne zadostujejo, se
ustanovitelj lahko odloči, da za ugotovljeni presežek odhodkov nad prihodki
zmanjša kapital sklada ali pa presežek odhodkov nad prihodki pokrije iz svojega
proračuna.
O uporabi presežka prihodkov nad odhodki sklada in o pokrivanju
presežka odhodkov nad prihodki sklada odloča ustanovitelj na podlagi predloga
nadzornega sveta.
IV. SREDSTVA ZA DELO SKLADA
15. člen
(sredstva za delo sklada)
Ob ustanovitvi znaša vrednost sredstev za delo sklada
760.576,62 eurov, po revidiranih računovodskih izkazih na dan 31. decembra
2003.
Sredstva za delo sklada ob ustanovitvi so:
-      
denarna sredstva za izplačilo plač ter drugih materialnih stroškov,
povezanih z delom zaposlenih, in za izplačilo sejnin in drugih povračil članom
nadzornega sveta;
-      
denarna sredstva za kritje stroškov pisarniškega materiala in drugega
drobnega inventarja;
-      
oprema in poslovni prostori.
16. člen
(črtan)
17. člen
(črtan)
V. ODGOVORNOST SKLADA ZA OBVEZNOSTI
18. člen
(odgovornost sklada za obveznosti)
Sklad odgovarja upnikom za svoje obveznosti z vsem svojim
premoženjem.
Ustanovitelj za obveznosti sklada ne odgovarja.
VI. ORGANI SKLADA
19. člen
(organi sklada)
Organa sklada sta nadzorni svet in direktor (v nadaljnjem
besedilu: direktor).
20. člen
(nadzorni svet)
Nadzorni svet ima sedem članov.
Vsaj en član nadzornega sveta mora biti strokovnjak za
računovodsko in finančno področje, vsaj en član pa strokovnjak za pravno
področje.
Člane nadzornega sveta imenuje in razrešuje ustanovitelj na
predlog ministra, pristojnega za gospodarstvo, in sicer:
-      
dva predstavnika ministrstva, pristojnega za gospodarstvo;
-      
enega predstavnika ministrstva, pristojnega za finance;
-      
enega predstavnika Službe Vlade Republike Slovenije za razvoj in
evropske zadeve;
-      
enega predstavnika Gospodarske zbornice Slovenije;
-      
enega predstavnika Obrtne zbornice Slovenije in
-      
enega predstavnika Združenja Bank Slovenije.
Člani so imenovani za dobo štirih let in so lahko ponovno
imenovani.
Člani nadzornega sveta ne morejo biti osebe, ki so zaposlene
v skladu, ter druge osebe, katerih funkcija ali dejavnost je v skladu z zakonom
nezdružljiva s članstvom v nadzornem svetu.
21. člen
(pristojnosti nadzornega sveta)
Nadzorni svet:
-      
skrbi, da sklad deluje skladno z namenom, zaradi katerega je
ustanovljen;
-      
pregleduje poslovne knjige in poslovno dokumentacijo sklada;
-      
sprejme splošne pogoje poslovanja sklada;
-      
daje mnenje k predlogu prejema premoženja od drugih oseb in k predlogom
partnerskih projektov z drugimi domačimi in tujimi pravnimi osebami;
-      
predlaga imenovanje in razrešitev direktorja sklada;
-      
daje soglasje direktorju k notranji organizaciji sklada;
-      
sestavi pisna poročila ustanovitelju, v katerih zavzame stališča do
poslovnega in finančnega načrta ter poslovnega poročila sklada;
-      
predlaga način razporejanja presežka prihodkov nad odhodki in pokrivanja
presežka odhodkov nad prihodki sklada;
-      
predlaga imenovanje revizorja;
-      
na zahtevo ustanovitelja pripravi poročilo o posameznih poslih sklada;
-      
odloča o drugih zadevah, če je tako določeno v zakonu oziroma tem aktu.
Nadzorni svet lahko pregleduje poslovne knjige in poslovno
dokumentacijo sklada.
Direktor mora nadzornemu svetu na njegovo zahtevo predložiti
poročilo o posameznih poslih v zvezi z upravljanjem namenskega premoženja
oziroma drugimi zahtevami, povezanimi s poslovanjem sklada.
22. člen
(dolžnosti in odgovornosti članov nadzornega sveta)
Člani nadzornega sveta morajo pri svojem delu ravnati s
skrbnostjo dobrega gospodarstvenika in varovati poslovno skrivnost sklada.
23. člen
(povrnitev stroškov dela)
Člani nadzornega sveta so upravičeni do sejnin ter povračila
drugih stroškov v skladu s predpisom Vlade Republike Slovenije, ki ureja
sejnine in povračila stroškov članom nadzornih svetov javnih skladov.
24. člen
(odgovornost članov nadzornega sveta)
Člani nadzornega sveta ustanovitelju odgovarjajo za škodo, ki
nastane zaradi neizpolnjevanja njihovih obveznosti ali kršitev njihovih
pristojnosti.
25. člen
(črtan)
26. člen
(poslovnik nadzornega sveta)
Način dela, sklicevanje sej ter druga vprašanja, povezana z
delovanjem nadzornega sveta, se določijo v Poslovniku nadzornega sveta, ki ga
sprejme nadzorni svet z večino glasov vseh članov.
27. člen
(predčasna razrešitev članov nadzornega sveta)
Član nadzornega sveta je lahko predčasno razrešen:
-      
če poda pisno odstopno izjavo;
-      
če ravna v nasprotju s 17. členom Zakona o javnih skladih (Uradni list
RS, št. 77/08);
-      
če je zamenjal zaposlitev oziroma je začel opravljati funkcijo ali
dejavnost, ki je nezdružljiva s članstvom v nadzornem svetu;
-      
če kot predsednik nadzornega sveta pred prenehanjem mandata oziroma
odpovednega roka direktorja sklada ne izvede vseh prepisanih postopkov za
imenovanje novega direktorja sklada.
28. člen
(direktor)
Direktorja imenuje in razrešuje ustanovitelj na predlog
nadzornega sveta sklada.
Nadzorni svet oblikuje predlog za imenovanje direktorja na
podlagi javnega natečaja. Pogoje in merila javnega natečaj določi nadzorni
svet.
Ustanovitelj imenuje direktorja za dobo štirih let. Po poteku
mandata lahko ustanovitelj na podlagi javnega natečaja isto osebo ponovno
imenuje za direktorja sklada.
Ustanovitelj lahko za direktorja imenuje osebo, ki ima
najmanj univerzitetno izobrazbo, vsaj osem let delovnih izkušenj, od tega pet
let na vodilnih delovnih mestih podobne zahtevnosti, in ni bila pravnomočno
obsojena za kaznivo dejanje, pa obsodba ni pogojna.
Vsak član nadzornega sveta ali oseba, ki izkaže pravni
interes, lahko sodišču poda predlog za odpoklic direktorja sklada, če meni, da
direktor na dan imenovanja ni izpolnjeval pogojev iz prejšnjega odstavka.
Sodišče mora odločiti o predlogu v roku 30 dni od prejema.
29 člen
(postopek imenovanja direktorja)
Javni natečaj za direktorja na predlog nadzornega sveta
pripravi in objavi sklad najmanj 90 dni pred potekom mandata direktorja.
Formalni preizkus prispelih vlog opravi pooblaščeni delavec
sklada, ki pripravi preglednico prispelih vlog za obravnavo na nadzornem svetu.
Nadzorni svet po proučitvi popolnih in pravočasno prispelih
vlog in po morebitnih osebnih razgovorih s kandidati oblikuje predlog za
imenovanje direktorja sklada, ki ga posreduje ustanovitelju skupaj s prispelimi
vlogami.
Sklep o izboru kandidata in obvestila neizbranim kandidatom
posreduje kandidatom ustanovitelj v zakonsko določenem roku.
Na podlagi sklepa o imenovanju direktorja predsednik
nadzornega sveta sklene z direktorjem pogodbo o zaposlitvi.
30. člen
(pristojnosti, obveznosti in odgovornosti direktorja)
Direktor zastopa in predstavlja sklad.
Direktor organizira in vodi delo ter poslovanje sklada in
izdaja pravne akte v posamičnih zadevah iz pristojnosti sklada.
Za skrbnost in odgovornost direktorja sklada ter odškodninsko
odgovornost zaradi vpliva tretjih oseb se smiselno uporabljajo določbe zakona,
ki ureja gospodarske družbe.
31. člen
(predčasna razrešitev direktorja)
Direktor je lahko predčasno razrešen:
-      
če poda pisno odstopno izjavo;
-      
če ustanovitelj ne sprejme letnega poročila sklada, ker meni, da so
navedbe direktorja v letnem poročilu netočne ali zavajajoče oziroma dajejo
napačno sliko stanja sklada, te domneve pa potrdi Računsko sodišče ali
pooblaščen revizor, ki ga posebej za ta namen imenuje ustanovitelj;
-      
če ni izpolnjeval obveznosti, ki mu jih nalagata zakon in ta akt, ali ni
izpolnil cilja oziroma ciljev, določenih v poslovnem in finančnem načrtu
sklada.
Če direktor umre, postane poslovno nesposoben ali je razrešen
iz krivdnih razlogov, opravlja njegovo funkcijo do imenovanja novega direktorja
predsednik nadzornega sveta ali član nadzornega sveta, ki ga za to pooblasti
ustanovitelj, vendar najdlje 90 dni. V času, ko član nadzornega sveta opravlja
funkcijo direktorja, mu miruje članstvo v nadzornem svetu.
Če direktor poda odstopno izjavo ali mu poteče mandat, mora
predsednik nadzornega sveta izvesti vse postopke za imenovanje novega
direktorja najmanj 90 dni pred potekom odpovednega roka oziroma mandata
direktorja sklada.
VII. MINISTRSTVO, PRISTOJNO ZA PODROČJE DELOVANJA SKLADA IN
NADZOR
32. člen
(črtan)
33. člen
(nadzor nad delom sklada)
Nadzor nad delom in poslovanjem sklada izvaja ministrstvo,
pristojno za gospodarstvo.

 
Ustanovitveni akt Javnega sklada Republike Slovenije za
podjetništvo (Uradni list RS, št. 112/04)
vsebuje naslednje prehodne in končno določbo:
»VIII. PREHODNE IN KONČNA DOLOČBA
34. člen
(pravno nasledstvo)
Sklad je pravni naslednik Javnega sklada Republike Slovenije
za razvoj malega gospodarstva in prevzame vse njegove zaposlene delavce, vsa
sredstva, pravice in obveznosti, notranje akte, dokumentacijo in arhiv.
Direktor Javnega sklada Republike Slovenije za razvoj malega
gospodarstva opravlja funkcijo direktorja sklada do izteka mandata, za katerega
je bil imenovan.
Člani nadzornega sveta Javnega sklada Republike Slovenije za
razvoj malega gospodarstva opravljajo funkcijo članov nadzornega sveta sklada
do izteka mandata, za katerega so bili imenovani.
35. člen
(razveljavitev dosedanjega
akta)
Z dnem uveljavitve tega ustanovitvenega akta preneha veljati
Akt o ustanovitvi Javnega sklada Republike Slovenije za razvoj malega
gospodarstva (Uradni list RS, št. 96/00, 108/00 in 23/04).
36. člen
(uveljavitev)
Ta ustanovitveni akt začne veljati naslednji dan po objavi v
Uradnem listu Republike Slovenije.«.

 
Akt o spremembah in dopolnitvah Ustanovitvenega akta
Javnega sklada Republike Slovenije za podjetništvo (Uradni list RS, št. 11/07)
vsebuje naslednjo končno določbo:
»5. člen
Ta akt začne veljati naslednji dan po objavi v Uradnem listu
Republike Slovenije.«.

 
Akt o spremembah in dopolnitvi Ustanovitvenega akta
Javnega sklada Republike Slovenije za podjetništvo (Uradni list RS, št. 43/08)
vsebuje naslednjo končno določbo:
»4. člen
Ta akt začne veljati naslednji dan po objavi v Uradnem listu
Republike Slovenije.«.

 
Akt o spremembah in dopolnitvah Ustanovitvenega akta
Javnega sklada Republike Slovenije za podjetništvo (Uradni list RS, št. 71/09)
vsebuje naslednji prehodni in končno določbo:
»PREHODNI IN KONČNA DOLOČBA
23. člen
Direktor Javnega sklada Republike Slovenije za podjetništvo,
ki je bil imenovan pred uveljavitvijo tega akta, opravlja funkcijo do izteka
svojega mandata.
Člani nadzornega sveta Javnega sklada Republike Slovenije za
podjetništvo, ki so bili imenovani pred uveljavitvijo tega akta, opravljajo
svojo funkcijo do imenovanja novega nadzornega sveta v skladu s tem aktom.
24. člen
Ta akt začne veljati naslednji dan po objavi v Uradnem listu
Republike Slovenije.«.