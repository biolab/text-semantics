1. člen
(vsebina pravilnika)
Ta pravilnik določa način označevanja nepremičnih kulturnih
spomenikov (v nadaljnjem besedilu: spomenik) in objektov, v katerih so
shranjeni premični kulturni spomeniki (v nadaljnjem besedilu: objekt).
2. člen
(dolžnost označevanja)
(1) Vsak spomenik se označi z oznako spomenika v skladu s tem
pravilnikom. Na enak način se lahko označijo tudi objekti.
(2) Ne glede na prejšnji odstavek se ne označujejo posamezni
arheološki ali drugi spomeniki, kadar tako določa akt o razglasitvi ali se tako
določi v postopku izdaje kulturnovarstvenega soglasja zaradi varovanja
spomenika ali njegovih delov.
(3) Spomeniki, uvrščeni na Unescov seznam svetovne dediščine,
in spomeniki z znakom evropske dediščine se označijo tudi v skladu z mednarodnimi
akti, ki določajo njihov status.
3. člen
(oznaka)
(1) Oznaka spomenika oziroma objekta je označevalna tabla (v
nadaljnjem besedilu: tabla) na pročelju ali podobnem primernem mestu spomenika
oziroma objekta.
(2) Manjši spomenik (na primer javna skulptura, znamenje,
vodnjak, edikula) ali kulturna krajina se lahko označi s talno tablo.
(3) Kadar to zahteva varstveni režim, se lahko tabla namesti
na poseben nosilec pred spomenikom ali se spomenik označi s talno tablo.
4. člen
(vsebina table)
(1) Na tabli so osnovni podatki o spomeniku oziroma premičnih
kulturnih spomenikih v objektu.
(2) Osnovni podatki o spomeniku so:
-       
ime spomenika, ki je praviloma enako imenu enote dediščine iz registra
kulturne dediščine brez krajevnega dela imena;
-       
enotna identifikacija dediščine iz registra kulturne dediščine;
-       
vrsta spomenika (spomenik državnega pomena, spomenik lokalnega pomena);
-       
ime »Republika Slovenija« za spomenik državnega pomena oziroma ime
pokrajine ali občine, ki je razglasila spomenik lokalnega pomena.
(3) Osnovni podatki o premičnih kulturnih spomenikih v
objektu so:
-       
ime premičnega kulturnega spomenika, ki je shranjen v objektu;
-       
vrsta premičnega kulturnega spomenika, ki je shranjen v objektu
(kulturni spomenik, kulturni spomenik državnega pomena, kulturni spomenik
lokalnega pomena);
-       
ime »Republika Slovenija« za premični kulturni spomenik državnega pomena
in premični kulturni spomenik, ki je kulturni spomenik na podlagi zakona brez
posebnega postopka razglasitve in ki ga hrani organizacija, pristojna za izvajanje
ukrepov varstva premične kulturne dediščine (v nadaljnjem besedilu: pristojna
organizacija), ali pristojni arhiv, oziroma ime pokrajine ali občine, ki je
razglasila premični kulturni spomenik lokalnega pomena.
(4) Vsi napisi na tabli so v slovenščini. Na območjih občin,
kjer se kot uradna jezika uporabljata tudi italijanščina in madžarščina, so
napisi na tabli tudi v italijanščini in madžarščini, vendar ne smejo biti
oblikovno bolj poudarjeni od napisov v slovenščini. Napisi na tabli so lahko
tudi v angleščini, vendar ne smejo biti oblikovno bolj poudarjeni od napisov v
uradnih jezikih.
(5) Tabla lahko vsebuje identifikacijo, ki omogoča
elektronsko odčitavanje dodatnih podatkov o spomeniku oziroma objektu.
5. člen
(razpoznavni znak Haaške konvencije)
(1) Obvezni del table je razpoznavni znak Haaške konvencije
(v nadaljnjem besedilu: razpoznavni znak), katerega oblika je določena v 16.
členu Konvencije o varstvu kulturnih dobrin v primeru oboroženega spopada
(Uradni list FLRJ – Mednarodne pogodbe, št. 4/56, Uradni list RS – Mednarodne
pogodbe, št. 15/92,1/97 in 17/15; v nadaljnjem besedilu: Haaška konvencija).
(2) Pridobitna raba razpoznavnega znaka je prepovedana.
(3) Razpoznavnega znaka ni dovoljeno uporabljati na
kažipotih, prometnih ali turističnih tablah ali objektih, ki nimajo statusa
kulturnega spomenika ali v njih ne hranijo premičnih kulturnih spomenikov.
6. člen
(podoba table)
(1) Tabla je okrogle oblike.
(2) Tabla ima ob robu razporejene osnovne podatke, v jedru pa
je razpoznavni znak.
(3) Tipografija povzema črkovno vrsto celostne grafične
podobe države.
(4) Tabla je kovinska ali iz trajnega neprosojnega umetnega
materiala z belo podlago.
(5) Talna tabla je kovinska, brez barv in z reliefnimi
napisi.
(6) Natančna oblika, velikost, materiali, tipografija,
razpored vsebine in predpisana osnovna tehnična izhodišča za postavitev in
uporabo tabel za označevanje spomenikov so določeni v priročniku za označevanje
nepremičnih kulturnih spomenikov, ki je objavljen na spletnih straneh
ministrstva, pristojnega za kulturo.
(7) Priročnik iz prejšnjega odstavka se smiselno uporablja
tudi za oblikovanje in namestitev tabel za označevanje objektov.
7. člen
(način označevanja)
(1) Tabla se pritrdi tako, da njen nosilec čim manj posega v
pročelje ali drugo zunanjo površino spomenika oziroma objekta in je vizualno v
skladu z njim.
(2) Nosilec in pritrditev table na sprednji strani ne smeta
biti vidna.
(3) Tabla se ne namešča na kamnite portale, okvire, reliefne
ali keramične okrase, štukaturne robove in podobne elemente pročelij.
(4) Tabla se praviloma ne namešča nižje kot 1,5 metra nad
tlemi.
(5) Za namestitev table na spomenike in objekte, ki so
varovani kot nepremična kulturna dediščina, je treba pridobiti
kulturnovarstveno soglasje Zavoda za varstvo kulturne dediščine Slovenije (v
nadaljnjem besedilu: zavod).
(6) Namestitev table na objekte, ki niso varovani kot
nepremična kulturna dediščina, se določi s sodelovanjem pristojne organizacije
oziroma s sodelovanjem pristojnega arhiva.
(7) Namestitev table se izvede v sodelovanju z lastnikom
spomenika oziroma objekta.
8. člen
(uporaba razpoznavnega znaka)
(1) Ob nevarnosti oboroženega spopada se spomeniki in objekti
označijo z razpoznavnim znakom v obliki večjih tabel ali transparentov na
tkanini ali plastični foliji, na katere je natisnjen ali narisan razpoznavni
znak v velikosti najmanj 100 x 70 cm.
(2) Razpoznavni znak se skladno z določili Haaške konvencije
uporablja en sam ali trikrat ponovljen.
(3) Razpoznavni znaki se po navodilih zavoda namestijo na
strehe spomenikov in objektov in na njihova izpostavljena pročelja.
9. člen
(dodatne pojasnilne table)
(1) Spomeniki imajo lahko dodatne pojasnilne table, ki
vsebujejo kratka pojasnila o zgodovini in lastnostih spomenika, če to ni v
nasprotju z varstvenim režimom spomenika. Besedilo se določi v sodelovanju z
zavodom.
(2) Dodatne pojasnilne table imajo lahko tudi objekti.
Besedilo se določi v sodelovanju s pristojno organizacijo.
(3) Dodatne pojasnilne table so oblikovno in dimenzijsko
prilagojene označevalni tabli.
(4) Dodatne pojasnilne table so usklajene z likovnimi
prvinami pročelja, bližnjo okolico lokacije in celostno podobo pokrajine ali
občine, kjer je ta sprejeta.
(5) Izhodišča za oblikovanje in postavitev dodatnih
pojasnilnih tabel so opredeljena v priročniku iz šestega odstavka 6. člena tega
pravilnika.
(6) Dodatna pojasnilna tabla se namesti v sodelovanju z
lastnikom nepremičnine, na kateri bo ta stala.
10. člen
(druge oznake)
Druge oznake, kot so kažipoti, različne kulturne in druge
poti, prometni znaki, promocijske in podobne oznake, ki nimajo neposredne zveze
s spomenikom, se lahko nameščajo na ali v spomenike, če to ni v nasprotju z
varstvenim režimom.
11. člen
(nadzor)
Nadzor nad izvajanjem tega pravilnika opravlja inšpektor,
pristojen za kulturno dediščino.
12. člen
(financiranje tabel)
(1) Table za spomenike državnega pomena in objekte, v katerih
so shranjeni premični kulturni spomeniki, ki so razglašeni za spomenik
državnega pomena, se financirajo iz državnega proračuna, table za spomenike
lokalnega pomena in objekte, v katerih so shranjeni premični kulturni
spomeniki, ki so razglašeni za spomenik lokalnega pomena, pa iz proračuna
pokrajine ali občine, ki je posamezno razglasitev sprejela.
(2) Table za objekte, v katerih so shranjeni premični
kulturni spomeniki, ki so kulturni spomenik na podlagi zakona brez posebnega
postopka razglasitve in ki jih hrani pristojna organizacija oziroma pristojni
arhiv, se financirajo iz državnega proračuna.
PREHODNA IN KONČNI DOLOČBI
13. člen
(prehod na nov način označevanja)
(1) Spomeniki državnega pomena, ki niso označeni v skladu s
Pravilnikom o označevanju nepremičnih kulturnih spomenikov (Uradni list RS, št.
57/11), se označijo z oznakami, določenimi s tem pravilnikom, do konca leta
2021.
(2) Spomeniki lokalnega pomena, ki niso označeni v skladu s
Pravilnikom o označevanju nepremičnih kulturnih spomenikov (Uradni list RS, št.
57/11), se označijo z oznakami, določenimi s tem pravilnikom, do konca leta
2024.
(3) Oznake spomenikov, ki so bili označeni v skladu s
Pravilnikom o obliki in namestitvi oznak nepremičnih kulturnih spomenikov
(Uradni list SRS, št. 33/85), se nadomestijo z oznakami, določenimi s tem
pravilnikom, ob prvi večji prenovi spomenika, najpozneje pa do konca leta 2025.
(4) Oznake spomenikov, ki so bili označeni v skladu s
Pravilnikom o označevanju nepremičnih kulturnih spomenikov (Uradni list RS, št.
57/11), se nadomestijo z oznakami, določenimi s tem pravilnikom, če so
dotrajane ali poškodovane.
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o označevanju nepremičnih kulturnih spomenikov (Uradni list RS, št. 57/11).
15. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-8/2019
Ljubljana, dne 7. junija 2021
EVA 2019-3340-0013
Dr. Vasko Simoniti
minister
za kulturo