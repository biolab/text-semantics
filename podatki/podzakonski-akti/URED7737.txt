1. člen
(vsebina)
Ta uredba določa vrste dejanskih rab zemljišč in njihove
šifre, ki se vodijo v zemljiškem katastru, vrste podrobnejših dejanskih rab
zemljišč in njihove šifre, razvrstitev podrobnejših dejanskih rab zemljišč v
dejanske rabe zemljišč, ki se vodijo v zemljiškem katastru, podatke, ki se
prevzemajo iz matičnih evidenc dejanske rabe zemljišč, in pogoje za prevzem
podatkov iz matičnih evidenc dejanskih rab zemljišč ter način usklajevanja
poligonov različnih dejanskih rab zemljišč.
2. člen
(vrste dejanskih rab zemljišč in njihove šifre)
Vrste dejanskih rab zemljišč in njihove šifre, ki se vodijo v
zemljiškem katastru, so v prilogi 1, ki je sestavni del te uredbe.
3. člen
(vrste podrobnejših dejanskih rab zemljišč, njihove šifre in
opisi)
Vrste podrobnejših dejanskih rab zemljišč, šifre podrobnejših
dejanskih rab zemljišč in opisi teh rab so v prilogi 2, ki je sestavni del te
uredbe.
4. člen
(razvrstitev podrobnejših dejanskih rab zemljišč v dejanske
rabe zemljišč, ki se vodijo v zemljiškem katastru)
Podrobnejša dejanska raba zemljišča iz priloge 2 te uredbe se
razvrsti v vrsto dejanske rabe zemljišč iz priloge 1 te uredbe s šifro, ki je
pri posamezni podrobnejši dejanski rabi zemljišč navedena v zadnjem stolpcu
priloge 2 te uredbe (razdelek »ZK«).
5. člen
(podatki, ki se prevzemajo iz matičnih evidenc dejanske rabe
zemljišč)
(1) V zemljiški kataster se prevzemajo podatki o
podrobnejših dejanskih rabah zemljišč iz matičnih evidenc dejanske rabe
zemljišč po poligonih.
(2) O poligonih podrobnejših dejanskih rab zemljišč
(v nadaljnjem besedilu: poligon) se prevzemajo naslednji podatki:
-       
številka poligona,
-       
šifra podrobnejše dejanske rabe zemljišč,
-       
koordinate točk poligona,
-       
lokacijska natančnost,
-       
datum dejanske rabe zemljišč.
(3) Številka poligona se enolično določi v matični
evidenci dejanske rabe zemljišč. Za nov poligon se določi nova številka.
Številka brisanega poligona se ne sme znova uporabiti.
(4) Šifra podrobnejše dejanske rabe zemljišč je šifra iz
priloge 2 te uredbe.
(5) Koordinate točk poligona se določijo v državnem
koordinatnem sistemu na dve decimalni mesti natančno.
(6) Lokacijska natančnost se določi po šifrantu, ki ga
Geodetska uprava Republike Slovenije (v nadaljnjem besedilu: geodetska uprava)
objavi na svojih spletnih straneh.
(7) Datum dejanske rabe zemljišč je datum zadnje
spremembe podatkov v matični evidenci dejanske rabe zemljišč, ki se prevzemajo
v skupni sloj dejanske rabe zemljišč.
6. člen
(način pošiljanja podatkov v zemljiški kataster)
(1) Podatki iz drugega odstavka prejšnjega člena se v
zemljiški kataster prevzemajo iz naslednjih matičnih evidenc dejanske rabe
zemljišč:
-       
evidence, v kateri se vodijo podatki o dejanski rabi kmetijskih in
gozdnih zemljišč v skladu s predpisi, ki urejajo kmetijstvo,
-       
evidence, v kateri se vodijo podatki o dejanski rabi zemljišč javne
cestne in javne železniške infrastrukture v skladu s predpisi, ki urejajo
evidentiranje dejanske rabe zemljišč javne cestne in javne železniške
infrastrukture,
-       
evidence, v kateri se vodijo podatki o dejanski rabi vodnih zemljiščih v
skladu s predpisi, ki urejajo vode, in
-       
evidence, v kateri se vodijo podatki o dejanski rabi poseljenih zemljišč
v skladu s predpisi, ki urejajo prostor.
(2) Iz matičnih evidenc dejanske rabe zemljišč iz
prejšnjega odstavka se podatki prevzamejo tako, da jih v zemljiški kataster
pošljejo upravljavci matičnih evidenc dejanske rabe zemljišč (v nadaljnjem
besedilu: upravljavec matične evidence).
(3) Upravljavec matične evidence pošlje podatke v
zemljiški kataster, če določi nov poligon, spremeni obstoječi poligon, briše
poligon ali določi drugo podrobnejšo dejansko rabo zemljišč.
(4) Upravljavec matične evidence pošlje podatke za
celoten poligon. Če se spremeni meja med poligonoma dejanske rabe zemljišč, ki
jih vodi v matični evidenci dejanske rabe zemljišč, mora upravljavec matične
evidence poslati podatke o obeh poligonih.
(5) Upravljavec matične evidence pošlje podatke v
zemljiški kataster v izmenjevalnih formatih, ki jih geodetska uprava objavi na
svojih spletnih straneh.
7. člen
(usklajevanje poligonov)
Upravljavec matične evidence pred pošiljanjem novih ali
spremenjenih poligonov uskladi mejo novega ali spremenjenega poligona z mejo
poligona druge dejanske rabe, ki je evidentirana v skupnem sloju dejanske rabe
zemljišč, če je tako dejansko stanje v naravi.
8. člen
(pogoji za prevzem podatkov iz matične evidence dejanske
rabe zemljišč)
V skupni sloj dejanske rabe zemljišč se iz matične evidence dejanske
rabe zemljišč prevzamejo podatki o poligonu, če so izpolnjeni naslednji pogoji:
-       
za posamezen poligon morajo biti poslani podatki iz drugega odstavka 5.
člena te uredbe,
-       
poligon mora biti topološko pravilen,
-       
poligoni morajo biti topološko usklajeni med seboj in s poligoni iste
matične evidence dejanske rabe zemljišč, ki so že evidentirani v skupnem sloju
dejanske rabe zemljišč, če se podatki nanašajo na več poligonov iste matične
evidence dejanske rabe zemljišč, ki se med seboj stikajo,
-       
poligoni, ki se v matični evidenci dejanske rabe zemljišč prekrivajo,
morajo biti določeni kot posebni poligoni in
-       
poligoni morajo imeti določene šifre podrobnejših dejanskih rab zemljišč
iz priloge 2 te uredbe.
9. člen
(evidentiranje podatkov o dejanskih rabah zemljišč)
(1) Geodetska uprava prevzame podatke o poligonu in jih
evidentira v skupnem sloju dejanske rabe zemljišč, če so izpolnjeni pogoji iz
prejšnjega člena.
(2) Če pogoji iz prejšnjega člena niso izpolnjeni,
geodetska uprava podatkov ne prevzame in o tem obvesti upravljavca matične
evidence.
(3) Če se nov poligon prekriva s poligoni iz drugih
matičnih evidenc dejanske rabe zemljišč, ki so evidentirani v skupnem sloju
dejanske rabe zemljišč, se območje prekrivanja evidentira kot samostojen
poligon. Za nov samostojen poligon se evidentira dejanska raba obeh poligonov,
ki se med seboj prekrivata.
(4) Če po evidentiranju spremembe med novim in
evidentiranim poligonom nastane vrzel, ki nima določene podrobnejše dejanske
rabe zemljišč, se vrzel evidentira kot samostojen poligon z rabo »nedoločena
raba«.
(5) Tloris stavbe iz katastra stavb se evidentira kot
samostojen poligon z rabo »tloris stavbe« in rabo poligona, ki ga preseka.
(6) Geodetska uprava zagotovi informacijsko rešitev, ki
upravljavcem matičnih evidenc omogoča dostop do podatkov in pridobitev podatkov
skupnega sloja dejanske rabe zemljišč, drugim uporabnikom pa vpogled v zadnje
stanje podatkov skupnega sloja dejanske rabe zemljišč.
10. člen
(neplodna zemljišča in nedoločena raba)
(1) Zemljišča, ki nimajo določene podrobnejše dejanske
rabe zemljišč iz 3. člena te uredbe, geodetska uprava v skupnem sloju dejanske
rabe zemljišč evidentira s poligoni.
(2) Zemljiščem poligonov iz prejšnjega odstavka se v
skupnem sloju dejanske rabe zemljišč evidentira raba »neplodna zemljišča« s
šifro 50, če je površina posameznega poligona večja od 1000 m2 in je poligon z
več kot polovico površine nad 800 m nadmorske višine.
(3) Poligoni iz prvega odstavka tega člena, ki nimajo
evidentirane rabe iz prejšnjega odstavka, se v skupnem sloju dejanske rabe
zemljišč evidentirajo z »nedoločeno rabo« s šifro 90.

Priloga
1: Vrste dejanskih rab zemljišč, ki se vodijo v zemljiškem katastru
Priloga
2: Vrste podrobnejših dejanskih rab in njihova razvrstitev v dejanske rabe
zemljišč, ki se vodijo v zemljiškem katastru

Uredba o dejanskih rabah zemljišč (Uradni list
RS, št. 43/18) vsebuje naslednjo končno določbo:
»KONČNA DOLOČBA
11. člen
(začetek veljavnosti in
uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. junija 2019.«.

Uredba o spremembah Uredbe o dejanskih rabah
zemljišč (Uradni list RS, št. 35/19) spreminja 11. člen Uredbe o
dejanskih rabah zemljišč (Uradni list RS, št. 43/18) tako, da se glasi:
»11. člen
(začetek veljavnosti in
uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 1. aprila 2020.«;
ter vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.