1. člen
Ta pravilnik določa geografsko območje ter način predelave in
priprave za trg za Vipavsko salamo z zaščiteno geografsko označbo (v nadaljnjem
besedilu: Vipavska salama).
2. člen
(1) Ime Vipavska salama ima lahko samo salama predelana in
pripravljena za trg na geografskem območju in na način, ki sta določena v
specifikaciji za Vipavsko salamo, ki jo je potrdilo Ministrstvo za kmetijstvo,
gozdarstvo in prehrano (v nadaljnjem besedilu: Ministrstvo) v skladu s
predpisom, ki ureja postopke zaščite kmetijskih pridelkov oziroma živil.
(2) Specifikacija za Vipavsko salamo iz prejšnjega odstavka
je dosegljiva na Ministrstvu, Dunajska cesta 58, Ljubljana, ali na spletnih
straneh ministrstva (www.mkgp.gov.si) pod povezavo Zaščita kmetijskih pridelkov
oziroma živil.
3. člen
Vipavska salama mora biti označena v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Vipavska salama lahko uporablja proizvajalec salame, ki
zanjo pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Vipavsko salamo lahko pridobi proizvajalec
te salame v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi proizvajalci Vipavske salame, ki pridobijo certifikat iz
4. člena tega pravilnika in proizvajajo Vipavsko salamo, morajo enkrat letno,
najpozneje do konca februarja, na Ministrstvo pisno sporočiti količino Vipavske
salame, ki so jo v preteklem letu proizvedli.
7. člen
Proizvajalci Vipavske salame, ki so do uveljavitve tega
pravilnika za svoje proizvode uporabljali ime Vipavska salama, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo,
imena Vipavska salama na svojih proizvodih ne smejo več uporabljati.
8. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 324-548/2005/13
Ljubljana, dne 17. decembra 2008
EVA 2008-2311-0111
dr. Milan Pogačnik l.r.
Minister
za kmetijstvo,
gozdarstvo in prehrano