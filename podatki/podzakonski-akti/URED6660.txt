I. SPLOŠNE DOLOČBE
1. člen
(namen)
(1) Ta uredba v skladu z Direktivo Sveta
1999/31/ES z dne 26. aprila 1999 o odlaganju odpadkov na odlagališčih (UL L št.
182 z dne 16. 7. 1999, str. 1), nazadnje spremenjeno z Direktivo (EU) 2018/850
Evropskega parlamenta in Sveta z dne 30. maja 2018 o spremembi Direktive
1999/31/ES o odlaganju odpadkov na odlagališčih (UL L št. 150 z dne 14. 6.
2018, str. 100), (v nadaljnjem besedilu: Direktiva 1999/31/ES) in Odločbo Sveta
z dne 19. decembra 2002 o določitvi meril in postopkov za sprejemanje odpadkov
na odlagališčih na podlagi člena 16 in Priloge II k Direktivi 1999/31/ES (UL L
št. 11 z dne 16. 1. 2003, str. 27) s ciljem čim hitrejšega prehoda na krožno
gospodarstvo določa zahteve za zagotovitev postopnega zmanjšanja odlaganja
odpadkov na odlagališčih, zlasti tistih, ki so primerni za recikliranje ali
drugo predelavo, zahteve, ki jih morajo izpolnjevati odpadki, ki se odlagajo,
pravila ravnanja in druge pogoje za odlaganje odpadkov ter pogoje in ukrepe v
zvezi z načrtovanjem, gradnjo, odlaganjem in zapiranjem odlagališča odpadkov
ter ravnanje po njegovem zaprtju z namenom, da se v celotnem obdobju
obratovanja odlagališča zmanjšajo škodljivi vplivi na okolje, zlasti zaradi
vplivov onesnaževanja površinske vode, podzemne vode, tal in zraka, in v zvezi
z globalnim onesnaženjem okolja zmanjšajo emisije toplogrednih plinov ter
preprečijo tveganja za zdravje ljudi.
(2) Ta uredba določa tudi pravila za
skladiščenje odpadkov z živim srebrom (v nadaljnjem besedilu: kovinsko živo
srebro) v skladu z Uredbo (EU) 2017/852 Evropskega parlamenta in Sveta z dne
17. maja 2017 o živem srebru in razveljavitvi Uredbe (ES) št. 1102/2008 (UL L
št. 137 z dne 24. 5. 2017, str. 1; v nadaljnjem besedilu: Uredba 2017/852).
(3) Ta uredba
določa tudi pravila ravnanja in druge pogoje za obdelavo mešanih komunalnih
odpadkov pred odlaganjem na odlagališču.
(4) Za vprašanja v
zvezi z odpadki, ki se odlagajo, in splošnimi pogoji odstranjevanja odpadkov,
ki niso posebej urejeni s to uredbo, se uporablja predpis, ki ureja odpadke.
2. člen
(uporaba)
(1) Določbe te uredbe se uporabljajo za
načrtovanje in obratovanje odlagališča, podzemnega skladišča in skladišča
kovinskega živega srebra, ki se šteje za odpadek (v nadaljnjem besedilu:
kovinsko živo srebro), ne glede na vrsto odpadkov, ki se odlagajo.
(2) Ne glede na prejšnji odstavek se
določbe te uredbe ne uporabljajo za:
1.     
vnašanje blata čistilnih naprav ali greznic in mulja iz rečnih strug,
jezer ali morja ter podobnih snovi v tla ali na tla z namenom gnojenja ali
izboljševanja kakovosti tal, če se vnašajo kot gnojilo v skladu s predpisom, ki
ureja uporabo blata iz komunalnih čistilnih naprav v kmetijstvu, ali predpisom,
ki ureja varstvo voda pred onesnaževanjem z nitrati iz kmetijskih virov;
2.     
uporabo inertnih odpadkov kot polnilo pri vzpostavitvi novega ali
nadomestitvi prejšnjega stanja okolja, če se vnašajo v skladu s predpisom, ki
ureja obremenjevanje tal z vnašanjem odpadkov, ali pri zagotavljanju
stabilnosti telesa odlagališča, sanitarnih ukrepov ali drugih posegov pri
gradnji ali rekonstrukciji odlagališč;
3.     
odlaganje blata na vodnem in priobalnem zemljišču, če je bil odvzet z
njegovega vodnega ali priobalnega zemljišča in ima lastnosti odpadka, ki se po
tej uredbi lahko odlaga na odlagališče za nenevarne odpadke, pri čemer se
upoštevajo le anorganski parametri onesnaženosti odpadka in izlužka;
4.     
uporabo odpadka s številko odpadka 17 05 04 (zemlja in kamenje, ki nista
navedena pod 17 05 03) iz seznama odpadkov, določenega v predpisu, ki ureja
odpadke (v nadaljnjem besedilu: seznam odpadkov), ki nastane pri gradbenih
delih, ali umetno pripravljenih zemljin, če se vnašajo zunaj telesa odlagališča
v skladu s predpisom, ki ureja obremenjevanje tal z vnašanjem odpadkov;
5.     
odlaganje odpadkov iz rudarskih in drugih ekstraktivnih dejavnosti na
kopnem, to je odpadkov, ki nastajajo pri raziskovanju, izkoriščanju, tudi v
predproizvodni fazi, pri obdelavi in skladiščenju mineralnih surovin in v
kamnolomih, če se z njimi ravna v skladu s predpisi, ki urejajo rudarstvo.
(3) Če odpadki vsebujejo obstojna organska
onesnaževala ali so z njimi onesnaženi, se lahko odlagajo v skladu s to uredbo,
če vsebnost polikloriranih bifenilov (v nadaljnjem besedilu: PCB) v njih ne
presega mejnih vrednosti koncentracije obstojnih organskih onesnaževal in so
izpolnjene druge zahteve v zvezi z obstojnimi organskimi onesnaževali, ki so za
odlaganje odpadkov določene z Uredbo Evropskega parlamenta in Sveta ES št.
850/2004 z dne 29. aprila 2004 o obstojnih organskih onesnaževalih in spremembi
Direktive 79/117/EGS (UL L št. 158 z dne 30. 4. 2004, str. 7), zadnjič
spremenjeno z Uredbo Komisije (EU) št. 519/2012 z dne 19. junija 2012 o
spremembi Uredbe Evropskega parlamenta in Sveta (ES) št. 850/2004 o obstojnih
organskih onesnaževalih glede priloge I (UL L št. 159 z dne 20. 6. 2012,
str. 1).
3. člen
(pomen izrazov)
(1) Izrazi, uporabljeni v tej uredbi, imajo
naslednji pomen:
1.     
aktivno odplinjanje je izsesavanje odlagališčnega plina z umetno
ustvarjenim podtlakom;
2.     
biološko razgradljiv odpadek je kakršen koli odpadek, ki se lahko
aerobno ali anaerobno razgradi, kot so biološko razgradljivi kuhinjski odpadki
in odpadki z vrtov in parkov ter papir in karton;
3.     
center za ravnanje s komunalnimi odpadki je objekt infrastrukture
lokalnega pomena v skladu z zakonom, ki ureja varstvo okolja, in je kot naprava
ali več povezanih naprav namenjen za prevzem, skladiščenje in obdelavo mešanih
komunalnih odpadkov ter za oddajo izločenih frakcij in ostanka mešanih
komunalnih odpadkov po obdelavi v nadaljnje ravnanje v skladu s predpisi, ki
urejajo ravnanje z odpadki;
4.     
gradbeni odpadek je odpadek, ki nastane pri graditvi v skladu z zakonom,
ki ureja graditev, in je razvrščen v skupino odpadkov 17 s seznama odpadkov;
5.     
inertni odpadek je odpadek, ki se fizikalno, kemično ali biološko
bistveno ne spreminja, ne razpade, ne zgori ali kako drugače kemično ali
fizikalno ne reagira, se biološko ne razgradi in ne vpliva škodljivo na druge
snovi ob stiku z njimi tako, da bi to lahko povzročilo onesnaženje okolja ali
škodovalo zdravju; skupno izluževanje, vsebnost onesnaževal v inertnem odpadku
in ekotoksičnost izcedne vode so zanemarljivi ter zlasti ne ogrožajo kakovosti
površinske ali podzemne vode;
6.     
indikativni parameter podzemne vode je indikativni parameter iz
preglednice 1 iz priloge 8, ki je sestavni del te uredbe, in se izraža kot
koncentracija onesnaževala v podzemni vodi;
7.     
istovrstni odpadek je odpadek, ki nastaja v enakih ali podobnih procesih
brez bistvenih razlik glede načina nastajanja in njegove sestave, tako da se
fizikalne, kemične ali biokemične lastnosti odpadka, pomembne za njegovo
odstranjevanje, med seboj bistveno ne razlikujejo, in je razvrščen v isto
skupino na seznamu odpadkov;
8.     
izcedne vode so tekočine, ki se izcejajo iz odloženih odpadkov in se
odvajajo ali zadržujejo znotraj telesa odlagališča;
9.     
izlužek je raztopina, pridobljena z laboratorijskim preizkusom
izluževanja odpadka;
10.  
meja zaznavnosti je meja zaznavnosti, kot jo določa predpis, ki ureja
obratovalni monitoring stanja podzemnih voda;
11.  
obdelava mešanih komunalnih odpadkov je postopek odstranjevanja z oznako
D8 iz predpisa, ki ureja odpadke, in mora biti izveden kot mehansko biološka
obdelava v skladu z Zaključkom o BAT in Referenčnim dokumentom o BAT, ki
urejata ravnanje z odpadki. Mehansko biološka obdelava je postopek
odstranjevanja mešanih komunalnih odpadkov, ki se izvede kot pripravljalni
(predhodni) postopek pred odlaganjem mešanih komunalnih odpadkov na
odlagališču;
12.  
obdelava odpadkov je vsak fizikalni, termični, kemični ali biološki
postopek pri postopkih predelave oziroma odstranjevanja odpadkov v skladu s
predpisom, ki ureja odpadke, vključno s sortiranjem odpadkov, s katerim se
spremenijo lastnosti odpadkov, zato da se zmanjšajo njihova prostornina,
nevarne lastnosti ali vsebnost biološko razgradljivih snovi, da se laže ravna z
njimi ali povečajo možnosti za njihovo predelavo;
13.  
območje odlagališča je območje, ki je določeno s prostorskim aktom, kjer
je dovoljena gradnja telesa odlagališča in drugih objektov in naprav, potrebnih
za obratovanje odlagališča;
14.  
obstoječe odlagališče je odlagališče, ki je bilo zgrajeno ali je
obratovalo na dan uveljavitve Pravilnika o odlaganju odpadkov (Uradni list RS,
št. 5/00, 41/04, in 43/04), to je 5. februarja 2000, ali odlagališče, za katero
je bilo pred uveljavitvijo pravilnika iz te točke pridobljeno pravnomočno
gradbeno dovoljenje;
15.  
odlagališče je naprava za odstranjevanje odpadkov z odlaganjem odpadkov
na ali v tla (podzemno), vključno z internim odlagališčem, kjer povzročitelj
odpadkov odlaga svoje odpadke na kraju njihovega nastanka, in skladiščem, ki se
stalno, to je več kot eno leto, uporablja za začasno skladiščenje odpadkov. Za
odlagališče se ne šteje:
- 
naprava, kjer se odpadki raztovarjajo zato, da se omogoči njihova
priprava za nadaljnji prevoz v predelavo, obdelavo ali odstranjevanje v drugi
napravi,
- 
skladišče odpadkov, v katerem se odpadki skladiščijo največ tri leta
pred predelavo ali obdelavo, ali
- 
skladišče odpadkov, v katerem se odpadki skladiščijo največ eno leto
pred odstranjevanjem;
16.  
odlagališčni plin je kateri koli plin, ki nastaja zaradi odloženih
odpadkov;
17.  
odlagališčno dno je poravnana površina podlage, na kateri je zgrajeno
telo odlagališča;
18.  
odplinjevalni sistemi so odplinjevalni kamini, rezervoarji in napeljave
ter regulacijski objekti in drugi objekti za zajemanje odlagališčnega plina in
nadzorovano ravnanje z njim oziroma njegovo neposredno sežiganje;
19.  
opozorilna sprememba je sprememba vsebnosti onesnaževala, ki je določena
kot vrednost, pri kateri je prišlo do onesnaženja podzemne vode zaradi vpliva
odlaganja odpadkov na odlagališču na podzemno vodo;
20.  
osnovni parameter podzemne vode je osnovni parameter iz preglednice 1 iz
priloge 8 te uredbe, in se izraža kot koncentracija onesnaževala v podzemni
vodi;
21.  
podzemno skladišče je trajno skladišče odpadkov v globokem podzemnem
prostoru, kot je rudnik soli ali kalija;
22.  
pošiljka odpadkov je količina istovrstnih odpadkov, ki jih upravljavec
odlagališča prevzame v enem dnevu v okviru ene spremne dokumentacije o
prevzetih odpadkih;
23.  
redko poseljeno oddaljeno območje je območje:
- 
na katerem stalno prebiva manj kakor 500 prebivalcev na občino ali
naselje,
- 
na katerem gostota prebivalstva ne presega 5 prebivalcev na km2
površine in
- 
ki je več kakor 50 km oddaljeno od najbližjega naselja z več kakor 250
prebivalci na km2 površine ali ima do takih naselij večji del leta
otežen dostop po cesti zaradi slabih meteoroloških razmer;
24.  
rekonstrukcija odlagališča so gradbeni posegi na odlagališču v skladu z
zakonom, ki ureja graditev, s katerimi se ne povečuje zmogljivost odlagališča
ali spreminja vrsta odlagališča iz 4. člena te uredbe;
25.  
reprezentativni vzorec odpadkov je vzorec, vzet iz celotne količine
odpadkov, katerega lastnosti, ki so predmet kemične analize, kažejo povprečno
sestavo teh odpadkov;
26.  
skladišče kovinskega živega srebra je zaprt sistem za skladiščenje
kovinskega živega srebra v skladu z Uredbo 2017/852, in sicer:
- 
rudnik soli, prilagojen za trajno skladiščenje pretvorjenih odpadkov z
živim srebrom, ali globoka podzemna formacija iz trdnih kamnin, ki zagotavlja
enako ali višjo raven varnosti in zaprtosti kakor rudnik soli,
- 
nadzemno skladišče, namenjeno začasnemu skladiščenju kovinskega živega
srebra dlje kot eno leto, ali trajnemu skladiščenju pretvorjenih in strjenih
odpadkov z živim srebrom in opremljeno za ta namen, ki zagotavlja enako ali
višjo raven varnosti in zaprtosti kakor skladišča iz prejšnje alineje;
27.  
tekoči odpadek je kateri koli odpadek v tekočem agregatnem stanju. Blato
in mulj se ne štejeta za tekoči odpadek. Tekoči odpadek so tudi industrijske
odpadne vode, ki se zbirajo in oddajajo, ne da bi se pred oddajo izvajal obratovalni
monitoring v skladu s predpisi, ki urejajo emisijo snovi in toplote v vode;
28.  
telo odlagališča je del območja
odlagališča, ki obsega celoto vseh odloženih odpadkov in sistem tesnjenja
odlagališča, sistem odplinjanja odlagališča in druge objekte ter obrobne in
oporne nasipe ter druge tehnične konstrukcije za zagotavljanje stabilnosti
telesa odlagališča. Telo odlagališča ima eno ali več odlagalnih polj;
29.  
temeljna tla so izravnana nosilna površina, na katero se zgradi telo
odlagališča;
30.  
tesnjenje odlagališča je tehnični sistem objektov in ukrepov za
preprečevanje emisije snovi v tla, ki ga sestavljajo tesnjenje površine
odlagališčnega telesa, tesnjenje odlagališčnega dna in sistem odvajanja
izcednih in padavinskih odpadnih vod, in sicer ločimo:
a)   
kombinirano tesnjenje odlagališča, ki je sestavljeno iz različnih
tesnilnih materialov z medsebojno dopolnjujočimi se lastnostmi;
b)   
mineralno tesnjenje kot umetno narejeno tesnjenje, ki ga sestavljajo
eno- ali večplastno zgoščeni sloji iz mineralnih zemljin in potrebnih dodatkov;
31.  
upravljavec odlagališča je pravna oseba ali samostojni podjetnik
posameznik, ki je odgovoren za odlagališče, podzemno skladišče ali skladišče
kovinskega živega srebra in ga upravlja med njegovo gradnjo, odlaganjem
odpadkov na odlagališču, izvedbo zapiralnih del na odlagališču in po njegovem
zaprtju;
32.  
vlagatelj je oseba, ki vloži vlogo za pridobitev okoljevarstvenega
dovoljenja za obratovanje odlagališča, podzemnega skladišča ali skladišča
kovinskega živega srebra pod pogoji iz te uredbe;
33.  
vodoprepustnost je lastnost materiala, ki opisuje pretakanje tekočine
skozi porozni medij pri določenem hidravličnem gradientu, ki tekočino poganja,
in se izračuna kot koeficient hidravlične prevodnosti k, izražen v m/s, in
34.  
vplivno območje odlagališča je vplivno območje naprave, kot ga določa
predpis, ki ureja obratovalni monitoring stanja podzemnih voda.
(2) Izrazi odpadek, nevarni odpadek,
komunalni odpadek in ravnanje z odpadki so opredeljeni v zakonu, ki ureja
varstvo okolja, izrazi nenevarni odpadek, povzročitelj odpadkov, imetnik
odpadkov, ločeno zbiranje, predelava, priprava za ponovno uporabo, recikliranje
in odstranjevanje pa v predpisu, ki ureja odpadke.
4. člen
(vrste odlagališč in obratovanje
odlagališča)
(1) Vrste odlagališč so:
1.     
odlagališče za nevarne odpadke,
2.     
odlagališče za nenevarne odpadke in
3.     
odlagališče za inertne odpadke.
(2) Za odlagališče za nenevarne odpadke se
šteje tudi odlagališče za komunalne odpadke, ki je objekt infrastrukture
lokalnega pomena v skladu z zakonom, ki ureja varstvo okolja, in je namenjeno
za odlaganje ostankov predelave ali odstranjevanja komunalnih odpadkov (v
nadaljnjem besedilu: odlagališče za komunalne odpadke).
(3) Za obdobje obratovanja odlagališča se
šteje čas gradnje odlagališča, odlaganja odpadkov, zapiranja odlagališča in čas
po njegovem zaprtju.
(4) Odlagališče preneha obratovati, ko
ministrstvo v skladu z zakonom, ki ureja varstvo okolja, izda odločbo o
prenehanju okoljevarstvenega dovoljenja iz 53. člena te uredbe.
(5) Po prenehanju obratovanja odlagališča
je prepovedano načrtovanje in izvajanje posegov v telo odlagališča ali
načrtovanje in izvajanje posegov, ki bi lahko vplivali na stabilnost
odlagališča.
II. ZAHTEVE ZA ODPADKE, KI SE ODLAGAJO, IN PRAVILA RAVNANJA
TER DRUGI POGOJI ZA ODLAGANJE ODPADKOV
5. člen
(obdelava in odlaganje odpadkov)
(1) Odpadke je dovoljeno odlagati samo na
odlagališčih.
(2) Odlagati je dovoljeno samo obdelane
odpadke.
(3) Ne glede na prejšnji odstavek je brez
predhodne obdelave dovoljeno odlagati inertne odpadke, kadar njihova obdelava
tehnično ni izvedljiva, ali druge odpadke, če njihova obdelava, s katero se
zmanjšajo količina ali nevarnosti za človekovo zdravje ali okolje, ne prispeva
k namenu iz prvega odstavka 1. člena te uredbe.
(4) Ministrstvo mora pred izdajo
okoljevarstvenega dovoljenja za odlaganje odpadkov na odlagališče iz 41. člena
te uredbe ali njegove spremembe preveriti, ali so upoštevani prednostni vrstni
red ravnanja z odpadki (hierarhija ravnanja z odpadki) in ukrepi za doseganje
ciljev pri ponovni uporabi, recikliranju in predelavi iz predpisa, ki ureja
odpadke, sicer vlogo zavrne.
6. člen
(obdelava mešanih komunalnih odpadkov)
(1) Obdelava
mešanih komunalnih odpadkov pred odlaganjem na odlagališču je obvezna občinska
gospodarska javna služba obdelave določenih vrst komunalnih odpadkov v skladu z
zakonom, ki ureja varstvo okolja.
(2) Mešani
komunalni odpadki morajo biti obdelani v centru za ravnanje s komunalnimi
odpadki v skladu s to uredbo. Center za ravnanje s komunalnimi odpadki mora
biti urejen v skladu s prilogo 1, ki je sestavni del te uredbe.
(3) Po obdelavi
mešanih komunalnih odpadkov lahko nastajajo odpadki po prednostnem vrstnem
redu, ki je določen v 2. točki priloge 1 te uredbe. Ostanek mešanih komunalnih
odpadkov po obdelavi v skladu s prejšnjim odstavkom se označi s številko
odpadka 20 03 01 s seznama odpadkov.
(4) Upravljavec
centra za ravnanje s komunalnimi odpadki mora imeti okoljevarstveno dovoljenje
v skladu z zakonom, ki ureja varstvo okolja.
(5) Upravljavec iz
prejšnjega odstavka mora:
1.     
redno sprejemati mešane komunalne odpadke in jih skladiščiti do njihove
obdelave,
2.     
obdelati mešane komunalne odpadke,
3.     
redno oddajati izločene nenevarne frakcije, primerne za recikliranje, v
nadaljnjo obdelavo v skladu s predpisi, ki urejajo ravnanje z odpadki,
4.     
za izločene nevarne frakcije zagotoviti tako ravnanje, kot je za
posamezno nevarno frakcijo določeno v predpisih, ki urejajo ravnanje z odpadki,
5.     
redno oddajati izločene gorljive frakcije, primerne za energetsko
predelavo, v sežig ali sosežig v skladu s predpisi, ki urejajo sežiganje
odpadkov,
6.     
ostanek mešanih komunalnih odpadkov po obdelavi redno oddajati
upravljavcu odlagališča za komunalne odpadke in
7.     
pred oddajo odpadkov iz prejšnje točke zagotoviti oceno odpadkov v
skladu z 12. členom te uredbe.
(6) Dokazilo o
sprejemu odpadkov iz 1. točke prejšnjega odstavka in oddaji odpadkov iz 3. do
6. točke prejšnjega odstavka je veljavni evidenčni list v skladu s predpisom,
ki ureja odpadke.
7. člen
(zahteve za odpadke, ki se odlagajo)
(1) Na odlagališče za nevarne odpadke je
dovoljeno odlagati:
-       
nevarne odpadke, ki izpolnjujejo zahteve za nevarne odpadke, določene v
prilogi 2, ki je sestavni del te uredbe,
-       
inertne odpadke, ki izpolnjujejo zahteve za inertne odpadke iz priloge 2
te uredbe, in
-       
nenevarne odpadke, katerih vsebnost biološko razgradljivih snovi ni
večja od pet odstotkov mase odpadkov.
(2) Prejšnji odstavek se ne uporablja za
skladišče kovinskega živega srebra, ki je nadzemno odlagališče.
(3) Na odlagališče za nevarne odpadke je
prepovedano odlagati komunalne odpadke.
(4) Na odlagališče za nenevarne odpadke je
dovoljeno odlagati:
-       
nenevarne odpadke, ki izpolnjujejo zahteve za nenevarne odpadke iz
priloge 2 te uredbe,
-       
nenevarne odpadke z visoko vsebnostjo biološko razgradljivih snovi, ki
nastajajo kot ostanki predelave po postopku R3 iz predpisa, ki ureja odpadke (v
nadaljnjem besedilu: nenevarni odpadki z visoko vsebnostjo biološko
razgradljivih snovi), z lastnostmi parametrov iz 5. točke priloge 2 te uredbe,
-       
stabilne in nereaktivne nevarne odpadke, ki izpolnjujejo zahteve za
nenevarne odpadke iz priloge 2 te uredbe, na odlagalnih poljih, kjer ni
komunalnih odpadkov ali nenevarnih odpadkov z vsebnostjo biološko razgradljivih
snovi, večjo od pet odstotkov mase odpadkov, in
-       
odpadke, ki vsebujejo trdno vezani azbest, če izpolnjujejo zahteve iz
priloge 2 te uredbe.
(5) Na odlagališče za komunalne odpadke je
poleg odpadkov iz prejšnjega odstavka dovoljeno odlagati:
-       
komunalne odpadke, ki izpolnjujejo zahteve za komunalne odpadke iz
priloge 2 te uredbe, in
-       
mešane komunalne odpadke z lastnostmi iz prvega odstavka 9. člena te
uredbe.
(6) Na odlagališče za inertne odpadke je
dovoljeno odlagati:
-       
inertne odpadke, ki izpolnjujejo zahteve za inertne odpadke iz priloge 2
te uredbe, in
-       
odpadke, določene v prilogi 3, ki je sestavni del te uredbe.
8. člen
(izjeme)
(1) Ne glede na prvi, četrti, peti in šesti
odstavek prejšnjega člena ministrstvo, pristojno za varstvo okolja (v nadaljnjem
besedilu: ministrstvo), upravljavcu odlagališča dovoli odlaganje odpadkov, pri
katerih vrednosti parametrov onesnaženosti odpadkov ali parametrov njihovega
izlužka za največ trikrat presegajo vrednosti parametrov iz priloge 2 te
uredbe, razen za:
-       
raztopljeni organski ogljik (v nadaljnjem besedilu: DOC), če gre za
inertne odpadke, nenevarne odpadke, stabilne in nereaktivne nevarne odpadke, ki
se lahko odlagajo na odlagališču za nenevarne odpadke ali odlagališču za
nevarne odpadke,
-       
lahko hlapne aromatske ogljikovodike (v nadaljnjem besedilu: BTEX), PCB
in mineralna olja v odpadkih, če gre za inertne odpadke,
-       
celotni organski ogljik (v nadaljnjem besedilu: TOC) in pH v odpadkih,
če gre za stabilne in nereaktivne nevarne odpadke, ki se lahko odlagajo na
odlagališču za nenevarne odpadke,
-       
vse parametre, če gre za nenevarne odpadke z visoko vsebnostjo biološko
razgradljivih snovi z lastnostmi parametrov iz 5. točke priloge 2 te uredbe,
ali
-       
žarilno izgubo ali TOC, če gre za nevarne odpadke.
(2) Ne glede na prvi in šesti odstavek
prejšnjega člena ministrstvo upravljavcu odlagališča dovoli odlaganje odpadkov,
pri katerih TOC za največ dvakrat presega vrednost iz priloge 2 te uredbe, če
gre za inertne odpadke.
(3) Ministrstvo dovoli odlaganje odpadkov
iz prvega in drugega odstavka tega člena za vnaprej določeno število pošiljk
odpadkov, ki se bodo odložile na odlagališču v obdobju, krajšem od 12 mesecev,
če iz ocene emisij v okolje, ki jo upravljavec odlagališča priloži vlogi za
okoljevarstveno dovoljenje iz 39. člena te uredbe (v nadaljnjem besedilu:
okoljevarstveno dovoljenje) ali spremembo okoljevarstvenega dovoljenja, izhaja,
da zaradi preseganja vrednosti parametrov iz priloge 2 te uredbe ne bo dodatnih
škodljivih vplivov na okolje.
(4) O izdaji dovoljenja v skladu s
prejšnjim odstavkom ministrstvo obvesti Evropsko komisijo (v nadaljnjem
besedilu: Komisija).
9. člen
(odlaganje komunalnih odpadkov in količina
odloženih biološko razgradljivih odpadkov)
(1) Odlaganje ostankov obdelanih komunalnih
odpadkov je obvezna občinska gospodarska javna služba odlaganja ostankov
predelave ali odstranjevanja komunalnih odpadkov v skladu z zakonom, ki ureja
varstvo okolja.
(2) Na odlagališču
za komunalne odpadke je dovoljeno odlaganje mešanih komunalnih odpadkov, ki so
obdelani v skladu s 6. členom te uredbe in njihova kurilna vrednost ne presega
6.000 kJ/kg suhe snovi, vsebnost TOC ne presega 18 odstotkov mase suhih
obdelanih komunalnih odpadkov in sposobnost sprejemanja kisika, izražena v AT4,
ne presega mejne vrednosti 10 mg O2/g suhe snovi biološko razgradljivih
odpadkov.
(3) Upravljavec
odlagališča lahko na odlagališču iz prejšnjega odstavka v posameznem
koledarskem letu odloži le tako obdelane komunalne odpadke, da je delež
biološko razgradljivih odpadkov v njih največ enak deležu, ki mu ga v
okoljevarstvenem dovoljenju določi ministrstvo.
(4) Ministrstvo
določi delež biološko razgradljivih odpadkov iz prejšnjega odstavka tako, da
upošteva:
-       
celotno količino biološko razgradljivih odpadkov, ki se v posameznem
koledarskem letu lahko odložijo na vseh odlagališčih na ozemlju Republike
Slovenije (v nadaljnjem besedilu: RS) in je določena v prilogi 4, ki je
sestavni del te uredbe,
-       
usmeritve za zmanjševanje odlaganja biološko razgradljivih komunalnih
odpadkov iz programa ravnanja s komunalnimi odpadki, ki se nanašajo na pripravo
za ponovno uporabo, recikliranje, kompostiranje in snovno ali energetsko
predelavo biološko razgradljivih komunalnih odpadkov ter proizvodnjo bioplina
iz teh odpadkov, in
-       
določitev števila odlagališč za komunalne odpadke v RS, na katerih je
dovoljeno odlagati obdelane mešane komunalne odpadke.
(5) Ministrstvo v
okoljevarstvenem dovoljenju določi za posamezno koledarsko leto tak delež
biološko razgradljivih odpadkov v odloženih komunalnih odpadkih, da je vsota
deležev teh odpadkov, določenih v okoljevarstvenih dovoljenjih vseh
upravljavcev odlagališč za komunalne odpadke za to koledarsko leto, največ
enaka deležu, ki je določen za celotno letno količino odloženih komunalnih
odpadkov v prilogi 4 te uredbe.
(6) Ministrstvo za
posamezno odlagališče za komunalne odpadke določi delež biološko razgradljivih
odpadkov v odloženih komunalnih odpadkih kot največjo količino biološko
razgradljivih komunalnih odpadkov na prebivalca, ki se izračuna kot količnik
med letno količino odloženih biološko
razgradljivih komunalnih odpadkov iz priloge 4 te uredbe in številom prebivalcev
RS v letu izdaje okoljevarstvenega dovoljenja.
(7) Opredelitev ukrepov v zvezi z
zmanjšanjem količine odloženih komunalnih odpadkov v programu ravnanja z
odpadki, ki zajema celotno ozemlje RS, mora izhajati iz cilja, da se mora v RS
do leta 2035 količina na odlagališčih odloženih komunalnih odpadkov zmanjšati
na deset odstotkov skupne količine (po masi) nastalih komunalnih odpadkov ali
manj.
(8) Ukrepi za dosego cilja iz prejšnjega
odstavka se nanašajo predvsem na upoštevanje hierarhije ravnanja z odpadki iz
četrtega odstavka 5. člena te uredbe, zahteve za obdelavo mešanih komunalnih
odpadkov v skladu z drugim odstavkom tega člena, prepovedi odlaganja odpadkov
iz 10. člena te uredbe in plačilo okoljske dajatve v skladu s predpisom, ki
ureja okoljsko dajatev za onesnaževanje okolja zaradi odlaganja odpadkov na
odlagališčih.
(9) Izračun in preverjanje podatkov glede
doseganja ciljev iz tega člena ministrstvo opravi v skladu z Izvedbenim sklepom
Komisije (EU) 2019/1885 z dne 6. novembra 2019 o določitvi pravil za izračun,
preverjanje in sporočanje podatkov o odlaganju komunalnih odpadkov na
odlagališčih v skladu z Direktivo Sveta 1999/31/ES in razveljavitvi Odločbe
Komisije 2000/738/ES (v nadaljnjem besedilu: Izvedbeni sklep Komisije (EU)
2019/1885).
(10) Če ministrstvo na podlagi analize
podatkov iz 69. člena ugotovi, da za določeno koledarsko leto cilji iz tega
člena niso doseženi, takoj obvesti inšpektorat, ki opravi izredni nadzor
izpolnjevanja vseh določb, predpisanih za namen doseganja posameznega okoljskega
cilja pri vseh zavezancih, ter jim v primeru ugotovljenih nepravilnosti določi
ukrepe za uskladitev s predpisanimi zahtevami in roke za izvedbo teh ukrepov.
Kadar kršitve pri zavezancih niso ugotovljene, ministrstvo predpiše nove ali
strožje ukrepe za doseganje ciljev iz tega člena.
10. člen
(prepoved odlaganja odpadkov)
(1) Na odlagališča je prepovedano odlagati:
1.     
odpadke, ki ne izpolnjujejo zahtev iz 7. člena te uredbe;
2.     
tekoče odpadke, razen:
- 
kovinskega živega srebra, če gre za skladišče kovinskega živega srebra,
- 
koncentratov iz čistilne naprave za izcedno vodo in drugo odpadno vodo,
ki nastaja na območju odlagališča, in izcedne vode, če se v zaprtem krožnem
toku vračajo na tesnjeni del odlagališča v fazi odlaganja odpadkov in je na
podlagi celovite vodne bilance dokazano, da se zaradi vračanja koncentratov in
izcedne vode telo odlagališča dolgoročno ne more zasititi z vodo; omogočeno
mora biti odvajanje izcedne vode iz telesa odlagališča in zagotovljeno
neovirano odvajanje odlagališčnih plinov;
3.     
mešane komunalne odpadke, razen če je njihovo odlaganje na odlagališču
za komunalne odpadke dovolilo ministrstvo v skladu s prejšnjim členom;
4.     
odpadke, ki so glede na pogoje odlaganja na odlagališču eksplozivni,
jedki, oksidativni ali vnetljivi v skladu s predpisom, ki ureja odpadke, ali
pospešujejo gorenje;
5.     
posode, napolnjene s plini pod tlakom;
6.     
snovi, ki burno reagirajo v stiku z vodo;
7.     
toplotno neobdelane odpadke, ki nastajajo pri opravljanju zdravstvene
ali veterinarske dejavnosti, in neobdelane ali obdelane odpadke, ki se
razvrščajo med stranske živalske proizvode I., II. in III. kategorije v skladu
z Uredbo (ES) št. 1069/2009 Evropskega parlamenta in Sveta z dne 21. oktobra
2009 o določitvi zdravstvenih pravil za živalske stranske proizvode in
pridobljene proizvode, ki niso namenjeni prehrani ljudi, ter razveljavitvi
Uredbe (ES) št. 1774/2002 (Uredba o živalskih stranskih proizvodih) (UL L
št. 300 z dne 14. 11. 2009, str. 1), zadnjič spremenjeno z Uredbo Sveta (EU)
št. 1385/2013 z dne 17. decembra 2013 o spremembi uredb Sveta (ES) št. 850/98
in (ES) št. 1224/2009 ter uredb (ES) št. 1069/2009, (EU) št. 1379/2013 in (EU)
št. 1380/2013 Evropskega parlamenta in Sveta, zaradi spremembe položaja
Mayotta v razmerju do Evropske unije (UL L št. 354 z dne 28. 12. 2013,
str. 86), (v nadaljnjem besedilu: Uredba 1069/2009/ES), ne glede na stopnjo
obdelave ter druge odpadke, ki nastajajo pri veterinarski ali drugi dejavnosti,
če imajo nevarno lastnost infektivnega odpadka v skladu s predpisom, ki ureja
odpadke;
8.     
laboratorijske odpadke in druge kemične snovi, ki nastajajo v
raziskovalni in razvojni dejavnosti ali izobraževalnih dejavnostih, ki niso
identificirani ali so novi in katerih učinki na človeka ali okolje niso znani;
9.     
cele ali razrezane izrabljene avtomobilske gume, razen če se uporabijo
kot gradbeni material na odlagališču in razen gum z zunanjim premerom, večjim
od 1.400 mm, ali kolesarskih gum;
10.  
muljaste, pastozne ali drobnozrnate odpadke, če glede na pogoje
odlaganja na odlagališču lahko škodijo delovanju sistema odvajanja izcednih in
odpadnih vod ali stabilnosti telesa odlagališča;
11.  
odpadne industrijske in avtomobilske baterije in akumulatorje, razen
ostankov baterij in akumulatorjev po obdelavi ali recikliranju, če izpolnjujejo
pogoje za odlaganje nenevarnih odpadkov;
12.  
izrabljena motorna vozila in njihove nepredelane sestavne dele, ki
nastanejo pri njihovi razgradnji;
13.  
odpadno električno in elektronsko opremo, razen ostankov predelave, če
izpolnjujejo pogoje za odlaganje nenevarnih odpadkov;
14.  
odpadke, ki so ločeno zbrani za pripravo za ponovno uporabo in
recikliranje, razen za odpadke, ki so nastali v kasnejših postopkih obdelave
ločeno zbranih odpadkov, za katere odlaganje na odlagališčih v skladu s
hierarhijo ravnanja z odpadki iz predpisa, ki ureja odpadke, zagotavlja najboljši
izid za okolje;
15.  
vse odpadke, primerne za recikliranje ali drugo predelavo, zlasti v
komunalnih odpadkih, razen tistih, za katere odlaganje na odlagališčih v skladu
s hierarhijo ravnanja z odpadki iz predpisa, ki ureja odpadke, zagotavlja
najboljši izid za okolje.
(2) Ne glede na prejšnji odstavek
ministrstvo dovoli odlaganje posameznih pošiljk stranskih živalskih proizvodov
I., II. ali III. kategorije, če so v zvezi z njihovim nastankom, predelavo in
drugimi pogoji izpolnjene zahteve za odstranjevanje z odlaganjem iz Uredbe
1069/2009/ES in gre za:
-       
toplotno obdelane stranske živalske proizvode I. kategorije, razen
trupel živali, za katere se sumi oziroma je potrjen sum, da gre za transmisivno
spongiformno encefalopatijo, in živali, ki so bile pokončane zaradi njenega
izkoreninjenja,
-       
kuhinjske odpadke iz mednarodnih transportov ne glede na to, da niso
toplotno obdelani,
-       
vse toplotno obdelane stranske živalske proizvode II. kategorije,
-       
vse stranske živalske proizvode III. kategorije, ki so obdelani v skladu
z zahtevami Uredbe 1069/2009/ES.
11. člen
(prepoved mešanja odpadkov)
Prepovedano je redčenje ali mešanje
odpadkov z drugimi snovmi ali odpadki zaradi izpolnjevanja zahtev za odlaganje
odpadkov na odlagališčih.
12. člen
(ocena odpadkov)
(1) Odlaganje odpadkov na odlagališču je
dovoljeno le, če je izdelana ocena njihovih za odlaganje pomembnih lastnosti v
skladu s predpisom, ki ureja izdelovanje ocene odpadkov (v nadaljnjem besedilu:
ocena odpadkov).
(2) Ocena odpadkov je del obratovalnega
monitoringa v skladu z zakonom, ki ureja varstvo okolja.
(3) Ocena odpadkov mora biti izdelana na
podlagi rezultatov kemične analize odpadka, ki ne smejo biti starejši od treh
let.
(4) Izdelavo ocene odpadkov mora zagotoviti
imetnik odpadkov, ki odda odpadek v odlaganje. Izdelavo ocene odpadkov za
mešane komunalne odpadke mora zagotoviti upravljavec centra za ravnanje s
komunalnimi odpadki, ki odda ostanek obdelanih mešanih komunalnih odpadkov v
odlaganje.
(5) Oceno odpadkov, vključno z vzorčenjem
odpadkov, lahko izdela samo oseba, ki ima pooblastilo za izvajanje
obratovalnega monitoringa v skladu z zakonom, ki ureja varstvo okolja.
(6) Upravljavec odlagališča mora
zagotoviti, da se ocene odpadkov hranijo v elektronski obliki do zaprtja
odlagališča, tako da so sestavni del strokovnih podlag za načrtovanje zaprtja
odlagališča in ukrepov za preprečevanje škodljivih vplivov na okolje po
njegovem zaprtju.
13. člen
(veljavnost ocene odpadkov)
(1) Ocena odpadkov ob odložitvi odpadkov ne
sme biti starejša od 12 mesecev.
(2) Če imetnik odpadkov na isto odlagališče
več kot 12 mesecev redno oddaja pošiljke istovrstnih odpadkov, mora biti
ocena odpadkov zanje izdelana pred odložitvijo prve oddane pošiljke, za
naslednje pošiljke istovrstnih odpadkov pa ne glede na prejšnji odstavek najmanj
enkrat vsakih 24 mesecev.
(3) Ne glede na tretji odstavek prejšnjega
člena ter prvi in drugi odstavek tega člena mora upravljavec centra iz četrtega
odstavka prejšnjega člena za mešane komunalne odpadke zagotoviti izdelavo ocene
odpadkov, vključno s kemično analizo odpadkov, na vsakih 2.000 ton mešanih
komunalnih odpadkov, prevzetih v obdelavo, ali vsakih šest mesecev, če je teh
odpadkov v tem obdobju manj kot 2.000 ton, ali enkrat na dva meseca, če je
mešanih komunalnih odpadkov v tem obdobju 2.000 ton ali več.
(4) Določbe drugega odstavka tega člena se
uporabljajo tudi za istovrstne odpadke, ki nastajajo pri istem povzročitelju
odpadkov na različnih krajih, njihov nastanek pa povzroča enak proces pri
enakih vhodnih materialih.
(5) Določbe drugega in četrtega odstavka
tega člena se ne uporabljajo za kovinsko živo srebro.
14. člen
(odpadki, za katere ni potrebna ocena
odpadkov)
(1) Ne glede na prvi odstavek 12. člena te
uredbe ocene odpadkov ni treba izdelati za:
1.     
odpadke istega imetnika, če njihova celotna odložena količina v obdobju
zaporednih štirih mesecev ne presega 200 kg ter je na podlagi razpoložljivih
podatkov o odpadkih in njihovega vizualnega pregleda mogoče izključiti njihovo
onesnaženost z nevarnimi snovmi,
2.     
odpadke istega imetnika, če njihova celotna odložena količina v enem
letu ne presega 15 ton in imetnik pred začetkom dostavljanja odpadkov pisno
potrdi, da ta količina v dovoljenem obdobju ne bo prekoračena, da odpadki niso
onesnaženi z nevarnimi snovmi in je delež biološko razgradljivih odpadkov v
njih manjši od pet odstotkov, pri čemer so vrsta, izvor in kraj nastanka vsake
pošiljke v celoti znani,
3.     
komunalna odpadka, ki se razvrščata v številki odpadka 20 02 02 in 20 03
03 s seznama odpadkov,
4.     
odpadke, ki nastajajo pri raziskovanju, izkoriščanju, obdelavi ali
skladiščenju mineralnih surovin ali kot posledica obratovanja kamnolomov, če so
odloženi na kraju nastanka, in
5.     
gradbene odpadke, ki vsebujejo azbest, in trdno vezane azbestne odpadke.
(2) Za odpadke iz 1. do 4. točke prejšnjega
odstavka mora njihov imetnik, ki oddaja te odpadke v odlaganje, upravljavcu
odlagališča predložiti izjavo, iz katere je razvidno, da odpadki niso
onesnaženi z nevarnimi snovmi in nimajo nevarnih lastnosti.
(3) Upravljavec odlagališča mora
zagotoviti, da masa odpadkov iz 1. in 2. točke prvega odstavka tega člena ne
preseže 0,5 odstotka mase vseh na odlagališču odloženih odpadkov.
(4) Določbe tega člena se ne uporabljajo za
kovinsko živo srebro.
15. člen
(odpadki, za katere ni potrebna kemična
analiza)
(1) Ne glede na tretji odstavek 12. člena
te uredbe pri oceni odpadkov ni treba izdelati kemične analize odpadkov, če gre
za odpadke:
-       
iz priloge 3 te uredbe,
-       
ki nastanejo pri zemeljskem izkopu, če niso onesnaženi z nevarnimi
snovmi ali pomešani z nevarnimi odpadki in v katerih je manj kakor pet
odstotkov mase drugih nenevarnih odpadkov, celotna prostornina istega
povzročitelja odpadkov pa ne presega 500 m3,
-       
pri katerih odvzem reprezentativnega vzorca ni mogoč, pri čemer je treba
utemeljiti upravičenost odlaganja odpadkov na posamezno vrsto odlagališča na
podlagi podatkov o lastnostih snovi, ki so v odpadkih.
(2) Če prostornina odpadkov, ki nastanejo
pri zemeljskem izkopu iz druge alineje prejšnjega odstavka, presega 500 m3,
je treba izdelati kemično analizo teh odpadkov na podlagi vzorčenja na vsakih
1.000 m3 odloženih odpadkov.
16. člen
(preverjanje odpadkov)
(1) Upravljavec odlagališča mora pred
odložitvijo odpadkov v telo odlagališča zagotoviti preverjanje vseh
dostavljenih odpadkov, ki vključuje pregled s to uredbo predpisane
dokumentacije, ki spremlja pošiljko dostavljenih odpadkov, in ugotavljanje
istovetnosti odpadkov glede na vrsto, količino in njihove lastnosti, navedene v
tej dokumentaciji.
(2) Postopki preverjanja dostavljenih
odpadkov se morajo izvajati po shemi postopkov iz priloge 5, ki je sestavni del
te uredbe.
(3) Istovetnost odpadkov se ugotavlja s
tehtanjem in vizualnim pregledom odpadkov ter kontrolno kemično analizo
reprezentativnih vzorcev odpadkov.
(4) Ministrstvo lahko upravljavcu
odlagališča, ki je hkrati edini povzročitelj odpadkov, ki se na tem odlagališču
odlagajo, v okoljevarstvenem dovoljenju dovoli poenostavitev preverjanja iz
prvega odstavka tega člena, če se posamezni postopki preverjanja izvajajo na
kraju nastajanja odpadkov.
17. člen
(pregled dokumentacije)
(1) Upravljavec odlagališča mora pri
pregledu dokumentacije iz prvega odstavka prejšnjega člena preveriti njeno
popolnost in veljavnost ter skladnost z zahtevami te uredbe, posebej pa mora
preveriti oceno odpadkov iz 12. člena te uredbe.
(2) Če v oceni odpadkov iz prejšnjega
odstavka ni rezultatov kemične analize odpadkov, mora upravljavec odlagališča
preveriti tudi, ali gre za odpadke iz 15. člena te uredbe.
(3) Če imetnik odpadkov oddaja nevarne
odpadke, mora dokumentacija iz prvega odstavka tega člena vsebovati tudi
evidenčni list iz predpisa, ki ureja odpadke, ali listine o čezmejnem
pošiljanju odpadkov, če gre za vnos odpadkov iz drugih držav članic Evropske
unije (v nadaljnjem besedilu: EU) ali uvoz odpadkov iz tretjih držav.
18. člen
(tehtanje in vizualni pregled)
(1) Upravljavec odlagališča mora tehtanje
odpadkov zagotoviti ob prevzemu odpadkov, vizualni pregled istovetnosti
odpadkov pa ob prevzemu odpadkov in pred dokončnim vnosom na odlagališče, tako
da jih je še mogoče odstraniti iz telesa odlagališča, če niso primerni za
odlaganje.
(2) Posebej natančen vizualni pregled
istovetnosti odpadkov in njihove onesnaženosti mora biti opravljen pri
istovrstnih odpadkih iz drugega odstavka 13. člena te uredbe in istovrstnih
odpadkih, za katere v skladu s prvim odstavkom 14. člena te uredbe ni potrebna
ocena odpadkov.
(3) Za odpadke iz 1. in 2. točke prvega
odstavka 14. člena te uredbe mora upravljavec odlagališča zagotoviti tudi
vodenje evidence o celotni količini prejetih odpadkov v obdobju, ko je
dovoljeno njihovo odlaganje brez ocene odpadkov.
(4) Upravljavec odlagališča mora o
količinah in vrstah odpadkov, ki jih je prevzel v odlaganje brez ocene
odpadkov, ter o izvoru njihovega nastanka, poročati v poročilu iz 50. člena te
uredbe.
19. člen
(potrditev ali zavrnitev prevzema
odpadkov)
(1) Če upravljavec odlagališča odpadke
prevzame v odlaganje, mora potrditi evidenčni list v skladu s predpisom, ki
ureja odpadke.
(2) Upravljavec odlagališča zavrne prevzem
odpadkov v odlaganje in ne potrdi evidenčnega lista, če:
1.     
odložitev odpadkov na odlagališču ni dovoljena,
2.     
iz ocene odpadkov izhaja, da odpadek ne ustreza zahtevam za odlaganje na
odlagališču,
3.     
predpisana ocena odpadkov ni izdelana, pa ne gre za odpadke iz 14. člena
te uredbe,
4.     
bi medsebojni vplivi z že odloženimi odpadki na odlagališču povečali
možnosti obremenjevanja okolja,
5.     
je ocena odpadkov nepopolna ali nezadostna in rezultati niso dovolj
jasni,
6.     
je oceni odpadkov potekel predpisani rok veljavnosti,
7.     
dvomi o istovetnosti odpadkov ali o vsebnosti nevarnih snovi v njih ali
8.     
geotehnične lastnosti odpadkov in pogoji njihovega odlaganja ne
zagotavljajo potrebne stabilnosti telesa odlagališča.
(3) Če upravljavec odlagališča zavrne
prevzem odpadkov v odlaganje zaradi razloga iz 5., 6., 7. ali 8. točke prejšnjega
odstavka, lahko imetniku odpadkov dovoli njihovo skladiščenje na območju
odlagališča za največ štiri mesece, da se dopolni ali ponovno izdela ocena
odpadkov.
(4) Začetek skladiščenja iz prejšnjega
odstavka mora biti vpisan v obratovalni dnevnik iz 49. člena te uredbe.
20. člen
(obveščanje pristojnega inšpektorata)
(1) Če upravljavec odlagališča ugotovi, da
dostavljeni odpadki ne ustrezajo podatkom v predloženi oceni odpadkov, ali v
skladu z drugim odstavkom prejšnjega člena zavrne prevzem odpadkov ali jih
imetnik vzame nazaj, mora o tem takoj pisno obvestiti inšpektorat, pristojen za
varstvo okolja (v nadaljnjem besedilu: inšpektorat).
(2) Obvestilo iz prejšnjega odstavka mora
poleg podatkov o imetniku odpadkov vsebovati tudi podatke o osebi, ki je izdelala
oceno odpadkov.
(3) Če upravljavec odlagališča zavrne
prevzem pošiljke odpadkov iz druge države članice EU ali iz tretje države, mora
ravnati tudi v skladu s predpisom, ki ureja čezmejno pošiljanje odpadkov.
21. člen
(odvzem vzorcev in kontrolna kemična
analiza)
(1) Upravljavec odlagališča mora zagotoviti
odvzem reprezentativnih vzorcev pri naključno izbranih prevzetih odpadkih, za
katere ocena odpadkov temelji na kemični analizi odpadkov, in izvedbo kontrolne
kemične analize, s katero se preveri istovetnost dostavljenih odpadkov.
(2) Na odlagališču za nevarne odpadke ali
odlagališču za nenevarne odpadke je treba odvzeti reprezentativne vzorce od
najmanj dveh odstotkov prevzetih pošiljk raznovrstnih odpadkov, na odlagališču
za inertne odpadke pa najmanj od 0,5 odstotka prevzetih pošiljk raznovrstnih
odpadkov.
(3) Odvzem reprezentativnih vzorcev in
kontrolna kemična analiza iz prvega odstavka tega člena morata biti izvedena v
skladu s predpisom, ki ureja izdelovanje ocene odpadkov, izvede pa ju lahko
samo oseba iz petega odstavka 12. člena te uredbe.
22. člen
(izvajanje kontrolne kemične analize)
(1) Kontrolno kemično analizo je treba
zagotoviti za reprezentativne vzorce iz prejšnjega člena, odvzete od:
-       
najmanj dveh odstotkov prevzetih pošiljk odpadkov, za katere je treba
izdelati oceno odpadkov in so onesnaženi z nevarnimi snovmi,
-       
najmanj štirih odstotkov prevzetih pošiljk odpadkov iz drugega odstavka
13. člena te uredbe ali iz 2. točke prvega odstavka 14. člena te uredbe in
-       
prevzetih pošiljk odpadkov tistih imetnikov, katerih dostavljeni odpadki
v obdobju zadnjih petih let najmanj enkrat niso ustrezali podatkom v predloženi
oceni odpadkov.
(2) Pri kontrolni kemični analizi
reprezentativnega vzorca se preverjajo vrednosti parametrov onesnaženosti odpadkov
in parametrov njihovega izlužka, na podlagi katerih se lahko ugotovita
istovetnost oddanih odpadkov glede na podatke o njih v dokumentaciji in tipična
ali verjetna vsebnost nevarnih snovi v njih.
(3) Upravljavec odlagališča mora
zagotoviti, da se rezultati kontrolne kemične analize iz prvega odstavka tega
člena hranijo v elektronski obliki do prenehanja obratovanja odlagališča.
23. člen
(odvzem reprezentativnega vzorca)
(1) Upravljavec odlagališča mora za vsakih
1.000 ton prevzetih istovrstnih odpadkov istega imetnika, za katere ni bila
izvedena kontrolna kemična analiza iz prejšnjega člena, zagotoviti odvzem
najmanj enega reprezentativnega vzorca izbranih odpadkov, za katere je bila
izdelana ocena odpadkov v skladu z 12. členom te uredbe.
(2) Reprezentativni vzorci iz prejšnjega
odstavka morajo biti odvzeti na način iz tretjega odstavka 21. člena te uredbe
in se morajo shraniti za najmanj en mesec.
(3) Če upravljavec odlagališča pri
preverjanju istovetnosti odpadkov z vizualnim pregledom odpadkov ali kontrolno
kemično analizo iz prejšnjega člena ugotovi, da je imetnik odpadkov dostavljene
odpadke nepravilno uvrstil glede na seznam odpadkov, mora zagotoviti izvedbo
kemične analize vseh shranjenih reprezentativnih vzorcev iz prejšnjega
odstavka, odvzetih pri predhodno oddanih pošiljkah odpadkov istega imetnika. V
analizi shranjenih reprezentativnih vzorcev se preverjajo zlasti parametri, ki
tudi ob upoštevanju mogoče kemične spremembe vzorca omogočajo ugotavljanje
istovetnosti odpadkov z njihovo dokumentacijo.
24. člen
(druge zahteve za odlaganje odpadkov)
(1) Lastnosti posameznih vrst odpadkov, ki
se odlagajo, ter način in metoda odlaganja odpadkov v telo odlagališča morajo
zagotavljati varnost osebja odlagališča ter ne smejo ogrožati sistema tesnjenja
odlagališčnega dna ali drugih delov telesa odlagališča in njihovega delovanja.
(2) Geotehnične lastnosti posamezne vrste
odpadkov, ki se odlagajo, ter način in metoda odlaganja odpadkov v telo
odlagališča morajo zagotavljati vzdrževanje stabilnosti telesa odlagališča. S
stiskanjem odpadkov pred ali med odlaganjem v telo odlagališča je treba ob
upoštevanju njihovih lastnosti zagotoviti, da so dolgoročno mogoče le neznatne
deformacije telesa odlagališča.
(3) S tehniko odlaganja odpadkov v telo
odlagališča, dnevnim prekrivanjem odloženih odpadkov in drugimi preprečevalnimi
ukrepi je treba preprečevati raznos lahkih frakcij odpadkov z vetrom in
zmanjševati emisijo prahu in vonjav v zrak med odlaganjem ter zbiranje mrčesa,
ptičev ali glodavcev.
III. PROSTORSKO NAČRTOVANJE IN GRADNJA ODLAGALIŠČA
25. člen
(prepovedi in omejitve pri prostorskem
načrtovanju odlagališča)
(1) Odlagališče ne sme biti na:
1.     
najožjem in ožjem vodovarstvenem območju, določenem v skladu s predpisi,
ki urejajo vode,
2.     
širšem vodovarstvenem območju, če tako določajo predpisi, ki urejajo
vodovarstveni režim na tem območju,
3.     
območju objektov vodne infrastrukture, ki so namenjeni izvajanju
državnega monitoringa vod,
4.     
vplivnem območju kopalnih vod v skladu s predpisom, ki ureja upravljanje
kakovosti kopalnih vod,
5.     
območju, ki se uvršča v kateri koli razred poplavne in erozijske
ogroženosti v skladu s predpisom, ki ureja metodologijo za določanje območij,
ogroženih zaradi poplav in z njimi povezane erozije celinskih vod in morja, ter
način razvrščanja zemljišč v razrede ogroženosti,
6.     
območju, ki ga ogrožajo plazovi, podori, posedanje ali druga gibanja
zemeljskih mas, če te nevarnosti ni mogoče obvladovati s tehničnimi ukrepi,
7.     
območju z neenotnimi geotehničnimi lastnostmi na površini in v podtalju,
ki ogrožajo odlagališče, če te nevarnosti ni mogoče obvladovati s tehničnimi
ukrepi,
8.     
območju karbonatnih kamnin z razpoklinsko in kraško poroznostjo, z zelo
spremenljivo prepustnostjo ter težko določljivimi tokovi podzemne vode, ki jih
je treba ugotavljati s sledilnimi poskusi,
9.     
zemljišču s prosto tekočo podzemno vodo, če je raven najvišje
pričakovane gladine podzemne vode ob upoštevanju mogočega usedanja manj kakor
en meter pod temeljnimi tlemi odlagališča in te razdalje ni mogoče zagotoviti s
tehničnimi ukrepi,
10.  
območju vodonosnikov z značilno izdatnostjo zajetja vsaj 10 m3/dan
(0,116 l/s) ali izdatnostjo, ki zadošča za oskrbo najmanj 50 prebivalcev,
11.  
vodnem in priobalnem zemljišču v skladu s predpisi, ki urejajo vode,
12.  
zavarovanem območju, območju naravne vrednote, območju Natura 2000 in
potencialnem območju Natura 2000 ter ekološko pomembnem območju, razen če tako
določajo predpisi, ki urejajo ohranjanje narave,
13.  
območju, varovanem v skladu s predpisi, ki urejajo varstvo kulturne
dediščine,
14.  
območju varovalnih gozdov in gozdnih rezervatov po predpisih o gozdovih
ter
15.  
varovalnem pasu podzemnega voda, na varovalnem pasu nadzemnega voda pa
le po pridobitvi soglasja sistemskega operaterja v skladu s predpisi, ki
urejajo energetiko.
(2) Pri prostorskem načrtovanju odlagališča
je treba zagotoviti, da je zunanji rob telesa odlagališča:
1.     
najmanj 300 m oddaljen od:
- 
območij stanovanj, ki so namenjena bivanju in spremljajočim dejavnostim,
- 
območij centralnih dejavnosti, ki so namenjena oskrbnim, storitvenim in
družbenim dejavnostim ter bivanju,
- 
območij, ki so namenjena posebnim dejavnostim, kot so območja za
turizem, rekreacijo, nakupovalna središča in podobno,
- 
območij zelenih površin,
- 
območij površinskih vod in območij vodne infrastrukture ter
- 
območij proizvodnih dejavnosti, ki so pretežno namenjena industrijskim
proizvodnim in spremljajočim storitvenim ter servisnim dejavnostim,
- 
območij za potrebe varstva pred naravnimi in drugimi nesrečami ter
območij za potrebe obrambe, ki so namenjena postavitvi začasnih bivališč ali
začasnih skladišč živil;
2.     
najmanj 50 m oddaljen od območja kmetijskih zemljišč.
(3) Ne glede na 2. točko prejšnjega
odstavka je lahko zunanji rob telesa odlagališča manj kot 50 m oddaljen od
območja kmetijskih zemljišč, če odlagališče ne pomeni večjega tveganja za
kakovost tal in za rastline, namenjene prehrani ljudi in živali na kmetijskem
zemljišču.
(4) Ne glede na določbe tega člena je
umestitev odlagališča v prostor prepovedana, če bi njegova umestitev tudi ob
upoštevanju prepovedi in omejitev iz prejšnjih odstavkov tega člena pomenila večje tveganje za
okolje.
26. člen
(zahteva za varovanje zdravja ljudi)
(1) Pri gradnji odlagališča je treba z
naravnimi ali umetnimi ovirami zagotoviti, da telo odlagališča ni v vidnem
polju oken, balkonov in vhodnih vrat stanovanjskih, gostinskih, upravnih,
pisarniških in trgovskih stavb, stavb za storitvene dejavnosti, stavb splošnega
družbenega pomena in stavb za opravljanje verskih obredov, če so te stavbe
oddaljene do 600 m v vodoravni smeri od zunanje meje odlagališča, in da
najmanjša razdalja v vodoravni smeri med zunanjim robom telesa odlagališča in
temi stavbami ni krajša od 300 m.
(2) Ne glede na prejšnji odstavek so na
območju odlagališča lahko poslovne in druge stavbe, povezane z obratovanjem
odlagališča, ter center za ravnanje s komunalnimi odpadki.
27. člen
(zahteve za varstvo tal)
(1) Podtalje odlagališča mora biti vsaj na
območju telesa odlagališča geološko in hidrogeološko enotno in take geološke
sestave, da zagotavlja varstvo tal ter podzemne in površinske vode pred
onesnaževanjem.
(2) Povprečna vodoprepustnost tal na
območju telesa odlagališča mora biti manjša od:
-       
1 x 10-9 m/s v debelini tal najmanj pet metrov za odlagališče za nevarne
odpadke,
-       
1 x 10-9 m/s v debelini tal najmanj enega metra za odlagališče za
nenevarne odpadke in
-       
1 x 10-7 m/s v debelini tal najmanj enega metra za odlagališče za
inertne odpadke.
(3) Izpolnitev pogojev iz prvega in drugega
odstavka tega člena se lahko zagotovi tudi z nanosom umetnih tesnilnih plasti
iz mineralnih zemljin na temeljna tla odlagališča, ki ga je treba utrditi tako,
da se pridobi enakovredna sposobnost tal glede vodoprepustnosti in zadrževanja
vode. Umetna plast nanosa mineralnih zemljin ne sme biti tanjša od pol metra.
(4) Določbe prejšnjega odstavka se ne
uporabljajo za odlagališče, za katero se v postopku izdaje okoljevarstvenega
soglasja ali okoljevarstvenega dovoljenja ugotovi, da odvajanje izcednih vod v
okolje nima škodljivih vplivov na kakovost tal ter podzemne in površinske vode,
ter se na njem odlagajo samo gradbeni odpadki, ki vsebujejo trdno vezani
azbest, ali gre za odlagališče za inertne odpadke.
28. člen
(zahteve za izcedne vode)
(1) Za odlagališče mora biti zagotovljeno
neovirano odvajanje izcedne vode, tako da voda odteka prosto samo zaradi vpliva
gravitacije.
(2) Če odvajanje izcedne vode na naraven
način ni mogoče, je treba zagotoviti zbiranje izcedne vode v lahko dostopnih
neprepustnih zbiralnikih, nameščenih zunaj telesa odlagališča.
29. člen
(zahteve za stabilnost telesa odlagališča)
(1) Telo odlagališča in njegovo podtalje morata
biti dolgoročno stabilna, tako da mogoče deformacije ne vplivajo negativno
zlasti na tesnjenje odlagališčnega dna, odvajanje izcedne in padavinske vode
ali odplinjanje odlagališča.
(2) Pri gradnji telesa odlagališča je treba
zaradi geotehničnih zahtev iz prejšnjega odstavka upoštevati tudi težo in
lastnosti odloženih odpadkov ter staranje materialov in vremenske vplive. Če se
v odlagališče vgradi umetna pregrada, je treba preveriti, ali je geološka
podlaga glede na zgradbo odlagališča dovolj stabilna, da se prepreči posedanje,
ki bi lahko poškodovalo pregrado.
30. člen
(zahteve za temeljna tla)
(1) Na odlagališču je treba urediti
temeljna tla tako, da se zagotovita stabilnost odlagališča ter izvedba talnih
tesnilnih in drenažnih slojev.
(2) Pri ureditvi temeljnih tal je treba
upoštevati nagib, ki je potreben zaradi tesnjenja odlagališčnega dna in
odvajanja izcedne vode, ter zagotoviti potrebno ravnost temeljnih tal.
31. člen
(zahteve za tesnjenje odlagališčnega dna)
(1) Pri odlagališču za nenevarne odpadke in
odlagališču za nevarne odpadke je treba na temeljnih tleh in nagnjenih
stranskih površinah temeljnih tal zagotoviti tesnjenje, ki skupaj s sistemom
odvajanja izcedne vode preprečuje pronicanje izcedne vode v podtalje.
(2) Zaradi zahteve iz prejšnjega odstavka
je treba na temeljna tla odlagališča položiti tesnilno folijo in nanjo drenažni
sloj debeline več kot pol metra.
(3) Za tesnjenje odlagališčnega dna se
lahko uporabijo tudi druge metode in tehnike, kot so določene v prejšnjem
odstavku, če je z njimi doseženo enakovredno tesnjenje, kot je določeno v
prejšnjem odstavku.
(4) Projektiranje drenažnega sloja,
drenažnih cevi in jaškov mora biti izvedeno na podlagi izračuna vodne bilance
ter tako, da je mogoče delovanje sistema za odvajanje izcedne vode nadzorovati
in ga vzdrževati.
32. člen
(zahteve v zvezi z odvajanjem izcedne
vode)
(1) Na odlagališču je treba zaradi
neprekinjenega zbiranja in odvajanja izcedne vode urediti sistem odvajanja
izcedne vode, ki je sestavljen iz drenažnega sloja in v njem položenih zbirnih
cevi za odvajanje izcedne vode.
(2) Z vgradnjo zaščitnega sloja nad
drenažnim slojem in z razpršenim vnašanjem odpadkov v telo odlagališča se mora
preprečevati vdiranje odpadkov v drenažni sloj.
(3) Za vzdrževanje zbirnih cevi za
odvajanje izcedne vode in nadzor nad njimi je treba zgraditi zadostno število
jaškov in rovov, ki morajo biti stabilni in na stabilnem podtalju.
(4) Za začasno zadrževanje izcedne vode, ki
se odvaja iz telesa odlagališča, je treba na območju odlagališča zunaj območja
odlaganja odpadkov postaviti primerno velik neprepusten zbiralnik izcedne vode.
Zbiralnik izcedne vode mora biti odporen proti kemičnim vplivom izcedne vode in
varen pred eksplozijo, v primeru izcednih vod z močnim vonjem pa tudi zaprt. Ob
poškodbah je treba zbiralnik izcedne vode hitro in varno izprazniti ter
zagotoviti zbiranje izcedne vode drugje tako, da ne pride do onesnaževanja
okolja.
33. člen
(prekrivanje odlagališča)
(1) Površine zapolnjenih delov telesa
odlagališča je treba prekrivati ter zagotoviti potrebno površinsko tesnjenje z
vgrajenim sistemom površinskega odvajanja padavinske vode in odplinjanja.
(2) Za odlagališče za nevarne odpadke in
odlagališče za nenevarne odpadke mora biti povprečna vodoprepustnost mineralne
tesnilne plasti manjša od 1 x 10-9 m/s.
(3) Priporočena struktura posameznih plasti
za prekrivanje površin zapolnjenih delov telesa odlagališča je razvidna iz
priloge 6, ki je sestavni del te uredbe.
(4) Za površinsko tesnjenje pri prekrivanju
telesa odlagališča se lahko uporabijo tudi druge metode in tehnike, kot so
določene v prejšnjem odstavku, če je z njimi doseženo enakovredno tesnjenje,
kot je določeno v prilogi 6 te uredbe.
(5) Za rekultivacijsko plast se lahko
uporabi kompost ali digestat 1. ali 2. razreda kakovosti v skladu s predpisom,
ki ureja predelavo biološko razgradljivih odpadkov in uporabo komposta ali
digestata. Za rekultivacijsko plast se lahko uporabi tudi zemljina, če se z
oceno njene kakovosti dokaže izpolnjevanje pogojev za vnos v skladu s
predpisom, ki ureja obremenjevanje tal z vnašanjem odpadkov.
(6) Ministrstvo lahko v okoljevarstvenem
dovoljenju za rekultivacijsko plast dovoli uporabo komposta ali digestata v
skladu s predpisom, ki ureja predelavo biološko razgradljivih odpadkov in
uporabo komposta ali digestata, ali zemljin, če niso presežene največje
vrednosti zemljin za vnos v skladu s predpisom, ki ureja obremenjevanje tal z
vnašanjem odpadkov, pri čemer v obeh primerih vlogi za okoljevarstveno dovoljenje
ni treba priložiti podatkov o koncentraciji nevarnih snovi v tleh.
(7) Za dnevno prekrivanje odloženih
odpadkov so primerni odpadki, ki izpolnjujejo zahteve, predpisane za odpadke,
ki se smejo odlagati na vrsto odlagališča, za katero ima upravljavec
okoljevarstveno dovoljenje. Dnevno prekrivanje mora izpolnjevati zahteve iz 38.
člena te uredbe.
34. člen
(izjeme)
Ne glede na 31., 32. in 33. člen te uredbe
ministrstvo v okoljevarstvenem dovoljenju dovoli, da odlagališče obratuje brez
tesnjenja tal, odvajanja izcednih vod ali površinskega tesnjenja pri prekrivanju
telesa odlagališča, če se glede na vrsto odloženih odpadkov in na podlagi
rezultatov analize vodne bilance telesa odlagališča, ki jo vlagatelj priloži
vlogi za okoljevarstveno dovoljenje, ugotovi, da opustitev teh ukrepov ne bo
povzročila vnosa onesnaževal, nevarnih za podzemno vodo, določenih v predpisu,
ki ureja emisijo snovi in toplote pri odvajanju odpadnih vod v vode in javno
kanalizacijo, ali drugih škodljivih učinkov na podzemno ali površinsko vodo.
35. člen
(zahteve v zvezi z vodami)
(1) Pri odlagališču je treba zagotoviti, da zaledne vode
in podzemne vode z območja odlagališča ali zunaj njega ne pridejo v stik s
telesom odlagališča.
(2) Izcedno vodo z odlagališča, padavinsko vodo,
odvedeno s prekritih površin še ne zaprtega dela odlagalnega polja, padavinsko
vodo z manipulativnih površin, ki lahko pride v stik z odpadki, vključno z
odpadno vodo iz naprav za pranje vozil in druge opreme na območju odlagališča,
in industrijsko odpadno vodo iz naprav za čiščenje odlagališčnega plina je
treba zbirati in odvajati ločeno od druge odpadne vode, ki nastaja na območju
odlagališča in ni onesnažena.
(3) Če je več vrst odlagališč iz prvega odstavka
4. člena te uredbe na istem kraju, se njihove izcedne in padavinske vode,
odvedene s prekritih površin še ne zaprtega dela odlagalnega polja posamezne
vrste odlagališča, padavinske vode z manipulativnih površin, ki lahko pridejo v
stik z odpadki, vključno z odpadno vodo iz naprav za pranje vozil in druge
opreme na območju posameznega odlagališča, pred njihovim čiščenjem ne smejo
mešati med seboj.
(4) Če se izcedne vode, padavinske odpadne vode z
manipulativnih površin, ki lahko pridejo v stik z odpadki, odpadne vode s
prekritih površin še ne zaprtega dela odlagalnega polja, odpadne vode iz naprav
za pranje vozil in druge opreme na območju odlagališča ali katere koli druge
industrijske odpadne vode, ki nastajajo na območju odlagališča, zbirajo zaradi
oddaje v obdelavo zunaj območja odlagališča, morajo biti izpolnjeni pogoji iz
predpisa, ki ureja emisijo snovi in toplote pri odvajanju odpadnih voda v vode
in javno kanalizacijo.
(5) Padavinska voda, odvedena s prekritih površin še ne
zaprtega dela odlagalnega polja, padavinska voda z manipulativnih površin, ki
lahko pride v stik z odpadki, vključno z odpadno vodo iz naprav za pranje vozil
in druge opreme na območju odlagališča, in tehnološka odpadna voda iz naprav za
čiščenje odlagališčnega plina so industrijska odpadna voda v skladu s
predpisom, ki ureja emisijo snovi in toplote pri odvajanju odpadnih vod v vode
in javno kanalizacijo.
(6) Izcedno vodo z odlagališča, ki se neposredno ali
posredno odvaja v vode ali javno kanalizacijo, je treba obdelati v skladu s
predpisom, ki ureja emisijo snovi pri odvajanju izcedne vode z odlagališč
odpadkov. Industrijsko odpadno vodo, ki se odvaja v vode ali javno
kanalizacijo, je treba obdelati v skladu s predpisom, ki ureja emisijo snovi in
toplote pri odvajanju odpadnih vod v vode in javno kanalizacijo. Za komunalno
odpadno vodo, ki nastaja na območju odlagališča, je treba zagotoviti ravnanje v
skladu s predpisom, ki ureja odvajanje in čiščenje komunalne odpadne vode.
(7) Ministrstvo lahko v okoljevarstvenem dovoljenju
določi, da na odlagališču za inertne odpadke ni treba izpolnjevati zahtev iz
prvega ali drugega odstavka tega člena, če ugotovi, da opustitev teh ukrepov ne
bo škodljivo vplivala na vode.
36. člen
(zahteve v zvezi z odlagališčnim plinom)
(1) Če na odlagališču za nenevarne odpadke
ali odlagališču za nevarne odpadke nastajajo odlagališčni plini, se mora za
njihovo zajemanje in sežiganje zagotoviti vgradnja naprav, ki so za ocenjene
količine nastalih plinov primerno velike, obstojne in eksplozijsko varne.
Zajemanje, obdelavo in uporabo odlagališčnih plinov je treba izvesti tako, da
se kar najbolj zmanjšajo vplivi na okolje ali njegovo razvrednotenje in na
tveganje za zdravje ljudi.
(2) Če se zajeti odlagališčni plini ne
morejo uporabiti za pridobivanje energije, jih je treba sežigati na območju
odlagališča ali preprečiti njihovo emisijo v zrak z uporabo drugih postopkov, ki
so enakovredni sežiganju plinov.
37. člen
(opremljenost odlagališča)
(1) Na vhodu na območje odlagališča mora
biti nameščena tabla z navedbo imena upravljavca odlagališča, vrste odlagališča
v skladu s prvim odstavkom 4. člena te uredbe in časa obratovanja odlagališča.
(2) Območje odlagališča mora biti ograjeno
z najmanj dva metra visoko ograjo, razen če je z naravno razmejitvijo
zavarovano tako, da je onemogočen dostop ljudi in živali.
(3) Na odlagališču je treba izvajati
stalni nadzor za preprečitev nenadzorovanega vnosa ali iznosa odpadkov na
odlagališče oziroma z njega.
(4) Na območju odlagališča morajo biti
zagotovljene površine za prevzem odpadkov in izvajanje postopkov preverjanja
oddanih odpadkov ter za parkiranje in obračanje dostavnih vozil.
(5) Na območju odlagališča mora biti
zagotovljeno tehtanje odpadkov. Tehtanje odpadkov se lahko zagotovi tudi na
tehtnicah zunaj odlagališča ali na tehtnicah na vozilih za prevoz odpadkov.
(6) Odlagališče mora biti opremljeno tako,
da je preprečeno prenašanje prahu in blata z vozili za
prevoz odpadkov z odlagališča na vozišča javnih cest.
(7) Na območju odlagališča mora biti urejen
skladiščni prostor za skladiščenje odpadkov iz tretjega odstavka 19. člena te
uredbe.
(8) Ministrstvo lahko upravljavcu
odlagališča, ki je hkrati edini povzročitelj odpadkov, ki se na tem odlagališču
odlagajo, v okoljevarstvenem dovoljenju določi omilitev ali opustitev
izpolnjevanja zahtev iz drugega, četrtega, šestega in sedmega odstavka tega
člena.
38. člen
(zahteve v zvezi z motnjami in drugimi
nevarnostmi)
Na odlagališču je treba izvajati ukrepe za
zmanjšanje in preprečevanje škodljivih vplivov na zdravje ljudi zaradi:
-       
emisij vonjav, prahu, organskih in anorganskih spojin ter aerosolov,
-       
raznašanja lahkih frakcij odpadkov v okolje zaradi vetra,
-       
hrupa in prevažanja odpadkov na odlagališču ali do odlagališča,
-       
ptic, glodavcev ali mrčesa in
-       
požara zaradi samovžiga.
38.a člen
(druge zahteve za
upravljavca odlagališča)
S plačilom, ki ga upravljavec odlagališča
prejme za storitve odlaganja odpadkov, se morajo kriti stroški, povezani z
gradnjo in obratovanjem odlagališča ter finančnim jamstvom v skladu s to
uredbo, ter predvideni stroški zapiranja odlagališča in izvedbe ukrepov varstva
okolja po zaprtju za obdobje najmanj 30 let.
IV. OKOLJEVARSTVENO DOVOLJENJE
39. člen
(okoljevarstveno dovoljenje)
(1) Upravljavec odlagališča mora za
obratovanje odlagališča imeti okoljevarstveno dovoljenje v skladu z zakonom, ki
ureja varstvo okolja.
(2) Okoljevarstveno dovoljenje se izda
pravni osebi ali samostojnemu podjetniku posamezniku, če so za obratovanje
odlagališča izpolnjeni naslednji pogoji:
1.     
emisija snovi in energije v vode, zrak ali tla ne presega predpisanih
mejnih vrednosti,
2.     
postopki in metode odlaganja odpadkov ne povzročajo čezmernih
obremenitev okolja in negativnih vplivov na krajino,
3.     
izpolnjene so zahteve v zvezi s prostorskim načrtovanjem, gradnjo in
obratovanjem odlagališča, predpisane s to uredbo,
4.     
zagotovljeni so ukrepi varstva pred nenadzorovanimi dogodki in za primer
ekološke nesreče ter omejitev njihovih posledic in
5.     
zagotovljena sta izvedba in financiranje ukrepov varstva okolja za
celotno obdobje obratovanja odlagališča v skladu s to uredbo, če gre za
odlagališče za nevarne odpadke ali odlagališče za nenevarne odpadke.
(3) Če se odlagališče uvršča med posege, za
katere je treba v skladu s predpisom, ki ureja vrste posegov v okolje, za
katere je treba izvesti presojo vplivov na okolje, pridobiti okoljevarstveno
soglasje, se izpolnjevanje zahtev iz 25. do 38. člena te uredbe preverja v
postopku za izdajo okoljevarstvenega soglasja.
(4) Okoljevarstveno dovoljenje, ki ga mora
upravljavec odlagališča pridobiti za odstranjevanje odpadkov v skladu s
predpisom, ki ureja odpadke, se izda v skladu s to uredbo, če so za
odstranjevanje odpadkov izpolnjene tudi zahteve iz predpisa, ki ureja odpadke.
(5) Če se odlagališče uvršča med naprave v
skladu s predpisom, ki ureja vrsto dejavnosti in naprav, ki lahko povzročajo
onesnaževanje okolja večjega obsega, se okoljevarstveno dovoljenje za njegovo
obratovanje izda v skladu s predpisom, ki ureja vrsto dejavnosti in naprav, ki
lahko povzročajo onesnaževanje okolja večjega obsega, če obratovanje
odlagališča izpolnjuje zahteve iz te uredbe.
40. člen
(vloga za pridobitev okoljevarstvenega
dovoljenja)
(1) Vloga za pridobitev
okoljevarstvenega dovoljenja se vloži v pisni ali elektronski obliki.
(2) Vloga iz prejšnjega odstavka mora
vsebovati podatke o:
1.     
imenu in priimku ter naslovu oziroma firmi in sedežu vlagatelja ter
imenu in priimku ter naslovu oziroma firmi in sedežu upravljavca odlagališča,
če sta to različni osebi,
2.     
vrstah odpadkov in njihovi celotni ter letni količini, ki se bo na
odlagališče odložila,
3.     
celotni zmogljivosti odlagališča (v t, m2 in m3)
ter datumu prenehanja odlaganja odpadkov,
4.     
kraju odlagališča, vključno z njegovimi hidrogeološkimi in geološkimi
značilnostmi,
5.     
ukrepih za preprečevanje in zmanjševanje onesnaževanja okolja,
6.     
izvajanju obratovalnega monitoringa in nadzora nad obratovanjem
odlagališča,
7.     
načrtu zapiranja odlagališča in predvidenem časovnem obdobju zapiranja,
8.     
ukrepih za preprečevanje škodljivih vplivov na okolje po zaprtju
odlagališča,
9.     
izpolnjevanju zahtev v zvezi z načrtovanjem in obratovanjem odlagališča,
predpisanih s to uredbo,
10.  
bistvene podatke o vplivih na okolje iz poročila o vplivih na okolje, če
je odlagališče poseg v okolje, za katerega je obvezna presoja vplivov na okolje
v skladu s predpisi, ki urejajo presojo vplivov na okolje, in
11.  
obliki in predlagani višini finančnega jamstva iz 42. člena te
uredbe skupaj s prikazom izračuna te višine.
(3) Vlogi iz prejšnjega odstavka morajo
biti priloženi:
1.     
načrt ravnanja z odpadki na odlagališču iz 43. člena te uredbe,
2.     
podatki o območju odlagališča z navedbo šifre in imena katastrske občine
ter parcelne številke in poligon območja odlaganja odpadkov, opredeljenega s
koordinatami v državnem koordinatnem sistemu za raven merila 1:1.000, vključno
s kvadraturo površine odlagalnega prostora in njegovega prekrivnega sloja,
3.     
predlog obratovalnega monitoringa, izdelan v skladu s 46. členom te
uredbe in
4.     
predlog ukrepov iz 10. točke prvega odstavka 41. člena te uredbe.
(4) Če vlagatelj namerava odpadke odlagati
fazno na posameznem delu telesa odlagališča in ga po zapolnitvi fazno zapreti,
morata načrt ravnanja z odpadki na odlagališču iz prejšnjega odstavka in načrt
zapiranja odlagališča iz drugega odstavka tega člena vsebovati tudi načrt
odlaganja odpadkov in zapiranja odlagališča po fazah.
(5) Če se v postopku za izdajo
okoljevarstvenega dovoljenja preverjajo tudi zahteve za odstranjevanje odpadkov
iz predpisa, ki ureja odpadke, mora vloga vsebovati tudi podatke in dokazila,
zahtevana v predpisu, ki ureja odpadke.
41. člen
(vsebina in izdaja okoljevarstvenega
dovoljenja)
(1) Ministrstvo v okoljevarstvenem
dovoljenju določi:
1.     
vrsto odlagališča v skladu s 4. členom te uredbe in celotno zmogljivost
odlagališča v tonah in m3 ter datum prenehanja odlaganja odpadkov,
2.     
območje odlagališča z navedbo šifre in imena katastrske občine ter
parcelne številke in poligon območja odlaganja odpadkov, opredeljenega s
koordinatami v državnem koordinatnem sistemu,
3.     
vrste odpadkov, ki se lahko odlagajo, in letno količino odloženih
odpadkov,
4.     
zahteve v zvezi z začetkom obratovanja odlagališča,
5.     
ukrepe za preprečevanje onesnaževanja okolja med obratovanjem
odlagališča,
6.     
zahteve v zvezi s prevzemanjem odpadkov, preverjanjem njihove
istovetnosti, postopki odlaganja odpadkov in drugimi pogoji obratovanja,
7.     
obseg in vsebino obratovalnega monitoringa ter drugih oblik nadzora nad
onesnaževanjem okolja,
8.     
način rednega pregledovanja telesa odlagališča in delovanja tehničnih
objektov odlagališča,
9.     
opozorilne spremembe osnovnih in indikativnih parametrov podzemne vode v
skladu s predpisom, ki ureja obratovalni monitoring onesnaževanja podzemne
vode,
10.  
ukrepe ob preseganju opozorilne spremembe parametrov podzemne vode ali
mejne vrednosti katerega koli parametra onesnaženosti izcedne vode, ukrepe v
primeru čezmernega obremenjevanja površinske vode zaradi vpliva odlaganja
odpadkov na odlagališču in ukrepe v primeru čezmernega obremenjevanja okolja
zaradi povzročanja znatnega povečanja iz predpisa, ki ureja emisijo snovi in
toplote pri odvajanju odpadnih voda v vode in javno kanalizacijo,
11.  
zahteve v zvezi z zapiranjem odlagališča in časovno obdobje zapiranja,
12.  
ukrepe za preprečevanje škodljivih vplivov na okolje po zaprtju
odlagališča in časovno obdobje, v katerem mora upravljavec odlagališča po
zaprtju zagotavljati izpolnjevanje obveznosti iz 54. člena te uredbe,
13.  
obliko in letno višino finančnega jamstva ter časovno obdobje, za katero
ga mora upravljavec zagotavljati, ter ročnost finančnega jamstva,
14.  
zahteve v zvezi s poročanjem o izvedbi obratovalnega monitoringa v
skladu s 46. členom te uredbe, o ugotovitvah pregleda telesa odlagališča v
skladu z 48. členom te uredbe in o odlaganju odpadkov v skladu s 50.
členom te uredbe.
(2) Če gre za odlagališče za komunalne
odpadke, ministrstvo v okoljevarstvenem dovoljenju določi tudi količino
biološko razgradljivih odpadkov, ki se lahko odložijo v posameznem koledarskem
letu, v skladu z 9. členom te uredbe.
(3) Ministrstvo zagotavlja, da so podatki o
izdanih okoljevarstvenih dovoljenjih na razpolago pristojnima statističnima
uradoma v Republiki Sloveniji in EU, če zanje zaprosita zaradi izvajanja
statističnih raziskav.
V. FINANČNO JAMSTVO
42. člen
(finančno jamstvo)
(1) Upravljavec odlagališča za
nevarne odpadke ali odlagališča za nenevarne odpadke mora zagotavljati finančno
jamstvo za zavarovanje izvedbe ukrepov, določenih v okoljevarstvenem dovoljenju,
za čas obratovanja odlagališča.
(2) Oseba iz prejšnjega odstavka lahko da
finančno jamstvo v obliki bančne garancije, zavarovalne police ali zastave
depozita pri banki.
(3) Ne glede na določbo prejšnjega odstavka je finančno
jamstvo lahko tudi v obliki izjave upravljavca odlagališča, če je odlagališče
javna infrastruktura v lasti občine ali več občin, upravljavec pa je v
izključni lasti občine ali je izključna solastnina občin.
(4) Izjava iz prejšnjega odstavka vsebuje zavezo upravljavca
odlagališča, da ima v svojem finančnem načrtu oblikovane rezervacije v višini
finančnega jamstva, ki so namenjene izključno izpolnitvi obveznosti iz
okoljevarstvenega dovoljenja za obratovanja odlagališča.
(5) Izjavo iz prejšnjega odstavka mora potrditi občina
oziroma občine. Izjavi iz prejšnjega odstavka mora upravljavec odlagališča
predložiti svoj finančni načrt, v katerem je oblikovana rezervacija v višini
finančnega jamstva, in načrt obvladovanja tveganj v zvezi z obratovanjem
odlagališča, ki ju je je potrdila občina oziroma občine, ki so solastnice
upravljavca, oziroma njegov nadzorni svet.
(6) Višina
finančnega jamstva se določi na podlagi meril iz priloge 7, ki je sestavni del
te uredbe. Pri izračunu višine finančnega jamstva je treba upoštevati ukrepe,
ki jih mora upravljavec odlagališča izvajati ali jih je ob faznem zapiranju
odlagališča že izvedel glede obratovanja odlagališča v skladu z
okoljevarstvenim dovoljenjem.
(7) Vrsta in
višina finančnega jamstva, časovno obdobje njegovega zagotavljanja in ročnost
finančnega jamstva, ki je praviloma 1 leto, se natančneje določijo v
okoljevarstvenem dovoljenju.
(8) Upravičenec do
sredstev finančnega jamstva iz drugega odstavka tega člena je ministrstvo.
(9) Ministrstvo
unovči finančno jamstvo iz drugega odstavka tega člena:
-       
če upravljavec odlagališča ne predloži novega letnega finančnega jamstva
30 dni pred iztekom ročnosti že predloženega finančnega jamstva,
-       
v primeru prenehanja upravljavca odlagališča, če upravljavec odlagališča
ne izvede predpisanih ukrepov, ali
-       
v primeru izvršitve odločbe inšpektorja, pristojnega za varstvo okolja,
kadar se ta izvršuje po tretji osebi.
(10) Ne glede na
prvi odstavek tega člena finančnega jamstva ni treba zagotavljati, če
upravljanje odlagališča odpadkov zagotavlja država.
VI. ODLAGANJE ODPADKOV
43. člen
(načrt ravnanja z odpadki)
(1) Upravljavec odlagališča mora
zagotoviti, da se na odlagališču ravna z odpadki v skladu z načrtom ravnanja z
odpadki, ki mora biti izdelan v skladu s predpisom, ki ureja odpadke.
(2) Upravljavec odlagališča mora v načrtu
iz prejšnjega odstavka upoštevati tudi prednostni vrstni red ravnanja z odpadki
(hierarhijo ravnanja z odpadki), po katerem imajo drugi postopki predelave in
odstranjevanja prednost pred odlaganjem, ter pojasniti, zakaj je za odpadke, ki
jih odlaga na odlagališču, na ta način zagotovljen najboljši izid za okolje.
(3) Če gre za
odlaganje na odlagališču za komunalne odpadke, mora načrt iz prejšnjega
odstavka za predvideno obdobje odlaganja vsebovati tudi podatke o vrsti in
količini biološko razgradljivih odpadkov, ki se odlagajo, ter komunalnih
odpadkov, ki se odlagajo, iz načrta pa mora biti razvidno, da so načini
zmanjševanja količine odloženih biološko razgradljivih odpadkov in komunalnih
odpadkov v skladu z usmeritvami iz 9. člena te uredbe.
(4) Načrt ravnanja
z odpadki mora vsebovati tudi interni program usposabljanja iz četrtega
odstavka 44. člena te uredbe ali drugega odstavka 67. člena te uredbe.
(5) Če je
odlaganje odpadkov obvezna gospodarska javna služba varstva okolja v skladu z
zakonom, ki ureja varstvo okolja, njen izvajalec pa gospodarski javni zavod ali
javno podjetje, mora biti načrt iz prvega odstavka tega člena sestavni del
programa za obvladovanje kakovosti poslovanja v skladu z zakonom, ki ureja
gospodarske javne službe.
44. člen
(usposobljenost odgovornih oseb)
(1) Upravljavec odlagališča mora določiti
osebo, ki je odgovorna za izvajanje postopkov preverjanja odpadkov iz 16. in
21. člena te uredbe, in njenega namestnika, podatke o njiju pa sporočiti
inšpektoratu, pristojnemu za varstvo okolja.
(2) Odgovorni osebi iz prejšnjega odstavka
morata biti strokovno usposobljeni in imeti izkušnje, da je zagotovljeno
zanesljivo izvajanje postopkov preverjanja odpadkov iz prejšnjega odstavka.
(3) Odgovorna oseba ali njen namestnik iz
prvega odstavka tega člena mora biti med prevzemanjem odpadkov navzoč na
odlagališču.
(4) Upravljavec odlagališča mora z internim
programom usposabljanja zagotavljati strokovno usposobljenost osebja
odlagališča glede na uporabo najnovejše preizkušene in na trgu dostopne
tehnologije tako, da se preverjanje odpadkov, vodenje obratovalnega dnevnika,
postopki vnašanja in prekrivanja odpadkov na odlagališču ter drugi postopki na
odlagališču izvajajo v skladu s predpisi.
45. člen
(poslovnik odlagališča)
(1) Upravljavec odlagališča mora imeti
poslovnik odlagališča in zagotoviti, da obratovanje odlagališča poteka v skladu
z njim.
(2) Poslovnik iz prejšnjega odstavka
vsebuje:
1.     
ime in priimek ter naslov oziroma firmo in sedež upravljavca odlagališča
in vrsto odlagališča;
2.     
seznam vrst in količin odpadkov, ki se v skladu z okoljevarstvenim
dovoljenjem lahko odlagajo;
3.     
podatke o obratovanju odlagališča:
a)   
obratovalni čas odlagališča,
b)   
opis načina prevzemanja in preverjanja odpadkov,
c)   
opis načina in metod odlaganja odpadkov v telo odlagališča,
d)   
opis ravnanja z izcedno vodo, padavinsko vodo in odpadno vodo iz naprav
za pranje vozil in druge opreme na območju odlagališča ter odpadno vodo iz
naprav za čiščenje odlagališčnega plina ter
e)   
opis ravnanja z odlagališčnimi plini;
4.     
navodila za izvajanje postopkov preverjanja odpadkov;
5.     
navodila za ravnanje z odpadki v skladišču odpadkov na območju
odlagališča;
6.     
navodila za vzdrževalna dela na odlagališču;
7.     
navodila za redne preglede stabilnosti telesa odlagališča in tehničnih
objektov;
8.     
navodila za nadzor in ukrepanje v zvezi s preprečevanjem in
zmanjševanjem obremenjevanja okolja;
9.     
navodila za zmanjšanje in preprečevanje škodljivih vplivov na zdravje
ljudi v zvezi z zahtevami iz 38. člena te uredbe;
10.  
navodila za ukrepanje ob ekološki nesreči;
11.  
navodila za vodenje in shranjevanje obratovalnega dnevnika.
(3) Poslovnik iz prejšnjega odstavka mora
imeti naslednje priloge:
1.     
projekt izvedenih del za odlagališče, na podlagi katerega je izdano
uporabno dovoljenje za odlagališče;
2.     
načrt delov telesa odlagališča, ki so že zapolnjeni z odloženimi
odpadki;
3.     
program obratovalnega monitoringa;
4.     
načrt ravnanja z odpadki, na podlagi katerega je izdano okoljevarstveno
dovoljenje.
(4) Upravljavec odlagališča mora
ministrstvu ali inšpektorju, pristojnemu za varstvo okolja, na zahtevo predložiti
poslovnik iz prvega odstavka tega člena.
(5) Upravljavec odlagališča mora
zagotoviti, da so podatki o strukturi cene odlaganja odpadkov na odlagališču
javno dostopni.
46. člen
(obratovalni monitoring)
(1) Upravljavec odlagališča mora
zagotavljati izvajanje obratovalnega monitoringa, in sicer:
-       
meritve meteoroloških parametrov,
-       
meritve emisij odlagališčnega plina,
-       
meritve emisije snovi pri odvajanju izcedne vode, odvajanju onesnažene
padavinske vode s površin odlagališča ter odpadne vode iz naprav za pranje
vozil in druge opreme na območju odlagališča,
-       
meritve parametrov kemijskega stanja, splošnih fizikalno-kemijskih
parametrov in posebnih onesnaževal v površinskih vodah, če so na območju
odlagališča prisotne ali če se izcedne vode, onesnažene padavinske odpadne vode
ter odpadne vode iz naprav za pranje vozil in druge opreme na območju
odlagališča odvajajo neposredno v površinske vode, in
-       
meritve parametrov obratovalnega monitoringa stanja podzemne vode.
(2) Obratovalni monitoring iz prejšnjega
odstavka se izvaja v obsegu in na način, ki sta določena v prilogi 8, ki je
sestavni del te uredbe.
(3) Obratovalni monitoring iz prvega
odstavka tega člena izvaja oseba, ki je vpisana v evidenco izvajalcev
obratovalnega monitoringa v skladu z zakonom, ki ureja varstvo okolja. Oseba iz prejšnjega stavka pripravi tudi
predloge ukrepov iz 10. točke prvega odstavka 41. člena te uredbe.
(4) Ne glede na prejšnji odstavek lahko
upravljavec odlagališča sam izvaja meritve emisij odlagališčnega plina, če mu
tak program meritev emisij odlagališčnega plina dovoli ministrstvo v
okoljevarstvenem dovoljenju.
(5) Ne glede na prvi odstavek tega člena,
meritev meteoroloških parametrov ni treba izvajati, če upravljavec odlagališča
pridobiva za lokacijo odlagališča veljavne meteorološke podatke od državne
meteorološke službe.
(6) Če se odlagališče uvršča med naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, mora upravljavec odlagališča zagotoviti
tudi izdelavo ocene letne količine emisije toplogrednih plinov v skladu z metodo
ocenjevanja iz priloge 8 te uredbe ter podatke o količini zajetega metana v kg
in o letni količini proizvedene električne energije iz zajetega metana v kWh.
(7) Upravljavec odlagališča mora najpozneje
do 31. marca tekočega leta ministrstvu predložiti poročilo o izvedbi
obratovalnega monitoringa za preteklo leto. Obseg in vsebina poročila iz
prejšnjega stavka sta določena v prilogi 8 te uredbe.
(8) Ministrstvo od upravljavca odlagališča
zahteva dopolnitev poročila iz prejšnjega odstavka, če ugotovi, da nima
predpisanih vsebin poročila ali iz njega ni razvidno izpolnjevanje zahtev v
zvezi z obratovalnim monitoringom iz te uredbe.
(9) Če upravljavec odlagališča
ministrstvu zahtevane dopolnitve poročila o izvedbi obratovalnega monitoringa
ne predloži v roku, ki ga ministrstvo določi v zahtevi iz prejšnjega odstavka,
se šteje, da poročila ni predložil, o čemer ministrstvo obvesti pristojnega inšpektorja.
47. člen
(obveščanje o spremembah vplivov na
okolje)
(1) Upravljavec odlagališča mora o
čezmernem vplivu na okolje, ki ga ugotovi pri obratovalnem monitoringu iz prejšnjega
člena, ali pomembni spremembi telesa odlagališča, ki jo ugotovi pri rednem
pregledu iz 48. člena te uredbe, ali ob zaznavi uhajanja živosrebrnih par, če
gre za skladišče kovinskega živega srebra, najpozneje v sedmih dneh po
ugotovitvi spremembe pisno obvestiti inšpektorat.
(2) Če upravljavec odlagališča pri
izvajanju obratovalnega monitoringa ugotovi, da je presežena opozorilna
sprememba katerega koli osnovnega ali indikativnega parametra podzemne vode, za
katerega je opozorilna sprememba določena v okoljevarstvenem dovoljenju, mora
takoj začeti izvajati ustrezne ukrepe iz 10. točke prvega odstavka 41. člena te
uredbe ter o tem pisno obvestiti inšpektorat najpozneje v sedmih dneh po
ugotovitvi spremembe, o izvedenih ukrepih in učinkih izvajanja ukrepov pa
poročati v poročilu o obratovalnem monitoringu iz sedmega odstavka prejšnjega
člena in inšpektoratu. Zaradi zmanjšanja opozorilnih sprememb na predpisano
raven upravljavec odlagališča v poročilu o obratovalnem monitoringu iz
prejšnjega stavka določno opredeli, katere ukrepe bo izvedel do naslednjega
poročevalskega obdobja.
(3) Preseganje opozorilne spremembe
katerega koli indikativnega parametra onesnaženosti podzemne vode iz prejšnjega
odstavka se šteje za čezmerno obremenjevanje okolja.
(4) Če iz rezultatov meritev obratovalnega
monitoringa stanja površinskih voda, ki se izvaja v skladu s predpisom, ki
ureja obratovalni monitoring stanja površinskih voda, izhaja, da sprememba
vsebnosti posameznega parametra obratovalnega monitoringa stanja površinskih
voda presega okoljski standard kakovosti za dobro kemijsko stanje (LP-OSK ali
NDK-OSK) ali presega mejno vrednost za dobro ekološko stanje (LP-OSK ali
NDK-OSK) iz predpisa, ki ureja stanje površinskih voda, se šteje, da
odlagališče čezmerno obremenjuje površinske vode zaradi vpliva odlaganja
odpadkov na odlagališču. Če upravljavec odlagališča ugotovi čezmerno
obremenjevanje iz prejšnjega stavka, mora takoj začeti izvajati ustrezne ukrepe
iz 10. točke prvega odstavka 41. člena te uredbe ter o načinu ukrepanja in
začetku izvajanja ukrepov pisno obvestiti inšpektorat in ministrstvo najpozneje
v sedmih dneh po ugotovitvi čezmernosti, o izvedenih ukrepih in učinkih
izvajanja ukrepov pa poročati v poročilu o obratovalnem monitoringu stanja
površinskih voda in inšpektoratu.
(5) Če upravljavec odlagališča pri
obratovalnem monitoringu stanja površinskih voda ugotovi, da odlagališče s
povzročanjem znatnega povečanja iz predpisa, ki ureja emisijo snovi in toplote
pri odvajanju odpadnih voda v vode in javno kanalizacijo, čezmerno obremenjuje
okolje, mora takoj začeti izvajati ustrezne ukrepe iz 10. točke prvega odstavka
41. člena te uredbe ter o načinu ukrepanja in začetku izvajanja ukrepov pisno
obvestiti inšpektorat in ministrstvo najpozneje v sedmih dneh po ugotovitvi
čezmernosti, o izvedenih ukrepih in učinkih izvajanja ukrepov pa poročati v
poročilu o obratovalnem monitoringu stanja površinskih voda in inšpektoratu.
(6) Če upravljavec
odlagališča pri obratovalnem monitoringu ugotovi, da je presežena mejna
vrednost katerega koli parametra onesnaženosti izcedne vode v skladu s
predpisom, ki ureja odvajanje izcedne vode z odlagališč, mora takoj začeti
izvajati ukrepe iz 10. točke prvega odstavka 41. člena te uredbe ter o načinu
ukrepanja in začetku izvajanja ukrepov pisno obvestiti inšpektorat najpozneje v
sedmih dneh po ugotovitvi preseganja mejne vrednosti, o izvedenih ukrepih pa
poročati v poročilu o obratovalnem monitoringu odpadnih voda iz predpisa, ki
ureja prve meritve in obratovalni monitoring odpadnih voda.
(7) Če inšpektorat
na podlagi obvestila iz prvega, drugega, četrtega, petega ali šestega odstavka
tega člena ugotovi, da je treba za zmanjšanje onesnaževanja okolja na
predpisano raven ali za ponovno vzpostavitev varnega skladiščenja kovinskega
živega srebra izvesti dodatne ukrepe, izda upravljavcu odlagališča odločbo, v
kateri določi ukrepe, rok za njihovo izvedbo in pogostost poročanja o
ugotovitvah spremljanja izvedenih ukrepov, ki ne sme biti manjša od enkrat
letno. Vsi ukrepi se izvedejo na stroške upravljavca odlagališča.
48. člen
(pregledovanje telesa odlagališča)
(1) Upravljavec odlagališča mora
zagotavljati redne preglede telesa odlagališča, predvsem pa:
-       
višine in oblike odloženih odpadkov glede možnega posedanja ali drugih
sprememb, ki vplivajo na stabilnost odlagališča,
-       
izvedbe prekrivanja in rekultivacije na prekritem območju telesa
odlagališča ali njegovih delih,
-       
sprememb v položaju, višini ali obliki telesa odlagališča ali njegovih
delov,
-       
naprav za zbiranje in čiščenje izcedne vode odlagališča, odlagališčnega
plina in naprav za izvedbo monitoringa podzemnih vod ter
-       
sistema za odvajanje padavinske in površinske vode.
(2) Upravljavec odlagališča mora za vsako
koledarsko leto izdelati poročilo o ugotovitvah pregledov iz prejšnjega
odstavka in ga skupaj s poročilom o obratovalnem monitoringu iz 46. člena te
uredbe predložiti ministrstvu.
49. člen
(vodenje evidence)
(1) Upravljavec odlagališča mora evidenco o
odlaganju odpadkov, ki jo vodi v skladu s predpisom, ki ureja odpadke,
zagotoviti v obliki obratovalnega dnevnika.
(2) V obratovalni dnevnik iz prejšnjega
odstavka se dnevno vpisujejo podatki o:
-       
količini, vrsti in imetniku prevzetih in odloženih odpadkov, izvoru
odpadkov ter datumu njihovega prevzema in odložitve,
-       
izvajanju postopkov preverjanja odpadkov iz prvega odstavka 16. člena te
uredbe,
-       
kraju odložitve prevzetih nevarnih odpadkov na območju telesa
odlagališča,
-       
ugotovitvah o pomanjkljivi ali napačni dokumentaciji ali dvomljivi
istovetnosti odpadkov,
-       
začasnem skladiščenju ali zavrnitvi določenih odpadkov,
-       
opravljenih vzdrževalnih delih na odlagališču,
-       
rednih pregledih telesa odlagališča in objektov odlagališča,
-       
opravljenih rednih in izvedenih izrednih ukrepih za zmanjšanje in
preprečevanje škodljivih vplivov na zdravje ljudi v zvezi z zahtevami iz 38.
člena te uredbe,
-       
datumu prenehanja odlaganja odpadkov na posameznih odlagalnih poljih ter
-       
izrednih in drugih pomembnih dogodkih v zvezi z obratovanjem
odlagališča.
(3) Upravljavec odlagališča mora hraniti
obratovalni dnevnik do izpolnitve vseh obveznosti, določenih v okoljevarstvenem
dovoljenju, ministrstvu in inšpektorju, pristojnemu za varstvo okolja, pa na
zahtevo omogočiti vpogled vanj.
(4) Upravljavec odlagališča mora dati
podatke iz obratovalnega dnevnika pristojnima statističnima uradoma v Republiki
Slovenije in EU, če zanje zaprosita zaradi izvajanja statističnih raziskav.
50. člen
(poročilo o odloženih odpadkih)
(1) Upravljavec odlagališča mora v poročilu
o obdelavi odpadkov, ki ga vsako leto predloži ministrstvu v skladu s
predpisom, ki ureja odpadke, navesti tudi podatke o:
-       
velikosti površine, na kateri so že odloženi odpadki, prostornini
odloženih odpadkov in metodi odlaganja,
-       
izračunu celotne zmogljivosti in preostale zmogljivosti (v t, m2
in m3) do prenehanja odlaganja ter času prenehanja odlaganja,
-       
količinah po številkah odpadkov:
a)   
ki jih je kot gradbeni material uporabil za gradnjo objektov
odlagališča,
b)   
ki jih je prevzel v odlaganje brez ocene odpadkov v skladu s 14. členom
te uredbe,
c)   
ki jih je v skladu s 33. členom te uredbe uporabil za prekrivanje
odlagališča,
d)   
za katere je dovolil skladiščenje na območju odlagališča v skladu s
tretjim odstavkom 19. člena te uredbe,
e)   
za zavrnjene odpadke in
f)    
ki jih je odložil iz posamezne občine, za katero izvaja obvezno občinsko
gospodarsko javno službo odlaganja ostankov predelave ali odstranjevanja
komunalnih odpadkov, ter obdobje izvajanja te javne službe.
(2) Upravljavec odlagališča mora poročilu
iz prejšnjega odstavka priložiti tudi podatke v skladu s predpisi, ki urejajo
statistične raziskave.
VII. ZAPIRANJE ODLAGALIŠČA IN UKREPI PO ZAPRTJU ODLAGALIŠČA
51. člen
(pogoji za zaprtje odlagališča)
(1) Za zaprtje odlagališča morajo biti
površine telesa odlagališča prekrite in imeti urejeno površinsko tesnjenje,
površinsko odvajanje padavinskih odpadnih vod in odplinjanje v skladu s to
uredbo.
(2) Zapiranje odlagališča mora biti
izvedeno najpozneje v treh letih.
(3) Ne glede na prejšnji odstavek
ministrstvo v okoljevarstvenem dovoljenju dovoli, da je zapiranje odlagališča
izvedeno najpozneje v petih letih, če na podlagi načrta zapiranja odlagališča
iz 7. točke drugega odstavka 40. člena te uredbe oceni, da dela zaradi tehnične
izvedbe ne morejo biti izvedena v treh letih.
52. člen
(zapiranje odlagališča)
(1) Upravljavec, ki upravlja odlagališče
med odlaganjem odpadkov, mora začeti postopek zapiranja odlagališča ali dela
odlagališča, ko:
-       
so izpolnjeni pogoji za zapiranje iz okoljevarstvenega dovoljenja ali
-       
prenehanje odlaganja odpadkov in začetek zapiranja odlagališča zahteva
inšpektorat.
(2) Postopek zapiranja odlagališča ali dela
odlagališča lahko upravljavec odlagališča začne tudi na svojo zahtevo.
(3) Upravljavec odlagališča mora v primeru
iz prvega ali drugega odstavka tega člena ministrstvu in inšpektoratu
najpozneje v 30 dneh po prenehanju odlaganja odpadkov sporočiti datum
prenehanja odlaganja odpadkov.
(4) Datum prenehanja odlaganja odpadkov iz
prejšnjega odstavka se šteje za datum začetka zapiralnih del, po katerem
odlaganje odpadkov na odlagališču ni več dovoljeno.
(5) Upravljavec iz prvega ali drugega
odstavka tega člena mora do odločitve ministrstva iz tretjega odstavka
53. člena te uredbe izpolnjevati vse obveznosti, določene s to uredbo za
čas zapiranja odlagališča.
53. člen
(okoljevarstveno dovoljenje za zaprto
odlagališče)
(1) Upravljavec iz prejšnjega člena mora
najpozneje v 30 dneh po končanih zapiralnih delih vložiti vlogo za spremembo
okoljevarstvenega dovoljenja za obratovanje odlagališča v obdobju njegovega
zaprtja.
(2) Vloga iz prejšnjega odstavka mora
vsebovati:
-       
podatke o upravljavcu zaprtega odlagališča,
-       
podatke o območju zaprtega odlagališča z navedbo šifre in imena
katastrske občine ter parcelne številke in poligon zaprtega odlagališča,
opredeljenega s koordinatami v državnem koordinatnem sistemu za raven merila
1:1.000, vključno s kvadraturo površine zaprtega dela odlagališča in njegovega
prekrivnega sloja,
-       
poročilo o izvedenih ukrepih za zaprtje odlagališča v skladu s to
uredbo,
-       
program obratovalnega monitoringa iz prvega odstavka 54. člena te
uredbe,
-       
predlog ukrepov iz pete alineje četrtega odstavka tega člena,
-       
program rednih pregledov stanja telesa zaprtega odlagališča v obsegu,
določenem za nadzor nad telesom odlagališča v 48. členu te uredbe,
-       
program vzdrževanja in varovanja zaprtega odlagališča,
-       
prikaz razporeditve odloženih odpadkov v telesu odlagališča in
-       
obliko in predlagano višino finančnega jamstva iz 42. člena te
uredbe za zaprto odlagališče, skupaj s prikazom izračuna te višine v skladu s
prilogo 7 te uredbe.
(3) Ministrstvo odloči o spremembi
okoljevarstvenega dovoljenja iz prvega odstavka tega člena, če iz poročila
inšpektorata, pristojnega za graditev, izhaja, da so izpolnjene gradbene
zahteve v zvezi z zaprtjem odlagališča, in iz poročila inšpektorata izhaja, da
so izpolnjene vse zahteve v zvezi z zapiranjem odlagališča v skladu s to
uredbo.
(4) Ministrstvo v spremembi
okoljevarstvenega dovoljenja iz prejšnjega odstavka določi:
-       
upravljavca zaprtega odlagališča,
-       
območje zaprtega odlagališča z navedbo šifre in imena katastrske občine
ter parcelne številke in poligon zaprtega odlagališča, opredeljenega s
koordinatami v državnem koordinatnem sistemu,
-       
obseg obveznosti upravljavca zaprtega odlagališča v skladu s 54. členom
te uredbe,
-       
obdobje izvajanja obveznosti iz prejšnje alineje,
-       
ukrepe za preprečevanje škodljivih vplivov na okolje po zaprtju
odlagališča,
-       
ukrepe ob preseganju opozorilne spremembe parametrov podzemne vode ali
mejne vrednosti katerega koli parametra onesnaženosti izcedne vode, ukrepe ob
čezmernem obremenjevanju površinske vode zaradi vpliva odlaganja odpadkov na
odlagališču in ukrepe ob čezmernem obremenjevanju okolja zaradi povzročanja
znatnega povečanja iz predpisa, ki ureja emisijo snovi in toplote pri odvajanju
odpadnih voda v vode in javno kanalizacijo,
-       
finančno jamstvo iz 42. člena te uredbe za zaprto odlagališče,
-       
obveznost v zvezi s poročanjem iz tretjega odstavka 54. člena te uredbe.
(5) Upravljavec zaprtega odlagališča mora
do izdaje odločbe o prenehanju okoljevarstvenega dovoljenja iz četrtega
odstavka 4. člena te uredbe izpolnjevati vse obveznosti, določene s to uredbo
za čas zaprtja odlagališča.
(6) Odločitev o zaprtju odlagališča ali
njegovega dela v nobenem primeru ne vpliva na obveznosti upravljavca
odlagališča v zvezi z izvajanjem ukrepov za preprečevanje škodljivih vplivov na
okolje po zaprtju odlagališča, določenih v okoljevarstvenem dovoljenju.
54. člen
(obveznosti upravljavca zaprtega
odlagališča)
(1) Upravljavec zaprtega odlagališča mora v
časovnem obdobju, določenem v okoljevarstvenem dovoljenju iz prejšnjega člena,
zagotavljati:
-       
vzdrževanje in varovanje zaprtega odlagališča,
-       
izvajanje obratovalnega monitoringa iz 46. člena te uredbe in
-       
izvajanje rednih pregledov stanja telesa zaprtega odlagališča v obsegu,
določenem za nadzor nad telesom odlagališča v 48. členu te uredbe.
(2) Upravljavec zaprtega odlagališča mora
zagotavljati izvajanje meritev iz druge alineje prejšnjega odstavka in rednih
pregledov iz tretje alineje prejšnjega odstavka v obdobju, za katero
ministrstvo oceni, da lahko emisije z zaprtega odlagališča škodljivo vplivajo
na okolje, pri čemer je to obdobje za zaprto odlagališče za nevarne odpadke ali
zaprto odlagališče za nenevarne odpadke najmanj 30 let, za zaprto odlagališče
za inertne odpadke pa najmanj 10 let.
(3) Po preteku rokov iz prejšnjega odstavka
lahko upravljavec odlagališča v skladu z zakonom, ki ureja varstvo okolja,
ministrstvo pisno obvesti o nameri dokončnega prenehanja obratovanja
odlagališča in priloži dokazila, s katerimi izkazuje izpolnjevanje zahtev za
prenehanje obratovanja naprave iz zakona in te uredbe.
(4) Šteje se, da emisije z zaprtega
odlagališča ne vplivajo škodljivo na okolje, če v zadnjih desetih letih
obratovanja pri upravljavcu odlagališča nevarnih odpadkov ali upravljavcu
odlagališča nenevarnih odpadkov oziroma v zadnjih petih letih obratovanja pri
upravljavcu odlagališča inertnih odpadkov ni prišlo do čezmernih vplivov na
okolje iz 55. člena te uredbe in v istem obdobju za vsak parameter ni izkazan
trend naraščanja koncentracij onesnaževal.
(5) Upravljavec iz
prvega odstavka tega člena mora za posamezno koledarsko leto zagotoviti
izdelavo poročila o stanju zaprtega odlagališča, opravljenih meritvah in
pregledih ter ga predložiti ministrstvu najpozneje do 31. marca za preteklo
koledarsko leto, pa tudi pristojnim službam lokalne skupnosti, na območju
katere je zaprto odlagališče.
55. člen
(čezmerni vplivi na okolje)
(1) Če upravljavec zaprtega odlagališča na
podlagi meritev ali pregledov telesa odlagališča iz prejšnjega člena ugotovi,
da je prišlo do čezmernih vplivov na okolje ali do pomembnih sprememb telesa
odlagališča, mora o tem in ukrepih, ki jih namerava izvesti za odpravo
nepravilnosti, najpozneje v sedmih dneh od ugotovitve pisno obvestiti
inšpektorat.
(2) Če inšpektorat na podlagi obvestila iz
prejšnjega odstavka ugotovi, da je treba za odpravo čezmernih vplivov na okolje
ali za stabilnost telesa odlagališča izvesti dodatne ukrepe, izda upravljavcu
odlagališča odločbo, v kateri določi ukrepe in rok za njihovo izvedbo.
(3) Za čezmerne vplive na okolje ali
pomembne spremembe telesa odlagališča iz prvega odstavka tega člena se štejejo:
-       
preseganje predpisanih mejnih vrednosti parametrov, ki so predmet
izvedbe obratovalnega monitoringa iz 46. člena te uredbe,
-       
nenadzorovano izpuščanje odlagališčnega plina iz telesa odlagališča, ki
ga zaradi majhnih količin ali neenakomerne emisije tehnično ni mogoče zajeti za
pridobivanje energije ali sežgati na bakli,
-       
nenadzorovano odtekanje izcedne vode iz telesa odlagališča v površinske
vode ali neposredno v podzemne vode ali posredno v podzemne vode s pronicanjem
skozi dno odlagališča v tla,
-       
spremembe telesa odlagališča zaradi nepravilnega vnosa odpadkov v telo
odlagališča ali neenakomernega posedanje odlagališča, ki ogrožajo stabilnost
telesa odlagališča, in
-       
kakršne koli spremembe telesa odlagališča, ki ogrožajo funkcije
prekrivke odlagališča v zvezi s preprečevanjem vtekanja padavinske vode v telo
odlagališča.
56. člen
(ukrepi za pospešitev biološke razgradnje
odpadkov v telesu odlagališča)
(1) Če je treba za preprečitev ali
zmanjšanje čezmernega obremenjevanja okolja na odlagališču v zapiranju ali na
zaprtem odlagališču pospešiti proces biološke razgradnje odpadkov v telesu
odlagališča, mora upravljavec odlagališča zagotoviti izvedbo ukrepov vlaženja
odpadkov v telesu odlagališča, prisilnega prezračevanja telesa odlagališča ali
kombinacijo obeh ukrepov.
(2) Vlaženje odpadkov v telesu odlagališča
se izvaja z infiltracijo izcedne vode v telo odlagališča, pri čemer morajo biti
izpolnjeni naslednji pogoji:
-       
vlaženje se ne sme izvajati s polivanjem izcedne vode po površini telesa
odlagališča,
-       
uporablja se lahko samo lastna izcedna voda odlagališča,
-       
med vlaženjem je treba zajemati odlagališčni plin in ga uporabiti za
pridobivanje energije ali sežgati na bakli ter izvajati obratovalni monitoring
emisije snovi v zrak,
-       
v telesu odlagališča mora biti večja količina biološko še nerazgrajenih
odpadkov,
-       
infiltracija mora biti tehnično izvedena tako, da je vnos količin
izcedne vode nadzorovan in porazdelitev izcedne vode po telesu odlagališča
enakomerna,
-       
zagotovljena morata biti prezračevanje odlagališča in nadzor nad
vsebnostjo vlage v telesu odlagališča,
-       
ves čas izvajanja infiltracije izcedne vode v telo odlagališča mora biti
zagotovljena stabilnost telesa odlagališča.
(3) Če se izvajajo ukrepi za prezračevanje
telesa odlagališča, je treba zagotoviti nadzorovano prezračevanje in zajem
nastalega odlagališčnega plina ter njegovo uporabo za pridobivanje energije ali
sežiganje tako, da ni nenadzorovanih emisij snovi v zrak oziroma so te preprečene.
(4) Pri izvajanju ukrepov iz drugega in
tretjega odstavka tega člena je treba zagotavljati merjenje vsebnosti vlage in
temperature v telesu odlagališča, sestave odlagališčnega plina in posedanja
telesa odlagališča, tako da se z izmerjenimi podatki lahko dokazuje dejanski
potek procesa biološke razgradnje v telesu odlagališča še prisotnih biološko
razgradljivih sestavin.
VIII. POSEBNE ZAHTEVE ZA PODZEMNO SKLADIŠČE
57. člen
(vrste podzemnih skladišč in prepoved pri
umeščanju podzemnega skladišča)
(1) Vrste podzemnih skladišč so:
1.     
podzemno skladišče za nevarne odpadke,
2.     
podzemno skladišče za nenevarne odpadke in
3.     
podzemno skladišče za inertne odpadke.
(2) Odpadke je prepovedano trajno
skladiščiti v podzemnem skladišču, če se v njem ali v z njim povezanih rudarskih
objektih izvaja raziskovanje, izkoriščanje, obogatitev, predelava ali
skladiščenje mineralnih surovin.
58. člen
(primernost odpadkov za odlaganje)
(1) V podzemno skladišče je dovoljeno
odlagati inertne, nenevarne ali nevarne odpadke v skladu z zahtevami za
odlaganje teh odpadkov iz 7. člena te uredbe.
(2) Ne glede na prejšnji odstavek je v
podzemno skladišče zaradi preprečevanja neželenih fizikalnih, kemijskih ali
bioloških pretvorb prepovedano odlagati:
1.     
odpadke iz 10. člena te uredbe;
2.     
odpadke v zabojnikih ali brez njih, ki bi lahko reagirali z vodo ali
matično kamnino v skladiščnih pogojih in privedli do:
- 
spremembe prostornine odpadka,
- 
nastanka samovžignih, toksičnih ali eksplozivnih snovi ali plinov ali
- 
kakršnih koli drugih reakcij, ki bi lahko ogrozile obratovalno varnost
oziroma neokrnjenost geološke pregrade;
3.     
odpadke, ki bi lahko reagirali med seboj, razen če so pri skladiščenju v
podzemnem skladišču razvrščeni v skupine po združljivosti; nezdružljive skupine
pa so med seboj fizično ločene;
4.     
biološko razgradljive odpadke;
5.     
odpadke z jedkim vonjem;
6.     
odpadke, ki lahko tvorijo toksično ali eksplozivno mešanico plina in
zraka, kar velja predvsem za odpadke, ki:
- 
povzročajo toksične koncentracije plinov zaradi parcialnih tlakov
njihovih sestavin,
- 
ob nasičenosti v zabojniku tvorijo koncentracije, ki za deset odstotkov
presegajo koncentracijo spodnje eksplozivne mejne vrednosti;
7.     
odpadke z nezadostno stabilnostjo, ki ne ustreza geomehanskim zahtevam
odlaganja;
8.     
odpadke, ki so samovžigni ali lahko v skladiščnih pogojih spontano
zagorijo, plinaste proizvode, hlapne odpadke in odpadke v obliki nedoločenih
mešanic, ki izvirajo iz zbiranja odpadkov;
9.     
odpadke, ki vsebujejo ali lahko tvorijo patogene klice ali povzročajo
nalezljive bolezni.
59. člen
(okoljevarstveno dovoljenje in ocena
tveganja)
(1) Vlagatelj mora vlogi za pridobitev
okoljevarstvenega dovoljenja priložiti tudi oceno tveganja trajnega
skladiščenja odpadkov v podzemnem skladišču (v nadaljnjem besedilu: ocena
tveganja), s katero izkaže, da odpadki, odloženi v podzemnem skladišču, ne
vplivajo na biosfero.
(2) V oceni tveganja je treba za mesto
podzemnega skladišča oceniti:
-       
nevarnosti za biosfero zaradi odloženih odpadkov,
-       
prejemnike škodljivih vplivov v biosferi, predvsem za podzemno vodo,
-       
poti, po katerih lahko snovi iz odpadkov pridejo v biosfero, in
-       
učinke vplivov snovi, ki lahko pridejo v biosfero.
(3) Z oceno tveganja je treba dokazati
primernost geoloških plasti kot geološke pregrade, ki zagotavlja sprejemljivo
tesnjenje podzemnega skladišča, pri čemer je treba upoštevati tehnike obdelave
odpadkov, zgrajene strukture podzemnih prostorov in lastnosti matične kamnine.
Vsebina ocene tveganja je določena v prilogi 9, ki je sestavni del te uredbe.
(4) Oceno tveganja je treba opraviti za čas
obratovanja in za čas po zaprtju podzemnega skladišča.
(5) Odpadki se lahko odlagajo v podzemno
skladišče, če iz ocene tveganja izhaja, da je raven izolacije podzemnega
skladišča od biosfere sprejemljiva.
(6) Ocena tveganja je podlaga za zahtevane
ukrepe za nadzor in varnost odpadkov v podzemnem skladišču ter merila za
odlaganje odpadkov v podzemno skladišče.
60. člen
(pogoji obratovanja podzemnega skladišča)
Pri obratovanju podzemnega skladišča je
treba izpolnjevati zahteve in pogoje ravnanja z odpadki ter pogoje obratovanja odlagališča
v skladu s to uredbo, razen meritev meteoroloških parametrov, emisij
odlagališčnega plina in emisije snovi pri odvajanju izcedne vode ter onesnažene
padavinske vode s površin odlagališča v okviru obratovalnega monitoringa iz 46.
člena te uredbe.
IX. POSEBNE ZAHTEVE ZA SKLADIŠČE KOVINSKEGA ŽIVEGA SREBRA
61. člen
(primernost odpadka in skladiščenje)
(1) V skladišču kovinskega živega srebra je
dovoljeno začasno skladiščiti za več kot eno leto kovinsko živo srebro, če:
-       
vsebnost živega srebra presega 99,9 odstotka masnega deleža,
-       
ne vsebuje nečistoč, ki bi lahko povzročile korozijo ogljikovega ali
nerjavnega jekla (npr. raztopina dušikove kisline, raztopine kloridnih soli).
(2) Kovinsko živo srebro se lahko do 1.
januarja 2023 v tekoči obliki začasno skladišči v nadzemnih skladiščih, če
izpolnjuje posebne zahteve za skladiščenje kovinskega živega srebra iz te
uredbe in zahteve iz predpisa, ki ureja preprečevanje večjih nesreč in
zmanjševanje njihovih posledic.
(3) Kovinsko živo srebro se lahko trajno skladišči,
če izpolnjuje posebne zahteve za skladiščenje kovinskega živega srebra iz te
uredbe in se pred odstranitvijo pretvori ali pretvori in strdi, če bo
odstranjeno v nadzemnih skladiščih kovinskega živega srebra.
62. člen
(vloga za okoljevarstveno dovoljenje)
(1) Vlagatelj mora vlogi za pridobitev
okoljevarstvenega dovoljenja priložiti tudi program ukrepov za preprečitev
morebitnih emisij živega srebra v okolje ob zaznavi uhajanja živosrebrnih par
in ponovno vzpostavitev varnega skladiščenja kovinskega živega srebra ter
dokumentacijo, s katero izkaže:
-       
izpolnjevanje zahtev iz prvega odstavka 66. člena te uredbe,
-       
ustreznost opreme iz drugega odstavka 66. člena te uredbe in njene
namestitve,
-       
zadostnost in ustreznost zaščitne opreme za ravnanje s kovinskim živim
srebrom.
(2) Če se vloga iz prejšnjega odstavka
nanaša na podzemno začasno skladiščenje kovinskega živega srebra za več kot eno
leto ali podzemno trajno skladiščenje kovinskega živega srebra iz točke a)
prvega odstavka 3. člena Uredbe 1102/2008/ES, mora vlagatelj vlogi priložiti
tudi dokumentacijo, s katero izkaže, da:
-       
odpadki ne vplivajo na biosfero in
-       
je rudnik soli prilagojen za odstranjevanje kovinskega živega srebra, če
se vloga nanaša na podzemno skladiščenje v rudniku soli, ali
-       
je zagotovljena enaka raven varnosti in zaprtosti kakor v rudniku soli,
če se vloga nanaša na podzemno skladiščenje v globokih podzemnih formacijah iz
trdnih kamnin.
(3) Izpolnjevanje zahteve iz prve alineje
prejšnjega odstavka se ugotavlja na podlagi ocene tveganja, izdelane v skladu z
59. členom te uredbe, pri čemer je treba upoštevati tudi posebna tveganja
zaradi narave in dolgoročnih značilnosti kovinskega živega srebra ter njegovega
zadrževanja.
63. člen
(okoljevarstveno dovoljenje)
(1) Ministrstvo v okoljevarstvenem dovoljenju
določi tudi:
-       
program ukrepov za preprečitev morebitnih emisij živega srebra v okolje
ob zaznavi uhajanja živosrebrnih par in ponovno vzpostavitev varnega
skladiščenja kovinskega živega srebra,
-       
število rednih letnih vizualnih pregledov posod iz prvega odstavka 67.
člena te uredbe,
-       
opremo za neprekinjeno spremljanje emisij živosrebrne pare iz drugega
odstavka 66. člena te uredbe in
-       
zaščitno opremo za ravnanje s kovinskim živim srebrom.
(2) Ministrstvo pošlje kopijo
okoljevarstvenega dovoljenja Komisiji, v primeru iz drugega odstavka prejšnjega
člena pa tudi oceno tveganja iz tretjega odstavka prejšnjega člena.
64. člen
(oddaja odpadka v skladiščenje)
(1) Kovinsko živo srebro se lahko skladišči
le v posodah za skladiščenje kovinskega živega srebra, ki izpolnjujejo zahteve
iz priloge 10, ki je sestavni del te uredbe.
(2) Imetnik odpadkov, ki oddaja kovinsko
živo srebro v skladiščenje, mora upravljavcu odlagališča predložiti potrdilo o
tem, da so zahteve iz 61. člena te uredbe in prejšnjega odstavka izpolnjene.
(3) Potrdilo iz prejšnjega odstavka mora
vsebovati najmanj:
-       
identifikacijsko številko potrdila,
-       
ime in priimek ter naslov oziroma firmo in sedež povzročitelja odpadkov,
-       
ime in priimek ter naslov oziroma firmo in sedež osebe, odgovorne za
polnitev posod,
-       
kraj in datum polnitve posod,
-       
količino živega srebra,
-       
podatke o čistosti živega srebra in opis nečistoč, vključno s kemično
analizo iz ocene odpadka iz 12. člena te uredbe,
-       
potrditev, da se posode uporabljajo izključno za prevoz oziroma
skladiščenje živega srebra,
-       
identifikacijske številke posod in
-       
morebitne posebne pripombe.
(4) Povzročitelj odpadkov, ki oddaja
kovinsko živo srebro v skladiščenje, mora zagotoviti, da je na vsaki posodi iz
prvega odstavka tega člena trajno pritrjena ploščica z identifikacijsko
številko potrdila iz prejšnjega odstavka.
65. člen
(prevzem odpadka v skladiščenje ali
zavrnitev)
(1) Upravljavec odlagališča mora pri
prevzemu pošiljke kovinskega živega srebra:
-       
vizualno pregledati posodo,
-       
preveriti dostavljene odpadke v skladu s 16. členom te uredbe,
-       
pregledati potrdilo iz drugega odstavka prejšnjega člena in
dokumentacijo v skladu s 17. členom te uredbe.
(2) Upravljavec odlagališča mora zavrniti
pošiljko iz prejšnjega odstavka, če:
-       
kovinsko živo srebro ne izpolnjuje zahtev iz 61. člena te uredbe,
-       
posoda ne ustreza zahtevam iz prvega in četrtega odstavka prejšnjega
člena ali
-       
je posoda poškodovana, pušča ali je na njej vidna rja.
66. člen
(skladiščenje kovinskega živega srebra)
(1) Pri začasnem skladiščenju kovinskega
živega srebra za več kot eno leto morajo biti izpolnjene naslednje zahteve:
-       
kovinsko živo srebro se skladišči ločeno od drugih odpadkov,
-       
posode se skladiščijo v zbiralnih bazenih s primerno prostornino za
zadrževanje količine skladiščenega živega srebra, ki so premazani tako, da
nimajo razpok in špranj ter so neprepustni za kovinsko živo srebro,
-       
skladiščni prostor ima primerne umetne ali naravne pregrade za varovanje
okolja pred emisijami živega srebra in primerno prostornino za zadrževanje
skupne količine skladiščenega živega srebra,
-       
tla skladiščnega prostora so prekrita s tesnilnimi masami, odpornimi
proti živemu srebru,
-       
zagotovljen je naklon tal z zbiralnikom,
-       
skladiščni prostor je opremljen s protipožarnim sistemom,
-       
skladišče je urejeno tako, da je omogočen enostaven dostop do vseh
posod.
(2) V skladiščni prostor mora biti
nameščena oprema za neprekinjeno spremljanje emisij živosrebrne pare z občutljivostjo
najmanj 0,02 mg živega srebra/m3, s senzorji pri tleh in stropu
prostora ter s sistemom za optični in zvočni alarm.
(3) Upravljavec odlagališča mora
zagotoviti, da se vzdrževalna dela pri opremi iz prejšnjega odstavka opravijo
najmanj enkrat letno.
67. člen
(zahteve za obratovanje in vodenje
evidence)
(1) Upravljavec odlagališča mora določiti
odgovorno osebo, ki najmanj enkrat mesečno vizualno pregleda skladiščni prostor
in skladiščene posode, podatke o njej pa sporočiti inšpektoratu.
(2) Oseba iz prejšnjega odstavka mora biti
usposobljena po internem programu usposabljanja, ki je sestavni del načrta
ravnanja z odpadki iz 43. člena te uredbe.
(3) Upravljavec odlagališča mora
zagotoviti, da sta v skladišču kovinskega živega srebra na vidnem mestu shranjena
in enostavno dostopna program ukrepov iz prvega odstavka 62. člena te uredbe in
zaščitna oprema za ravnanje s kovinskim živim srebrom.
(4) Upravljavec odlagališča mora ob zaznavi
uhajanja živosrebrne pare nemudoma izvesti ukrepe za preprečitev morebitnih
emisij živega srebra v okolje in ponovno vzpostavitev varnega skladiščenja
kovinskega živega srebra v skladu s programom iz prvega odstavka 63. člena te
uredbe.
(5) Upravljavec odlagališča mora v evidenci
iz 49. člena te uredbe voditi tudi podatke o:
-       
izvajanju postopkov preverjanja odpadkov iz prvega odstavka 65. člena te
uredbe,
-       
pošiljkah kovinskega živega srebra, za katero je po njegovem začasnem
skladiščenju zagotovil obdelavo v skladu z 68. členom te uredbe, ter
-       
zmanjševanju zalog začasno skladiščenega kovinskega živega srebra zaradi
pošiljk iz prejšnje alineje.
(6) Sestavni del evidence iz prejšnjega
odstavka so tudi potrdila iz drugega odstavka 64. člena te uredbe.
68. člen
(obdelava kovinskega živega srebra po
njegovem začasnem skladiščenju)
(1) Če upravljavec odlagališča za kovinsko
živo srebro po začasnem skladiščenju zagotovi njegovo obdelavo, mora biti ta izvedena
v skladu s predpisom, ki ureja odpadke.
(2) Upravljavec objekta, v katerem se
izvajata pretvorba in po potrebi strjevanje kovinskega živega srebra, mora
zagotoviti sledljivost z vzpostavitvijo registra na način, predpisan v drugem
odstavku 14. člena Uredbe (EU) 2017/852.
(3) Upravljavec skladišča kovinskega živega
srebra mora ministrstvu v skladu z zahtevami četrtega odstavka 14. člena Uredbe
(EU) 2017/852 poslati podatke iz registra iz prejšnjega člena.
X. KONTROLA IN ANALIZA PODATKOV TER POROČANJE KOMISIJI
69. člen
(kontrola in analiza podatkov ter
poročanje Komisiji o izvajanju Direktive 1999/31/ES)
(1) Ministrstvo vsako leto na podlagi
poročil iz predpisa, ki ureja odpadke, in poročil iz 50. člena te uredbe
preveri poslane podatke zavezancev, pripravi analizo podatkov o odloženih
odpadkih na odlagališčih v preteklem koledarskem letu in jo v devetih mesecih
po izteku roka za predložitev teh poročil objavi na svoji spletni strani.
(2) V skladu s 15. členom Direktive
1999/31/ES ministrstvo Komisiji sporoči podatke o odloženih komunalnih odpadkih
na odlagališčih in o odloženih biorazgradljivih komunalnih odpadkih na
odlagališčih za vsako koledarsko leto, in sicer elektronsko v 18 mesecih po
izteku leta poročanja, za katero so se podatki zbirali, in v obliki, določeni v
Izvedbenem sklepu Komisije (EU) 2019/1885.
(3) Podatke iz prejšnjega odstavka
ministrstvo Komisiji prvič poroča za leto 2020, pri čemer podatke o odloženih
biorazgradljivih komunalnih odpadkih na odlagališčih ministrstvo Komisiji
sporoča le do leta 2025.
XI. NADZOR
70. člen
(inšpekcijski nadzor)
Nadzor nad izvajanjem te uredbe opravljajo
inšpektorji, pristojni za varstvo okolja.
XII. KAZENSKE DOLOČBE
71. člen
(prekrški za upravljavca odlagališča)
(1) Z globo od 10.000 eurov do 40.000 eurov
se za prekršek kaznuje pravna oseba, ki je po tej uredbi upravljavec
odlagališča, če:
1.     
odlaga odpadke, ki niso obdelani (drugi odstavek 5. člena te
uredbe),
2.     
odlaga komunalne odpadke, ki niso obdelani v skladu z drugim odstavkom
6. člena te uredbe,
3.     
odlaga odpadke v nasprotju z zahtevami iz 7. člena te uredbe,
4.     
odlaga odpadke, ki ne izpolnjujejo zahtev iz okoljevarstvenega
dovoljenja, izdanega na podlagi prvega ali drugega odstavka 8. člena te uredbe,
5.     
odlaga mešane komunalne odpadke, ki ne izpolnjujejo zahtev iz drugega
odstavka 9. člena te uredbe,
6.     
odlaga komunalne odpadke z večjim deležem biološko razgradljivih
odpadkov, kot je določen v okoljevarstvenem dovoljenju (tretji odstavek 9.
člena te uredbe),
7.     
ravna v nasprotju s prvim odstavkom 10. člena te uredbe,
8.     
odlaga stranske živalske proizvode v nasprotju z drugim odstavkom 10.
člena te uredbe,
9.     
ravna v nasprotju z 11. členom te uredbe,
10.  
odlaga odpadke brez ocene odpadkov (prvi odstavek 12. člena te uredbe),
11.  
sprejme oceno odpadkov, ki je izdelana v nasprotju s petim odstavkom 12.
člena te uredbe,
12.  
ravna v nasprotju s šestim odstavkom 12. člena te uredbe,
13.  
sprejme oceno odpadkov, ki ni veljavna v skladu s prvim, drugim, tretjim
ali četrtim odstavkom 13. člena te uredbe,
14.  
sprejme v odlaganje odpadke v nasprotju s prvim in drugim odstavkom 14.
člena te uredbe,
15.  
ravna v nasprotju s tretjim odstavkom 14. člena te uredbe,
16.  
ne preverja odpadkov v skladu s prvim, drugim in tretjim odstavkom 16.
člena te uredbe, prvim in drugim odstavkom 17. člena te uredbe ter prvim in
drugim odstavkom 18. člena te uredbe,
17.  
ravna v nasprotju s tretjim odstavkom 18. člena te uredbe,
18.  
ravna v nasprotju s četrtim odstavkom 18. člena te uredbe,
19.  
ravna v nasprotju s četrtim odstavkom 19. člena te uredbe,
20.  
ne obvesti pristojnega inšpektorja v skladu s prvim odstavkom 20. člena
te uredbe,
21.  
ne zagotavlja odvzema vzorcev v skladu s prvim in drugim odstavkom 21.
člena te uredbe,
22.  
ne zagotavlja kontrolnih kemičnih analiz v skladu s prvim odstavkom 21.
člena te uredbe ter prvim odstavkom 22. člena te uredbe,
23.  
ravna v nasprotju s tretjim odstavkom 22. člena te uredbe,
24.  
ravna v nasprotju s 23. členom te uredbe,
25.  
ne izpolnjuje drugih zahtev za odlaganje odpadkov (24. člen te uredbe),
26.  
ne ravna z odpadki v skladu z načrtom ravnanja z odpadki (prvi odstavek
43. člena te uredbe),
27.  
ne določi odgovornih oseb ali podatkov o njiju ne sporoči inšpektoratu
(prvi odstavek 44. člena te uredbe),
28.  
ne zagotavlja navzočnosti odgovornih oseb v skladu s tretjim odstavkom
44. člena te uredbe,
29.  
ne zagotavlja usposobljenosti osebja v skladu s četrtim odstavkom 44.
člena te uredbe,
30.  
nima poslovnika odlagališča in ne zagotavlja obratovanja v skladu z njim
(prvi, drugi in tretji odstavek 45. člena te uredbe),
31.  
ravna v nasprotju s četrtim odstavkom 45. člena te uredbe,
32.  
ne zagotavlja izvajanja obratovalnega monitoringa v skladu s 46. členom
te uredbe,
33.  
ne poroča o obratovalnem monitoringu (sedmi odstavek 46. člena te
uredbe),
34.  
ne obvešča inšpektorata o spremembah vplivov na okolje (prvi in drugi
odstavek 47. člena te uredbe),
35.  
ravna v nasprotju s četrtim odstavkom 47. člena te uredbe,
36.  
ravna v nasprotju s petim odstavkom 47. člena te uredbe,
37.  
ravna v nasprotju s šestim odstavkom 47. člena te uredbe,
38.  
ne zagotavlja rednih pregledov telesa odlagališča (prvi odstavek 48.
člena te uredbe),
39.  
ravna v nasprotju z drugim odstavkom 48. člena te uredbe,
40.  
ne vodi obratovalnega dnevnika (prvi in drugi odstavek 49. člena te
uredbe),
41.  
ravna v nasprotju s tretjim odstavkom 49. člena te uredbe,
42.  
ravna v nasprotju s 50. členom te uredbe,
43.  
ne izvede zapiranja odlagališča v roku, določenem v okoljevarstvenem
dovoljenju (drugi in tretji odstavek 51. člena te uredbe),
44.  
ne začne postopka zapiranja odlagališča (prvi odstavek 52. člena te
uredbe),
45.  
ne sporoči ministrstvu in inšpektoratu datuma prenehanja odlaganja
odpadkov (tretji odstavek 52. člena te uredbe),
46.  
odlaga odpadke v nasprotju s četrtim odstavkom 52. člena te uredbe,
47.  
ravna v nasprotju s petim odstavkom 52. člena te uredbe,
48.  
ravna v nasprotju s prvim odstavkom 53. člena te uredbe,
49.  
ravna v nasprotju s petim odstavkom 53. člena te uredbe,
50.  
ne izpolnjuje obveznosti upravljavca zaprtega odlagališča, določene v
okoljevarstvenem dovoljenju (prvi in drugi odstavek 54. člena te uredbe),
51.  
ravna v nasprotju s petim odstavkom 54. člena te uredbe,
52.  
ne obvesti inšpektorata o čezmernih vplivih na okolje (prvi odstavek 55.
člena te uredbe),
53.  
ne izvede potrebnih ukrepov iz prvega odstavka 56. člena te uredbe,
54.  
odlaga odpadke v nasprotju z zahtevami iz prvega odstavka 58. člena te
uredbe,
55.  
ravna v nasprotju z drugim odstavkom 58. člena te uredbe,
56.  
ne zagotavlja obratovanja podzemnega skladišča v skladu z zahtevami 60.
člena te uredbe,
57.  
začasno skladišči kovinsko živo srebro v nasprotju z zahtevami iz 61.
člena te uredbe,
58.  
skladišči kovinsko živo srebro v posodah, ki ne izpolnjujejo zahtev iz
prvega in četrtega odstavka 64. člena te uredbe,
59.  
sprejme v skladiščenje kovinsko živo srebro brez potrdila (drugi
odstavek 64. člena te uredbe),
60.  
ravna v nasprotju s prvim ali drugim odstavkom 65. člena te uredbe,
61.  
ne skladišči kovinskega živega srebra v skladu z zahtevami iz prvega in
drugega odstavka 66. člena te uredbe,
62.  
ravna v nasprotju s tretjim odstavkom 66. člena te uredbe,
63.  
ne imenuje odgovorne osebe ali ta ni usposobljena ali podatkov o njej ne
sporoči inšpektoratu (prvi in drugi odstavek 67. člena te uredbe),
64.  
ravna v nasprotju s tretjim odstavkom 67. člena te uredbe,
65.  
ravna v nasprotju s četrtim odstavkom 67. člena te uredbe,
66.  
ne vodi evidence v skladu s petim in šestim odstavkom 67. člena te
uredbe,
67.  
odlaga komunalne odpadke, ki niso obdelani v skladu z drugim in tretjim
odstavkom 74. člena te uredbe,
68.  
ravna v nasprotju s šestim odstavkom 74. člena te uredbe,
69.  
ravna v nasprotju s prvim, drugim ali četrtim odstavkom 76. člena te
uredbe,
70.  
v določenem roku ne predloži ustreznega finančnega jamstva iz 42. člena
te uredbe.
(2) Z globo od 6.000 eurov do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po tej uredbi upravljavec odlagališča.
(3) Z globo od 1.200 eurov do 4.100 eurov
se za prekršek iz prvega odstavka tega člena kaznuje tudi odgovorna oseba
pravne osebe ali samostojnega podjetnika posameznika.
72. člen
(prekrški za imetnika odpadkov)
(1) Z globo od 10.000 eurov do 40.000 eurov
se za prekršek kaznuje pravna oseba, ki je po tej uredbi imetnik odpadkov, če:
1.     
ne zagotovi izdelave ocene odpadkov v skladu s četrtim in petim
odstavkom 12. člena te uredbe,
2.     
pri oddaji odpadkov predloži neveljavno oceno odpadkov (13. člen te
uredbe),
3.     
pri oddaji odpadkov ne predloži izjave (drugi odstavek 14. člena te
uredbe).
(2) Z globo od 6.000 eurov do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po tej uredbi imetnik odpadkov.
(3) Z globo od 1.200 eurov do 4.100 eurov
se za prekršek iz prvega odstavka tega člena kaznuje tudi odgovorna oseba
pravne osebe ali samostojnega podjetnika posameznika.
73. člen
(prekrški za upravljavca centra za
ravnanje s komunalnimi odpadki)
(1) Z globo od 10.000 eurov do 40.000 eurov
se za prekršek kaznuje pravna oseba, ki je po tej uredbi upravljavec centra za
ravnanje s komunalnimi odpadki, če:
1.     
ne uredi centra za ravnanje s komunalnimi odpadki v skladu z zahtevami
iz priloge 1 te uredbe (drugi odstavek 6. člena te uredbe),
2.     
ravna v nasprotju s četrtim odstavkom 6. člena te uredbe.
(2) Z globo od 6.000 eurov do 20.000 eurov
se za prekršek iz prejšnjega odstavka kaznuje samostojni podjetnik posameznik,
ki je po tej uredbi upravljavec centra za ravnanje s komunalnimi odpadki.
(3) Z globo od 1.200 eurov do 4.100 eurov
se za prekršek iz prvega odstavka tega člena kaznuje tudi odgovorna oseba
pravne osebe ali samostojnega podjetnika posameznika.

Priloga
1: Center za ravnanje s komunalnimi odpadki in obdelava mešanih komunalnih
odpadkov
Priloga
2: Zahteve, ki jih morajo izpolnjevati odpadki za odložitev na odlagališču
Priloga
3: Odpadki, ki jih je dovoljeno odlagati na odlagališče za inertne odpadke
Priloga
4: Količina biološko razgradljivih odpadkov, ki se lahko letno odložijo na vseh
odlagališčih na ozemlju RS
Priloga
5: Shema postopkov preverjanja dostavljenih odpadkov
Priloga
6: Struktura posameznih plasti za prekrivanje površin zapolnjenih delov telesa
odlagališča
Priloga
7: Merila za določitev višine celotnih obratovalnih stroškov odlagališča od začetka
zapiranja odlagališča do prenehanja izvajanja ukrepov varstva okolja po
njegovem zaprtju in letne višine finančnega jamstva, ki ga je treba zagotoviti
letno med obratovanjem odlagališča
Priloga
8: Obseg obratovalnega monitoringa za odlagališče odpadkov in način njegovega
izvajanja
Priloga
9: Vsebina ocene tveganja
Priloga
10: Zahteve za posode za skladiščenje kovinskega živega srebra, ki se šteje za
odpadek

Uredba o odlagališčih odpadkov (Uradni list
RS, št. 10/14) vsebuje naslednje prehodne in
končne določbe:
»XIII. PREHODNE IN KONČNE DOLOČBE
74. člen
(zahteve za
začasno obdelavo mešanih komunalnih odpadkov)
(1) Če ni zagotovljena obdelava mešanih
komunalnih odpadkov v skladu s 6. členom te uredbe in je upravljavec centra za
ravnanje s komunalnimi odpadki hkrati tudi upravljavec odlagališča za komunalne
odpadke, se za obdelavo mešanih komunalnih odpadkov šteje biološka obdelava iz
tretjega odstavka tega člena, za mehansko obdelavo pa izločanje:
1.     
odpadnih kovin, vključno z odpadno kovinsko embalažo,
2.     
odpadne plastike, vključno z odpadno plastično embalažo in drugih
gorljivih frakcij, primernih za energetsko predelavo.
(2) Šteje se, da so mešani komunalni
odpadki mehansko obdelani v skladu z zahtevo iz prejšnjega odstavka, če je iz
mešanih komunalnih odpadkov, pripeljanih v obdelavo, izločenih in oddanih v
predelavo ali odstranjevanje, razen odlaganja, najmanj:
1.     
40 odstotkov odpadnih kovin, vključno z odpadno kovinsko embalažo, odpadno
električno in elektronsko opremo in odpadnimi baterijami, ter
2.     
20 odstotkov odpadne plastike, vključno z odpadno plastično embalažo in
embalažo iz sestavljenih materialov, in drugih gorljivih frakcij, primernih za
energetsko predelavo.
(3) Po mehanski obdelavi iz prejšnjega
odstavka je treba zagotoviti še tako biološko obdelavo mešanih komunalnih
odpadkov, da je letna količina preostanka mešanih komunalnih odpadkov, ki se
odda v odlaganje, največ 222 kg na prebivalca občine, za katero upravljavec
centra iz prvega odstavka tega člena izvaja obvezno občinsko gospodarsko javno
službo obdelave mešanih komunalnih odpadkov.
(4) Količina odpadkov, ki jih je treba
izločiti, da se dosežeta deleža iz drugega odstavka tega člena, se določi na
podlagi povprečja rezultatov sortirnih analiz, izvedenih v skladu s predpisom,
ki ureja izvajanje sortirne analize, v preteklem letu, ki jih morajo
upravljavcu centra iz prvega odstavka tega člena predložiti izvajalci obvezne
občinske gospodarske javne službe zbiranja komunalnih odpadkov iz občin iz
prejšnjega odstavka, pri čemer se za druge gorljive frakcije iz 2. točke
drugega odstavka tega člena štejejo odpadni papir in karton, vključno z odpadno
embalažo iz papirja in kartona, ter odpadki iz obdelave lesa in drugi odpadki
iz lesa, lubja in plute. Upravljavec centra iz prvega odstavka tega člena mora
na zahtevo inšpektorja, pristojnega za varstvo okolja, ali ministrstva
predložiti izračun povprečja rezultatov izvedenih sortirnih analiz.
(5) Obdelava mešanih komunalnih odpadkov v
skladu s prvim odstavkom tega člena se šteje za pripravo teh odpadkov za
odlaganje in se preverja v postopku izdaje okoljevarstvenega dovoljenja iz 39.
člena te uredbe.
(6) Upravljavec odlagališča za komunalne
odpadke lahko odlaga odpadke, obdelane v skladu s tem členom, dokler ni
zagotovljena obdelava mešanih komunalnih odpadkov v skladu s 6. členom te
uredbe oziroma najdlje do 31. decembra 2015.
(7) Upravljavec odlagališča za komunalne
odpadke, ki je odlagal odpadke na podlagi sedmega odstavka 60. člena Uredbe o
odlaganju odpadkov na odlagališčih (Uradni list RS, št. 61/11), pa do
uveljavitve te uredbe ni vložil vloge iz 2. člena Uredbe o spremembah
Uredbe o odlaganju odpadkov na odlagališčih (Uradni list RS, št. 108/13), mora
za odlaganje odpadkov v skladu s prejšnjim odstavkom pridobiti odločbo o
spremembi okoljevarstvenega dovoljenja.
75. člen
(prepoved
obratovanja odlagališča)
Na obstoječem odlagališču, ki je na območju
z močno razpokano kamninsko podlago, dobro vodno prepustnostjo in
nedoločljivimi tokovi podzemne vode, je odlaganje odpadkov po 31. decembru 2015
prepovedano.
76. člen
(odlagališče,
na katerem so se odpadki prenehali odlagati)
(1) Upravljavec obstoječega odlagališča iz
61. člena Uredbe o odlaganju odpadkov na odlagališčih (Uradni list RS, št.
61/11 in 108/13), ki je moral do 31. decembra 2013 na odlagališču zaključiti
vsa zapiralna dela, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za zaprto odlagališče iz 53. člena
te uredbe.
(2) Upravljavec odlagališča, ki ni
upravljavec iz prejšnjega odstavka in je obvestil ministrstvo o prenehanju
odlaganja odpadkov v skladu s prvim odstavkom 51. člena Uredbe o odlaganju
odpadkov na odlagališčih (Uradni list RS, št. 61/11 in 108/13), mora na ministrstvo
v 60 dneh po uveljavitvi te uredbe vložiti vlogo za okoljevarstveno dovoljenje
za čas zapiranja odlagališča in po njegovem zaprtju, pri čemer se za vložitev
vloge in izdajo okoljevarstvenega dovoljenja smiselno uporabljajo določbe 40.
in 41. člena te uredbe.
(3) Vloge za pridobitev odločbe o zaprtju
odlagališča, vložene v skladu z drugim odstavkom 51. člena Uredbe o odlaganju
odpadkov na odlagališčih (Uradni list RS, št. 61/11 in 108/13), se štejejo
za vloge za okoljevarstveno dovoljenje za zaprto odlagališče iz 53. člena te
uredbe.
(4) Upravljavec odlagališča, ki obratuje
brez okoljevarstvenega dovoljenja in ni upravljavec iz prvega in drugega
odstavka tega člena, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za čas zapiranja odlagališča in po
njegovem zaprtju, pri čemer se za vložitev vloge in izdajo okoljevarstvenega
dovoljenja smiselno uporabljajo določbe 40. in 41. člena te uredbe.
(5) Upravljavec odlagališča, ki ima na dan
uveljavitve te uredbe pravnomočno odločbo o zaprtju odlagališča, izdano na
podlagi tretjega odstavka 56. člena Uredbe o odlaganju odpadkov na odlagališčih
(Uradni list RS, št. 32/06, 98/07, 62/08 in 53/09) ali četrtega odstavka 51.
člena Uredbe o odlaganju odpadkov na odlagališčih (Uradni list RS, št. 61/11 in
108/13), mora najpozneje v desetih letih od pravnomočnosti odločbe o zaprtju
odlagališča vložiti vlogo za okoljevarstveno dovoljenje iz prvega odstavka 53.
člena te uredbe, če gre za odlagališče za nevarne odpadke ali odlagališče za
nenevarne odpadke, oziroma vlogo za izdajo odločbe iz četrtega odstavka 4.
člena te uredbe, če gre za odlagališče za inertne odpadke.
77. člen
(postopki)
Postopki, ki so se začeli v skladu z Uredbo
o odlaganju odpadkov na odlagališčih (Uradni list RS, št. 61/11 in 108/13) pred
uveljavitvijo te uredbe, se končajo v skladu s to uredbo.
78. člen
(izjeme)
(1) Ministrstvo upravljavcu obstoječega
odlagališča izda okoljevarstveno dovoljenje, če izpolnjuje zahteve te uredbe,
razen zahtev iz 25. in 26. člena te uredbe.
(2) Ne glede na določbe 25. člena te uredbe
se lahko poveča zmogljivost obstoječega odlagališča ali izvede razširitev
odlagališča kot večja sprememba v obratovanju naprave, ki lahko povzroča
onesnaževanje okolja večjega obsega, če je to obstoječe odlagališče obratovalo
pred 31. oktobrom 2007 in je sprememba prostorsko umeščena na tej lokaciji
na podlagi prostorskega akta, uveljavljenega pred 31. oktobrom 2007, čeprav je:
-       
površinska voda na območju razširjenega odlagališča odvedena z umetnim
vodotokom ob telesu odlagališča ali pod njim, če je za gradnjo umetnega
vodotoka pridobljeno vodno soglasje v skladu s predpisi, ki urejajo vode, in
-       
zunanji rob telesa razširjenega odlagališča oddaljen od priobalnih
zemljišč površinskih vod manj kot 300 m, vendar ne manj kot 50 m.
(3) Ne glede na določbe prvega in drugega
odstavka tega člena je razširitev odlagališča iz prejšnjega odstavka
prepovedana, če bi razširjeno odlagališče pomenilo večje tveganje za okolje.
79. člen
(prenehanje
veljavnosti)
Z dnem uveljavitve te uredbe preneha
veljati Uredba o odlaganju odpadkov na odlagališčih (Uradni list RS,
št. 61/11 in 108/13).
80. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
odlagališčih odpadkov (Uradni list RS, št. 54/15) vsebuje naslednjo končno določbo:
»2. člen
(začetek
veljavnosti)
Ta uredba začne veljati osmi dan po objavi
v Uradnem listu Republike Slovenije.«.

Uredba o spremembah in dopolnitvah Uredbe o
odlagališčih odpadkov (Uradni list RS, št. 36/16) dodaja 76.a člen uredbi:
»76.a člen
(jamstvo v obliki
izjave občine)
(1) Ne glede na 42. člen te
uredbe lahko upravljavec iz prejšnjega člena, ki je do uveljavitve Uredbe o
spremembah in dopolnitvah Uredbe o odlagališčih odpadkov (Uradni list RS,
št. 36/16) vložil vlogo za okoljevarstveno dovoljenje iz prejšnjega člena,
za odlagališče za nenevarne odpadke, ki je javna infrastruktura v lasti občine
ali več občin, kot finančno jamstvo iz 42. člena te uredbe predloži izjavo
pristojnega organa občine lastnice oziroma občin solastnic odlagališča, da so seznanjene
z višino finančnega jamstva in odgovornostjo zagotavljanja izvirnih nalog
občine, določenih z zakonom.
(2) Izjava iz prejšnjega odstavka se
predloži za časovno obdobje, v katerem mora upravljavec zagotavljati ukrepe v
času zapiranja odlagališča ali po njegovem zaprtju.
(3) Ministrstvo v primeru neizpolnjene
zaveze iz izjave iz prejšnjega odstavka ukrepa v skladu s predpisom, ki ureja
lokalno samoupravo.
(4) Upravljavec iz prejšnjega člena,
ki do uveljavitve Uredbe o spremembah in dopolnitvah Uredbe o odlagališčih
odpadkov (Uradni list RS, št. 36/16) ni vložil vloge za okoljevarstveno
dovoljenje iz prejšnjega člena, mora na ministrstvo v 90 dneh od uveljavitve
Uredbe o spremembah in dopolnitvah Uredbe o odlagališčih odpadkov (Uradni list
RS, št. 36/16) oziroma najpozneje v 90 dneh pred iztekom roka iz petega
odstavka prejšnjega člena vložiti vlogo za izdajo okoljevarstvenega dovoljenja
za zaprto odlagališče oziroma okoljevarstveno dovoljenje za čas zapiranja
odlagališča in po njegovem zaprtju, ki vsebuje tudi izjavo iz prvega odstavka
tega člena.«;
ter vsebuje naslednjo končno določbo:
»KONČNA DOLOČBA
18. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
odlagališčih odpadkov (Uradni list RS, št. 37/18) spreminja 76. člen uredbe tako, da
se glasi:
»76. člen
(odlagališče,
na katerem so se odpadki prenehali odlagati)
(1) Upravljavec obstoječega odlagališča iz
61. člena Uredbe o odlaganju odpadkov na odlagališčih (Uradni list RS, št.
61/11 in 108/13), ki je moral do 31. decembra 2013 na odlagališču zaključiti
vsa zapiralna dela, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za zaprto odlagališče iz 53. člena
te uredbe.
(2) Upravljavec odlagališča, ki ni
upravljavec iz prejšnjega odstavka in je obvestil ministrstvo o prenehanju
odlaganja odpadkov v skladu s prvim odstavkom 51. člena Uredbe o odlaganju odpadkov
na odlagališčih (Uradni list RS, št. 61/11 in 108/13), mora na ministrstvo v 60
dneh po uveljavitvi te uredbe vložiti vlogo za okoljevarstveno dovoljenje za
čas zapiranja odlagališča in po njegovem zaprtju, pri čemer se za vložitev
vloge in izdajo okoljevarstvenega dovoljenja smiselno uporabljajo določbe 40.
in 41. člena te uredbe.
(3) Vloge za pridobitev odločbe o zaprtju
odlagališča, vložene v skladu z drugim odstavkom 51. člena Uredbe o odlaganju
odpadkov na odlagališčih (Uradni list RS, št. 61/11 in 108/13), se štejejo
za vloge za okoljevarstveno dovoljenje za zaprto odlagališče iz 53. člena te
uredbe.
(4) Upravljavec odlagališča, ki obratuje
brez okoljevarstvenega dovoljenja in ni upravljavec iz prvega in drugega
odstavka tega člena, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za čas zapiranja odlagališča in po
njegovem zaprtju, pri čemer se za vložitev vloge in izdajo okoljevarstvenega
dovoljenja smiselno uporabljajo določbe 40. in 41. člena te uredbe.
(5) Pravnomočne odločbe, izdane na podlagi
tretjega odstavka 56. člena Uredbe o odlaganju odpadkov na odlagališčih (Uradni
list RS, št. 32/06, 98/07, 62/08 in 53/09) ali četrtega odstavka 51. člena
Uredbe o odlaganju odpadkov na odlagališčih (Uradni list RS, št. 61/11 in
108/13), se štejejo za okoljevarstvena dovoljenja za zaprto odlagališče iz 53.
člena te uredbe.
(6) Ne glede na 53. člen te uredbe
ministrstvo v postopku iz 78. člena Zakona o varstvu okolja (Uradni list RS,
št. 39/06 – uradno prečiščeno besedilo, 49/06 – ZMetD, 66/06 – odl. US, 33/07 –
ZPNačrt, 57/08 – ZFO-1A, 70/08, 108/09, 108/09 – ZPNačrt-A, 48/12, 57/12,
92/13, 56/15, 102/15, 30/16, 61/17 – GZ in 21/18 – ZNOrg; v nadaljnjem
besedilu: ZVO-1) po uradni dolžnosti preveri in spremeni odločbo iz prejšnjega
odstavka, pri čemer se določbe prvega odstavka 80. člena ZVO-1 ne uporabljajo.
(7) Če v pravnomočni odločbi iz petega
odstavka tega člena ni bilo odločeno o obratovalnem monitoringu in ukrepih za
preprečevanje škodljivih vplivov na okolje po zaprtju odlagališča, se v
spremembi iz prejšnjega odstavka določijo tudi:
-       
obseg in vsebina obratovalnega monitoringa iz 46. člena te uredbe,
vključno z ukrepi ob preseganju opozorilne spremembe parametrov podzemne vode,
-       
obseg in vsebina ukrepov za preprečevanje škodljivih vplivov na okolje
po zaprtju odlagališča.«;
spreminja 76.a člen uredbe tako, da se glasi:
»76.a člen
(jamstvo v
obliki izjave občine)
(1) Ne glede na 42. člen te
uredbe lahko upravljavec iz prejšnjega člena, ki je do uveljavitve Uredbe o
spremembah in dopolnitvah Uredbe o odlagališčih odpadkov (Uradni list RS,
št. 36/16) vložil vlogo za okoljevarstveno dovoljenje iz prejšnjega člena,
za odlagališče za nenevarne odpadke, ki je javna infrastruktura v lasti občine
ali več občin, kot finančno jamstvo iz 42. člena te uredbe predloži izjavo
pristojnega organa občine lastnice oziroma občin solastnic odlagališča, da so
seznanjene z višino finančnega jamstva in odgovornostjo zagotavljanja izvirnih
nalog občine, določenih z zakonom.
(2) Izjava iz prejšnjega odstavka se
predloži za časovno obdobje, v katerem mora upravljavec zagotavljati ukrepe v
času zapiranja odlagališča ali po njegovem zaprtju.
(3) Ministrstvo v primeru neizpolnjene
zaveze iz izjave iz prejšnjega odstavka ukrepa v skladu s predpisom, ki ureja
lokalno samoupravo.
(4) Upravljavec iz prejšnjega člena,
ki do uveljavitve Uredbe o spremembah in dopolnitvah Uredbe o odlagališčih
odpadkov (Uradni list RS, št. 36/16) ni vložil vloge za okoljevarstveno
dovoljenje iz prejšnjega člena, mora na ministrstvo v 90 dneh od uveljavitve
Uredbe o spremembah in dopolnitvah Uredbe o odlagališčih odpadkov (Uradni list
RS, št. 36/16) vložiti vlogo za izdajo okoljevarstvenega dovoljenja za
zaprto odlagališče oziroma okoljevarstveno dovoljenje za čas zapiranja
odlagališča in po njegovem zaprtju, ki vsebuje tudi izjavo iz prvega odstavka
tega člena.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
8. člen
Postopki, začeti na podlagi petega odstavka
76. člena Uredbe o odlagališčih odpadkov (Uradni list RS, št. 10/14, 54/15 in
36/16), se ustavijo.
9. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
odlagališčih odpadkov (Uradni list RS, št. 13/21) spreminja 76. člen uredbe tako, da
se glasi:
»76. člen
(odlagališče,
na katerem so se odpadki prenehali odlagati)
(1) Upravljavec obstoječega odlagališča iz
61. člena Uredbe o odlaganju odpadkov na odlagališčih (Uradni list RS, št.
61/11 in 108/13), ki je moral do 31. decembra 2013 na odlagališču zaključiti
vsa zapiralna dela, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za zaprto odlagališče iz 53. člena
te uredbe.
(2) Upravljavec odlagališča, ki ni
upravljavec iz prejšnjega odstavka in je obvestil ministrstvo o prenehanju
odlaganja odpadkov v skladu s prvim odstavkom 51. člena Uredbe o odlaganju
odpadkov na odlagališčih (Uradni list RS, št. 61/11 in 108/13), mora na
ministrstvo v 60 dneh po uveljavitvi te uredbe vložiti vlogo za okoljevarstveno
dovoljenje za čas zapiranja odlagališča in po njegovem zaprtju, pri čemer se za
vložitev vloge in izdajo okoljevarstvenega dovoljenja smiselno uporabljajo
določbe 40. in 41. člena te uredbe.
(3) Vloge za pridobitev odločbe o zaprtju
odlagališča, vložene v skladu z drugim odstavkom 51. člena Uredbe o odlaganju
odpadkov na odlagališčih (Uradni list RS, št. 61/11 in 108/13), se štejejo
za vloge za okoljevarstveno dovoljenje za zaprto odlagališče iz 53. člena te
uredbe.
(4) Upravljavec odlagališča, ki obratuje
brez okoljevarstvenega dovoljenja in ni upravljavec iz prvega in drugega
odstavka tega člena, mora na ministrstvo v 60 dneh po uveljavitvi te uredbe
vložiti vlogo za okoljevarstveno dovoljenje za čas zapiranja odlagališča in po
njegovem zaprtju, pri čemer se za vložitev vloge in izdajo okoljevarstvenega
dovoljenja smiselno uporabljajo določbe 40. in 41. člena te uredbe.
(5) Pravnomočne odločbe, izdane na podlagi
tretjega odstavka 56. člena Uredbe o odlaganju odpadkov na odlagališčih (Uradni
list RS, št. 32/06, 98/07, 62/08 in 53/09) ali četrtega odstavka 51. člena
Uredbe o odlaganju odpadkov na odlagališčih (Uradni list RS, št. 61/11 in
108/13), se štejejo za okoljevarstvena dovoljenja za zaprto odlagališče iz 53.
člena te uredbe.
(6) Ministrstvo v postopku iz šestega
odstavka 85. člena v zvezi z 78. členom Zakona o varstvu okolja (Uradni list
RS, št. 39/06 – uradno prečiščeno besedilo, 49/06 – ZMetD, 66/06 – odl. US,
33/07 – ZPNačrt, 57/08 – ZFO-1A, 70/08, 108/09, 108/09 – ZPNačrt-A, 48/12,
57/12, 92/13, 56/15, 102/15, 30/16, 61/17 – GZ, 21/18 – ZNOrg, 84/18 – ZIURKOE in 158/20) ali v
postopku iz 78. člena tega zakona po uradni dolžnosti preveri in spremeni
okoljevarstveno dovoljenje iz prejšnjega odstavka in za obstoječe odlagališče
smiselno upošteva obseg ukrepov varstva okolja za zaprto odlagališče iz
veljavnega okoljevarstvenega dovoljenja, pri čemer pa se določbe prvega odstavka
80. člena Zakona o varstvu okolja (Uradni list RS,št. 39/06 – uradno prečiščeno
besedilo, 49/06 – ZMetD, 66/06 – odl. US, 33/07 – ZPNačrt, 57/08 – ZFO-1A,
70/08, 108/09, 108/09 – ZPNačrt-A, 48/12, 57/12, 92/13, 56/15, 102/15, 30/16,
61/17 – GZ, 21/18 – ZNOrg, 84/18 – ZIURKOE in 158/20) ne uporabljajo.
(7) Če v pravnomočni odločbi iz petega
odstavka tega člena ni bilo odločeno o obratovalnem monitoringu in ukrepih za
preprečevanje škodljivih vplivov na okolje po zaprtju odlagališča, se v
spremembi iz prejšnjega odstavka določijo tudi:
-       
obseg in vsebina obratovalnega monitoringa iz 46. člena te uredbe,
vključno z ukrepi ob preseganju opozorilne spremembe parametrov podzemne vode,
-       
obseg in vsebina ukrepov za preprečevanje škodljivih vplivov na okolje
po zaprtju odlagališča.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
33. člen
(1) Upravljavec centra za ravnanje s
komunalnimi odpadki mora obdelavo mešanih komunalnih odpadkov prilagoditi
zahtevam te uredbe v enakih rokih, kot so roki za upravljavca naprave, ki lahko
povzroča onsnaževanje okolja večjega obsega, določeni v zakonu, ki ureja
varstvo okolja.
(2) Upravljavec centra za ravnanje s
komunalnimi odpadki mora izdelavo ocene mešanega komunalnega odpadka
prilagoditi zahtevam te uredbe najpozneje v treh mesecih od uveljavitve te
uredbe.
34. člen
Postopki, začeti pred uveljavitvijo te
uredbe, se končajo v skladu s to uredbo.
35. člen
Ta uredba začne veljati naslednji dan po
objavi v Uradnem listu Republike Slovenije.«.