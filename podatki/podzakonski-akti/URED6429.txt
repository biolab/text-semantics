I. SPLOŠNA DOLOČBA
1. člen
(1) S to uredbo se določajo omejevalni
ukrepi v skladu s Sklepom Sveta 2012/642/SZVP z dne 15. oktobra 2012 o
omejevalnih ukrepih proti Belorusiji (UL L št. 285 z dne 17. 10. 2012,
str. 1, v nadaljnjem besedilu: Sklep 2012/642/SZVP).
(2) S to uredbo se določajo tudi
pristojni organi in sankcije za kršitve določb Uredbe Sveta (ES) št. 765/2006 z
dne 18. maja 2006 o omejevalnih ukrepih proti predsedniku Lukašenku in
nekaterim uradnikom Belorusije (UL L št. 134 z dne 20. 5. 2006, str. 1),
nazadnje spremenjene z Izvedbeno uredbo Sveta (EU) št. 1017/2012 z dne
6. novembra 2012 o izvajanju člena 8.a(1) Uredbe (ES) št. 765/2006 o
omejevalnih ukrepih v zvezi z Belorusijo (UL L št. 307 z dne 7. 11. 2012,
str. 7), (v nadaljnjem besedilu: Uredba 765/2006/ES).
II. OMEJEVALNI UKREPI
2. člen
(1) Državljanom Republike Slovenije
ali z ozemlja Republike Slovenije ali z uporabo plovil, ki plujejo pod zastavo
Republike Slovenije, ali zrakoplovov, registriranih v Republiki Sloveniji, je
prepovedano v Belorusijo neposredno ali posredno dobavljati, prodajati ali
prenašati oborožitev in drugo vojaško opremo vseh vrst, vključno z orožjem in
strelivom, vojaškimi vozili in opremo, paravojaško opremo ter rezervnimi deli
za navedeno.
(2) Paravojaška oprema iz prejšnjega
odstavka vključuje zlasti:
a)     akustične naprave, ki jih proizvajalec ali dobavitelj predstavlja
kot primerne za obvladovanje nemirov, in njihove posebej izdelane sestavne
dele,
b)     ščite za uporabo v nemirih in policijske neprebojne ščite ter
njihove posebej izdelane sestavne dele,
c)     lisice, izdelane za omejevanje gibanja ljudi, katerih največja
skupna dimenzija, skupaj z verigo, pri merjenju od zunanjega roba enega okova
do zunanjega roba drugega v zaklenjenem stanju je od 240 mm do 280 mm,
d)     pasove za uporabo elektrošoka, izdelane za omejevanje gibanja ljudi
z elektrošokom z največjo napetostjo prostega teka 10 000 voltov,
e)     vodne topove in njihove posebej izdelane sestavne dele,
f)      vozila za obvladovanje nemirov, posebej izdelana ali prirejena
tako, da jih je mogoče naelektriti zaradi odganjanja protestnikov, in njihove v
ta namen posebej izdelane ali prirejene sestavne dele,
g)     pištole z električnim nabojem z največjo napetostjo prostega teka
10 000 voltov,
h)     sestavne dele, posebej izdelane ali prirejene za prenosne
pripomočke, izdelane ali prirejene za obvladovanje nemirov ali za samozaščito z
uporabo elektrošoka (vključno s palicami in ščiti za povzročanje elektrošoka,
pištolami za omamljanje in takimi z električnimi naboji),
i)       gumijevke, palice za obvladovanje nemirov in podobne pripomočke za
kazenski pregon,
j)       oklepne jopiče, vključno z neprebojnimi oblačili, neprebojno
podlogo in zaščitnimi čeladami,
k)     biče,
l)       dele in dodatke, izdelane ali prirejene za uporabljanje v opremi,
našteti v točkah od i) do k) tega odstavka, ali z njo.
(3) Prvi odstavek tega člena se pod
pogojem, da tak posel vnaprej odobri ministrstvo, pristojno za obrambo, ne
uporablja za prodajo, dobavo, prenos ali izvoz:
a)     nesmrtonosne vojaške opreme, namenjene zgolj za dobrodelno ali
zaščitno uporabo ali za programe Združenih narodov (v nadaljnjem besedilu: ZN)
in Evropske unije (v nadaljnjem besedilu: EU) za vzpostavljanje institucij ali
za operacije EU in ZN za krizno upravljanje,
b)     nebojnih vozil, ki so bila izdelana ali opremljena z materialom za
balistično zaščito in so namenjena izključno za zaščito osebja EU in njenih
držav članic v Belorusiji.
(4) Prvi odstavek tega člena se ne
uporablja za zaščitna oblačila, vključno z zaščitnimi jopiči in vojaškimi
čeladami, ki jih zgolj za osebno uporabo v Belorusijo začasno izvozijo osebje
ZN, osebje EU ali njenih držav članic, predstavniki medijev, delavci
človekoljubnih in razvojnih organizacij ter z njimi povezano osebje.
3. člen
(1) Vstop na ozemlje Republike
Slovenije ali tranzit čezenj se prepreči osebam v prilogi k Sklepu
2012/642/SZVP.
(2) Prejšnji odstavek se ne uporablja,
kadar Republiko Slovenijo zavezujejo mednarodnopravne obveznosti, in sicer:
-       
kadar je Republika Slovenija gostiteljica mednarodne medvladne
organizacije,
-       
kadar je Republika Slovenija gostiteljica mednarodne konference, ki jo
skliče Organizacija združenih narodov ali katere pokroviteljica je Organizacija
združenih narodov,
-       
na podlagi večstranskega sporazuma, ki določa privilegije in imunitete,
ali
-       
kadar je Republika Slovenija gostiteljica Organizacije za varnost in
sodelovanje v Evropi.
(3) O primerih iz prejšnjega odstavka
je treba ustrezno obvestiti Svet EU.
(4) Izjeme od ukrepov iz prvega
odstavka tega člena se lahko dovolijo, kadar je potovanje utemeljeno zaradi
nujnih humanitarnih potreb ali udeležbe na medvladnih srečanjih, vključno s
tistimi, ki jih prireja EU in na katerih poteka politični dialog, s katerim se
neposredno razvijajo demokracija, človekove pravice in pravna država v Belorusiji.
(5) Če Republika Slovenija želi
odobriti izjemo na podlagi prejšnjega odstavka, mora o tem predhodno pisno
obvestiti Svet EU. Šteje se, da je bila izjema dovoljena, če nobeden od članov
Sveta EU v dveh delovnih dneh po prejemu obvestila o predlagani izjemi iz
prejšnjega stavka ne pošlje pisnega ugovora.
(6) O odobritvi izjem po tem členu
odloča ministrstvo, pristojno za zunanje zadeve, ki skladno s tretjim in petim
odstavkom tega člena obvešča Svet EU. O odobritvi izjem ministrstvo, pristojno
za zunanje zadeve, obvesti tudi policijo. Obvestilo iz prejšnjega stavka mora
vsebovati seznam oseb, ki jim je bil dovoljen vstop na ozemlje Republike
Slovenije ali tranzit čezenj.
(7) Kadar se na podlagi drugega,
četrtega in petega odstavka tega člena osebam iz prvega odstavka tega člena
dovoli vstop na ozemlje Republike Slovenije ali tranzit čezenj, se táko
dovoljenje omeji na namen, za katerega je bilo dano, in na osebe, na katere se
nanaša.
4. člen
(1) Skladno z 9.a členom Uredbe
765/2006/ES so v Republiki Sloveniji pristojni organi za njeno izvajanje:
-       
ministrstvo, pristojno za notranje zadeve, za izvajanje tretjega
odstavka 1.a člena in drugega odstavka 1.b člena Uredbe 765/2006/ES, če gre za
orožje, strelivo in gospodarska razstreliva, ali ministrstvo, pristojno za
obrambo, če gre za vojaško orožje in vojaško opremo,
-       
ministrstvo, pristojno za finance, za izvajanje 3., 4.a in 4.b člena
Uredbe 765/2006/ES,
-       
Banka Slovenije za izvajanje drugega odstavka 4. člena Uredbe
765/2006/ES in
-       
ministrstvo, pristojno za zunanje zadeve, za izvajanje 5. in 7. člena
Uredbe 765/2006/ES.
(2) Ministrstvo, pristojno za zunanje
zadeve, skladno z 9.a členom Uredbe 765/2006/ES objavi seznam pristojnih
organov s podatki za stike na spletni strani, navedeni v prilogi II k
Uredbi 765/2006/ES.
III. KAZENSKE DOLOČBE
5. člen
(1) Z globo od 1500 do 125 000
eurov se za prekršek kaznuje pravna oseba ali samostojni podjetnik posameznik
ali posameznik, ki samostojno opravlja dejavnost, če v nasprotju s Sklepom
2012/642/SZVP v Belorusijo za uporabo v njej ali v njeno korist neposredno ali
posredno prodaja, dobavlja, prenaša ali izvaža oborožitev in drugo vojaško
opremo vseh vrst, vključno z orožjem in strelivom, vojaškimi vozili in opremo,
paravojaško opremo ter rezervnimi in sestavnimi deli za navedeno ne glede na
to, ali je tako blago po poreklu iz EU ali ne (prvi odstavek 2. člena te
uredbe).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1500 do 500 000 eurov.
(3) Z globo od 1500 do 4100 eurov se
za prekršek iz prvega odstavka tega člena kaznuje tudi odgovorna oseba pravne osebe
ali odgovorna oseba samostojnega podjetnika posameznika, če stori dejanje iz
prvega odstavka tega člena.
(4) Z globo od 500 do 1200 eurov se za
prekršek kaznuje posameznik, če stori dejanje iz prvega odstavka tega člena.
6. člen
(1) Z globo od 1500 do 125 000
eurov se za prekršek kaznuje pravna oseba ali samostojni podjetnik posameznik
ali posameznik, ki samostojno opravlja dejavnost, če v nasprotju z Uredbo
765/2006/ES:
a)     osebam, subjektom ali organom v Belorusiji ali drugim osebam,
subjektom ali organom za uporabo v Belorusiji neposredno ali posredno prodaja,
dobavlja, prenaša ali izvaža opremo iz priloge III k Uredbi 765/2006/ES ne
glede na to, ali izvira iz EU ali ne (točka a) prvega odstavka 1.a člena Uredbe
765/2006/ES),
b)     zavestno in naklepno sodeluje v dejavnostih, katerih namen ali
učinek je izogibanje prepovedi iz točke a prvega odstavka 1.a člena Uredbe
765/2006/ES (točka b) prvega odstavka 1.a člena Uredbe 765/2006/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1500 do 500 000 eurov.
(3) Z globo od 1500 do 4100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prvega
odstavka tega člena.
(4) Z globo od 500 do 1200 eurov se za
prekršek kaznuje posameznik, če stori dejanje iz prvega odstavka tega člena.
7. člen
(1) Z globo od 1500 do 125 000
eurov se za prekršek kaznuje pravna oseba ali samostojni podjetnik posameznik
ali posameznik, ki samostojno opravlja dejavnost, če v nasprotju z Uredbo
765/2006/ES:
a)     kateri koli fizični ali pravni osebi, subjektu ali organu v
Belorusiji ali za uporabo v tej državi neposredno ali posredno daje tehnično
pomoč v zvezi z blagom in tehnologijo s Skupnega seznama vojaškega blaga
Evropske unije (UL št. C 85 z dne 22. 3. 2012, str. 1, v nadaljnjem
besedilu: skupni seznam) ali iz priloge III k Uredbi 765/2006/ES ter z
zagotavljanjem, proizvodnjo, vzdrževanjem in uporabo blaga s skupnega seznama
(točki a in b prvega odstavka 1.b člena Uredbe 765/2006/ES),
b)     kateri koli fizični ali pravni osebi, subjektu ali organu v
Belorusiji ali za uporabo v tej državi neposredno ali posredno zagotavlja
financiranje ali finančno pomoč v zvezi z blagom in tehnologijo s skupnega
seznama ali iz priloge III k Uredbi 765/2006/ES ter vključuje zlasti
subvencije, posojila in izvozna kreditna zavarovanja v zvezi z nakupom,
prenosom ali izvozom teh izdelkov ali v zvezi z zagotavljanjem pripadajoče
tehnične pomoči (točka c) prvega odstavka 1.b člena Uredbe 765/2006/ES),
c)     zavestno in naklepno sodeluje v dejavnostih, katerih namen ali
učinek je izogibanje prepovedim iz točk a do c Uredbe 765/2006/ES (točka d)
prvega odstavka 1.b člena Uredbe 765/2006/ES.
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1500 do 500 000 eurov.
(3) Z globo od 1500 do 4100 eurov se
za prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika, če stori dejanje
iz prvega odstavka tega člena.
(4) Z globo od 500 do 1200 eurov se za
prekršek kaznuje posameznik, če stori dejanje iz prvega odstavka tega člena.
8. člen
(1) Z globo od 1500 do 250 000
eurov se za prekršek kaznuje pravna oseba ali samostojni podjetnik posameznik
ali posameznik, ki samostojno opravlja dejavnost, če v nasprotju z Uredbo
765/2006/ES:
a)     ne zamrzne vseh sredstev in ekonomskih virov, ki pripadajo, so v
njihovi lasti ali z njimi razpolagajo fizične ali pravne osebe, subjekti ali
organi iz priloge I k uredbi 765/2006/ES (prvi odstavek 2. člena Uredbe
765/2006/ES),
b)     fizičnim ali pravnim osebam, subjektom ali organom iz priloge I k
uredbi 765/2006/ES neposredno ali posredno ali v njihovo korist da na razpolago
kakršna koli sredstva ali ekonomske vire (drugi odstavek 2. člena Uredbe
765/2006/ES),
c)     zavestno in naklepno sodeluje pri dejavnostih, katerih namen ali
učinek je neposredno ali posredno izogibanje ukrepom iz prvega in drugega
odstavka 2. člena Uredbe 765/2006/ES (tretji odstavek 2. člena Uredbe
765/2006/ES).
(2) Če se pravna oseba po zakonu, ki
ureja gospodarske družbe, šteje za srednjo ali veliko gospodarsko družbo, se za
prekršek iz prejšnjega odstavka kaznuje z globo od 1500 do
500 000 eurov.
(3) Z globo od 1500 do 4100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prvega
odstavka tega člena.
(4) Z globo od 500 do 1200 eurov se za
prekršek kaznuje posameznik, če stori dejanje iz prvega odstavka tega člena.
9. člen
(1) Z globo od 1500 do 125 000
eurov se za prekršek kaznuje pravna oseba, če brez poseganja v veljavna pravila
glede poročanja, zaupnosti in poslovne skrivnosti:
a)     takoj ne pošlje vseh podatkov, ki bi pripomogli k spoštovanju
obveznosti iz Uredbe 765/2006/ES, kakor je na primer zamrznitev računov in
zneskov skladno s 6. členom Uredbe 765/2006/ES, pristojnim organom, ki so
navedeni na spletnih straneh iz priloge II k uredbi 765/2006/ES, če prebiva ali
ima sedež v Republiki Sloveniji, ter neposredno ali prek teh pristojnih organov
Evropski komisiji (točka a prvega odstavka 5. člena Uredbe 765/2006/ES);
b)     ne sodeluje s pristojnimi organi iz priloge II k uredbi 765/2006/ES
pri vsakem preverjanju takih podatkov (točka b prvega odstavka 5. člena Uredbe
765/2006/ES).
(2) Z globo od 1500 do 4100 eurov se
za prekršek iz prejšnjega odstavka kaznuje tudi odgovorna oseba pravne osebe,
odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost, če stori dejanje iz prejšnjega
odstavka.
(3) Z globo od 500 do 1200 eurov se za
prekršek kaznuje posameznik, če stori dejanje iz prvega odstavka tega člena.
IV. NADZOR
10. člen
(1) Izvajanje določb iz te uredbe in
Uredbe 765/2006/ES v okviru pooblastil iz zadev stvarne pristojnosti organa
nadzirajo pristojni inšpekcijski in carinski organi, policija ter pristojni
nosilci javnih pooblastil. Če gre za vojaško orožje in vojaško opremo,
opravljajo nadzor iz prejšnjega stavka Inšpektorat Republike Slovenije za
obrambo in carinski organi, če gre za civilno orožje, strelivo in gospodarska
razstreliva, pa Inšpektorat Republike Slovenije za notranje zadeve in carinski
organi.
(2) Pri opravljanju nadzora iz prejšnjega
odstavka organi odvzamejo predmete, ki so bili uporabljeni ali namenjeni za
prekršek ali so nastali v zvezi z njim. Ti organi morajo zasežene predmete
oddati pristojnemu sodišču.
(3) O ugotovljenih kršitvah določb iz
te uredbe in Uredbe 765/2006/ES organi iz prvega odstavka tega člena takoj
obvestijo ministrstvo, pristojno za zunanje zadeve.
V. KONČNI DOLOČBI
11. člen
Z dnem uveljavitve te uredbe preneha
veljati Uredba o omejevalnih ukrepih proti nekaterim uradnikom Belorusije in
izvajanju Uredbe Sveta (ES) št. 765/2006 (Uradni list RS, št. 5/09,
17/10).
12. člen
Ta uredba začne veljati naslednji dan po
objavi v Uradnem listu Republike Slovenije.
Št. 00724-18/2013
Ljubljana, dne 23. maja 2013
EVA 2013-1811-0017
Vlada Republike Slovenije
mag. Alenka Bratušek l.r.
Predsednica
 