1. UVODNE DOLOČBE
1. člen
(vsebina pravilnika)
Ta pravilnik določa vsebino, obliko in način priprave
konservatorskega načrta za prenovo ter pogoje, ki jih morajo izpolnjevati
izdelovalci konservatorskega načrta za prenovo.
2. člen
(konservatorski načrt za prenovo)
Konservatorski načrt za prenovo je obvezni sestavni del
občinskega podrobnega prostorskega načrta, s katerim se načrtuje celovita
prenova območja naselbinske dediščine, kulturne krajine ali območja druge
dediščine, ki je značilen del prostora in grajenih struktur. S konservatorskim
načrtom za prenovo se zagotovi upoštevanje družbenega pomena in razvojnih
možnosti dediščine pri prostorskem načrtovanju.
3. člen
(pomen izrazov)
(1) Posamezni izrazi, uporabljeni v tem pravilniku, pomenijo:
1.     
"celovita prenova" je zbir različnih dejavnosti, s pomočjo
katerih se z ustreznim prostorskim načrtovanjem izboljšajo funkcionalne,
tehnične, prostorskooblikovalske, bivalne, gospodarske, družbene, kulturne in
ekološke razmere območja ali dela območja, pri čemer se ohranjajo prepoznavne
značilnosti prostora in kulturne vrednote območja; 
2.     
"območje dediščine" je območje, ki je razglašeno za spomeniško
območje ali določeno za varstveno območje dediščine; 
3.     
"podrobni načrt" je občinski podrobni prostorski načrt v
skladu z zakonom, ki ureja prostorsko načrtovanje; 
4.     
"območje podrobnega načrta" je območje, ki ga ureja podrobni
načrt. 
(2) Izrazi s področja varstva kulturne dediščine (v
nadaljnjem besedilu: dediščina), ki se uporabljajo v tem pravilniku, imajo enak
pomen, kot je določen v Zakonu o varstvu kulturne dediščine (Uradni list RS,
št. 16/08 in 123/08).
4. člen
(obveznost priprave konservatorskega načrta za prenovo)
(1) Konservatorski načrt za prenovo se obvezno pripravi,
kadar se s podrobnim načrtom načrtuje celovita prenova na območju dediščine ali
na delu njenega območja. 
(2) Ne glede na določbe prejšnjega odstavka se lahko
konservatorski načrt za prenovo izdeluje tudi za druga območja.
5. člen
(območje konservatorskega načrta za prenovo)
Konservatorski načrt za prenovo obsega celotno območje
dediščine na območju podrobnega načrta.
6. člen
(vsebina in oblika konservatorskega načrta za prenovo)
(1) Konservatorski načrt za prenovo vsebuje: 
a)    
analitični del: 
- 
uvod: 
- 
splošne značilnosti območja dediščine v njegovem širšem kontekstu, 
- 
prostorske značilnosti območja dediščine v odnosu do okolice, 
- 
ocena stanja dediščine glede na okolico, območje dediščine in sestavne
dele območja dediščine ter 
- 
povzetek pobud in predlogov, podanih s strani prebivalcev v območju
dediščine iz 11. člena tega pravilnika in 
b)    
načrtovalski del: 
- 
zasnova prostorskega načrtovanja in 
- 
načrt prenove. 
(2) Konservatorski načrt za prenovo je priloga podrobnega
načrta ter je izdelan v tekstualni in grafični obliki. Načrtovalski del
konservatorskega načrta za prenovo mora biti ustrezno prenesen ali povzet v
tekstualnem in grafičnem delu podrobnega načrta.
2. ANALITIČNI DEL KONSERVATORSKEGA NAČRTA ZA PRENOVO
7. člen
(uvod)
Uvod vsebuje: 
-       
cilje konservatorskega načrta za prenovo, 
-       
območje ali območja dediščine, ki so na območju podrobnega načrta, 
-       
splošne podatke o območju ali območjih dediščine ter 
-       
varstveni režim in varstvene usmeritve območja ali območij dediščine.
8. člen
(splošne značilnosti)
S splošnimi značilnostmi območja dediščine se opredeli
dejansko stanje območja dediščine z njegovega širšega (prostorskega, časovnega,
kulturnega) vidika, predvsem: 
-       
lega območja dediščine v prostoru glede na naravne danosti,
infrastrukturo in povezave s sosednjimi območji, 
-       
nastanek območja dediščine, 
-       
prikaz razvoja območja dediščine (zgodovinski kartografski in grafični
viri, podatki o izsledkih predhodnih arheoloških raziskav), 
-       
pomen območja dediščine v širšem prostoru ter 
-       
funkcionalne, tehnične, prostorskooblikovalske, gospodarske, bivalne,
družbene, kulturne in ekološke razmere na območju dediščine, vključno z analizo
prebivalstvenih gibanj.
9. člen
(prostorske značilnosti)
(1) S prostorskimi značilnostmi območja dediščine se
opredelijo lega območja dediščine v odnosu do okolice, njegova zasnova in
oblikovanost ter značilnosti njegovih sestavnih delov. 
(2) Lega območja dediščine v odnosu do okolice vključuje
prikaz: 
-       
prilagoditve območja dediščine reliefnim značilnostim in prometnim
povezavam, 
-       
naravnih in drugih mej rasti območja dediščine, 
-       
robov območja dediščine, 
-       
naravnih prvin v območju dediščine, 
-       
silhuet območja dediščine, 
-       
dominant v območju dediščine, 
-       
vedut območja dediščine in 
-       
podobnega. 
(3) Zasnova in oblikovanost območja dediščine vključuje na
geodetskih načrtih prikazano: 
-       
obstoječo parcelacijo, 
-       
lastništvo zemljišč (javno, zasebno), 
-       
namembnost zemljišč in objektov, 
-       
prometne povezave in javne površine (vključno s parki in drevoredi), 
-       
zazidalne sisteme s horizontalnimi in višinskimi gabariti objektov, 
-       
ulične otoke, 
-       
stavbne celote, 
-       
domačije, 
-       
posebne stavbe, 
-       
ulične nize, 
-       
varovano dediščino in kulturne spomenike, 
-       
vrtove in druge zelene površine ter 
-       
podobno. 
(4) Značilnosti sestavnih delov območja dediščine vključujejo
prikaz: 
-       
gradiv, 
-       
struktur, 
-       
barv fasad in streh, 
-       
naklonov strešin, 
-       
razmerij med fasadnimi površinami in odprtinami, 
-       
urbane in druge opreme območja ter 
-       
podobno.
10. člen
(ocena stanja dediščine)
(1) Ocena stanja dediščine vključuje oceno stanja območja
dediščine glede na okolico, oceno stanja območja dediščine in oceno stanja
sestavnih delov območja. 
(2) Z oceno stanja območja dediščine glede na okolico se
opredeljuje obstoječe stanje območja dediščine glede na oblikovno kakovost
robnih površin, vedutno izpostavljenost in dominantnost. Ocena stanja območja
dediščine glede na okolico vključuje: 
1.     
oceno oblikovnega stanja robnih površin območja dediščine in pri tem
prepoznavanje: 
- 
kakovostnih robnih površin območja dediščine in 
- 
neskladnih robnih površin območja dediščine; 
2.     
oceno vedutne izpostavljenosti območja dediščine in s tem povezano: 
- 
kakovostno vedutno izpostavljenost območja dediščine in 
- 
motečo vedutno izpostavljenost območja dediščine; 
3.     
oceno dominantnosti območja dediščine in s tem povezano: 
- 
kakovostno dominanto območja dediščine in 
- 
motečo dominanto območja dediščine. 
(3) Z oceno stanja območja dediščine se opredeljuje dejansko
stanje dediščine glede na njeno ohranjenost, usklajenost z varstvenim režimom
dediščine, oblikovno stanje, ogroženost in usklajenost z drugimi sestavnimi
deli na območju. Ocena stanja območja dediščine vključuje: 
1.     
oceno materialnega stanja dediščine, ki se označi kot: 
- 
ohranjeno, 
- 
ogroženo, 
- 
delno ali popolnoma uničeno; 
2.     
usklajenost posega ali ureditve z varstvenim režimom dediščine, ki se
označi kot: 
- 
usklajena gradnja ali ureditev z zasnovo in morfologijo območja, 
- 
delno prilagojena gradnja ali ureditev, 
- 
moteča gradnja ali ureditev; 
3.     
oceno oblikovnega stanja dediščine, ki se označi kot: 
- 
likovne in prostorske odlike, 
- 
neizrazita likovna in prostorska oblikovanost, 
- 
likovno in prostorsko neskladje; 
4.     
oceno vsebinskega stanja dediščine, ki se označi kot: 
- 
primerna vsebina objektov in površin, 
- 
neprimerna vsebina objektov in površin, 
- 
brez vsebine; 
5.     
ogroženost in ranljivost celote in posameznih delov dediščine ter
navedba vzrokov zanje, pri čemer se upoštevajo: 
- 
naravne in druge nesreče, 
- 
okoljski vplivi, 
- 
slabo vzdrževanje, 
- 
družbeno dogajanje. 
(4) Z oceno stanja posameznih sestavnih delov na območju
dediščine se prikazuje in ocenjuje izrazito kakovostne in izrazito moteče
sestavne dele območja dediščine.
11. člen
(raziskave, pobude in mnenja)
(1) Izdelovalec konservatorskega načrta za prenovo mora pri
pripravi osnutka konservatorskega načrta za prenovo opraviti raziskavo (kot na
primer anketa, delavnica in podobno), s katero ugotovi in prikaže odnos
tamkajšnjih prebivalcev (lastnikov, zainteresirane javnosti) do grajenih in
družbenih sestavin širšega in ožjega območja, njegovih sestavnih delov ter
njihove želje in pričakovanja glede oblikovalskih in funkcionalnih rešitev
prenove. 
(2) Izsledki raziskave so sestavni del konservatorskega
načrta za prenovo. 
(3) Izdelovalec konservatorskega načrta za prenovo mora do
pobud in mnenj iz raziskave zavzeti utemeljeno stališče.
3. NAČRTOVALSKI DEL KONSERVATORSKEGA NAČRTA ZA PRENOVO
12. člen
(zasnova prostorskega načrtovanja)
V skladu z varstvenim režimom območja dediščine, podrobnimi
varstvenimi usmeritvami, morebitnimi drugimi usmeritvami za celostno
ohranjanje, cilji prenove območja in ugotovitvami analitičnega dela iz 7. do
11. člena tega pravilnika se izdela zasnova prostorskega načrtovanja, in sicer:
-       
zasnova oblikovanja prostora, s katero se ob upoštevanju ocene stanja
območja dediščine glede na okolico, ocene stanja območja dediščine in ocene
stanja posameznih sestavnih delov na območju dediščine določa ohranitev
prepoznanih oblikovnih značilnosti prostora in kulturnih vrednot območja
dediščine in prikaže možnosti za načrtovanje dopolnilnih ali novih ureditev,
vključno z načrtovanjem sanacije razvrednotenih območij, in 
-       
zasnova vsebine, s katero se ob upoštevanju ocene vsebinskega stanja in
ocene stanja izkoriščenosti objektov in površin določa ohranitev prepoznanih
vsebinskih značilnosti prostora ter prikaže možnosti za načrtovanje dopolnilnih
ali novih vsebin.
13. člen
(načrt prenove)
(1) Načrt prenove združi zasnovo oblikovanja prostora in
zasnovo vsebine ter ju tako konkretizira, da ju je mogoče vključiti v grafični
in tekstualni del podrobnega načrta. 
(2) Tekstualni in grafični del načrta prenove vsebuje: 
1.     
območje načrta prenove, 
2.     
arhitekturne, krajinske in oblikovalske rešitve prostorskih ureditev,
predvsem: 
- 
odstranitev ali prestavitev motečih sestavnih delov, 
- 
dopustne dopolnilne in nove objekte ali ureditve, 
- 
ureditev robnih površin območja podrobnega načrta, 
- 
ureditev javnih površin, 
- 
krajinske in parkovne ureditve, 
3.     
vrsto in namen prenove naselja, kadar gre za prenovo naselja, 
4.     
način prenove naselja ali kulturne krajine z gospodarskega, družbenega,
okoljskega, energetskega, urbanističnega, arhitekturnega in
arhitekturnokrajinskega vidika (vključno z vsebinskimi dopolnitvami in
oživitvami naselja), kadar gre za prenovo naselja, 
5.     
območja, za katera se rešitve pridobijo z javnim natečajem, kadar je to
potrebno z vidika varstva kulturne dediščine, 
6.     
načrt parcelacije, kadar je to potrebno zaradi varstva kulturne
dediščine, 
7.     
etapnost izvedbe prostorske ureditve, če je ta potrebna zaradi varstva
kulturne dediščine, 
8.     
rešitve in ukrepe za celostno ohranjanje kulturne dediščine, 
9.     
rešitve in ukrepe za varstvo okolja in naravnih virov ter ohranjanje
narave z vidika varstva kulturne dediščine, 
10.  
rešitve in ukrepe za obrambo ter varstvo pred naravnimi in drugimi
nesrečami z vidika varstva kulturne dediščine, 
11.  
pogoje glede priključevanja objektov na gospodarsko javno infrastrukturo
in grajeno javno dobro v odnosu do dediščine, vključno z načrtovanjem potrebnih
parkirnih površin, javne razsvetljave, komunalne opreme, ureditve parternih
površin, 
12.  
vplive in povezave s sosednjimi enotami urejanja prostora ter 
13.  
dopustna odstopanja od načrtovanih ureditev.
14. člen
(tekstualni in grafični del načrta za prenovo)
(1) Načrt za prenovo se vključi v posamezne vsebinske sklope
tekstualnega in grafičnega dela konservatorskega načrta za prenovo in
podrobnega načrta v skladu s predpisom, ki ureja vsebino, obliko in način
priprave podrobnih načrtov, in sicer: 
-       
neposredno prenese vanj tiste dele načrta za prenovo, ki so pripravljeni
tako, da lahko postanejo samostojni sestavni deli tekstualnega dela ali
samostojni grafični deli podrobnega načrta, oziroma 
-       
ustrezno povzame vsebino načrta za prenovo v tekstualnem in grafičnem
delu podrobnega načrta. 
(2) Grafični del načrta za prenovo se izdela na geodetskih
načrtih v skladu s predpisom, ki ureja vsebino, obliko in način priprave
podrobnih načrtov.
4. NAČIN PRIPRAVE, OBLIKA IN IZDELOVALCI KONSERVATORSKEGA
NAČRTA ZA PRENOVO
15. člen
(način priprave konservatorskega načrta za prenovo)
Pri pripravi konservatorskega načrta za prenovo se upoštevajo
podatki, ki jih morajo zagotoviti nosilci urejanja prostora po predpisih s
področja načrtovanja prostora, in drugi podatki.
16. člen
(oblika osnutka konservatorskega načrta za prenovo)
(1) Osnutek konservatorskega načrta za prenovo, ki je podlaga
za pripravo osnutka podrobnega načrta, predpisanega za pridobivanje smernic,
vsebuje tekstualni in grafični del. 
(2) Tekstualni in grafični del osnutka konservatorskega
načrta za prenovo se izdela skladno z vsebino, opredeljeno v prilogi 1, ki je
sestavni del tega pravilnika.
17. člen
(oblika konservatorskega načrta za prenovo)
(1) Konservatorski načrt za prenovo vsebuje grafični in
tekstualni del, izdelan skladno z vsebino, opredeljeno v prilogi 1 tega
pravilnika. 
(2) Konservatorski načrt za prenovo se izdela v digitalni in
analogni obliki. Arhiviranje in vpogled v konservatorski načrt za prenovo se
zagotavljata v digitalni in analogni obliki, ki morata biti med seboj skladni.
Ob morebitni neskladnosti se uporablja analogna oblika. 
(3) Analogna oblika konservatorskega načrta za prenovo mora
biti pripravljena tako, da sta tekstualni in grafični del konservatorskega
načrta vložena v ustrezno mapo, vezano tako, da posameznih listov ni mogoče
dodajati ali odvzemati. Če je gradivo obsežnejše, se lahko vloži tudi v več
map, ki morajo biti označene z ustreznimi zaporednimi številkami. 
(4) Mapa, v katero se vlagajo sestavine konservatorskega
načrta za prenovo, mora omogočati vstavljanje listov v formatu A 4. Če so
posamezne sestavine načrta na listih večjega formata, se zložijo na format A 4.
(5) Mapa iz prejšnjega odstavka mora biti opremljena z
naslovnico in notranjimi naslovnimi listi v skladu s prilogo 1 tega pravilnika.
(6) Konservatorski načrt za prenovo se sprejme kot sestavni
del podrobnega načrta po predpisih s področja načrtovanja prostora.
18. člen
(izdelovalci konservatorskega načrta za prenovo)
Izdelovalec konservatorskega načrta za prenovo je lahko vsak,
ki ima v skladu z zakonom, ki ureja graditev objektov, status pooblaščenega
prostorskega načrtovalca, in ki ima opravljen strokovni izpit v konservatorski
dejavnosti v skladu s predpisom, ki ureja strokovne izpite na področju varstva
dediščine. Izdelovalec konservatorskega načrta za prenovo mora za izdelavo
konservatorskega načrta za prenovo oblikovati delovno skupino iz vrst
pooblaščenih prostorskih načrtovalcev in strokovnjakov s področja varstva
dediščine glede na zvrst dediščine na območju.
5. PREHODNA IN KONČNA DOLOČBA
19. člen
(postopki priprave, ki že potekajo)
Ta pravilnik se ne uporablja pri pripravi tistih podrobnih
načrtov, katerih osnutek je bil do dneva uveljavitve tega pravilnika v skladu z
58. členom Zakona o prostorskem načrtovanju (Uradni list RS, št. 33/07, 70/08
in 108/09) že poslan nosilcem urejanja prostora zaradi pridobitve smernic.
20. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-11/2010/10
Ljubljana, dne 23. septembra 2010
EVA 2010-3511-0016
Majda Širca l.r. 
Ministrica 
za kulturo

Priloga
1: Konservatorski načrt za prenovo