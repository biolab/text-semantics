I.
Državni zbor ugotavlja, da zakonodajnega referenduma o Zakonu
o spremembah in dopolnitvah Zakona o izvrševanju proračunov Republike Slovenije
za leti 2021 in 2022 (ZIPRS2122-A, EPA 1736-VIII) ni dopustno razpisati, ker
gre za zakon iz druge alineje drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 67. izredni seji 26. 3. 2021 sprejel Zakon o
spremembah in dopolnitvah Zakona o izvrševanju proračunov Republike Slovenije
za leti 2021 in 2022 (ZIPRS2122-A, EPA 1736-VIII). Zoper navedeni zakon je bila
vložena Pobuda za razpis zakonodajnega referenduma o Zakonu o spremembah in
dopolnitvah Zakona o izvrševanju proračunov Republike Slovenije za leti 2021 in
2022 (v nadaljnjem besedilu: pobuda).
V postopku obravnave navedene pobude je bilo ugotovljeno, da
ta izpolnjuje z zakonom določene pogoje, zato je kot prvi dan koledarskega roka
za zbiranje podpisov volivk in volivcev v podporo zahtevi za razpis
zakonodajnega referenduma o Zakonu o spremembah in dopolnitvah Zakona o
izvrševanju proračunov Republike Slovenije za leti 2021 in 2022 (ZIPRS2122-A,
EPA 1736-VIII), določen petek, 16. 4. 2021. Zadnji, petintrideseti dan za
zbiranje podpisov, je četrtek, 20. 5. 2021.
Druga alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13 in 75/16; v nadaljnjem besedilu: Ustava) določa, da referenduma ni
dopustno razpisati o zakonih o davkih, carinah in drugih obveznih dajatvah ter
o zakonu, ki se sprejema za izvrševanje državnega proračuna. V skladu z določbo
prvega odstavka 21. člena Zakona o referendumu in o ljudski iniciativi (Uradni
list RS, št. 26/07 – uradno prečiščeno besedilo, 6/18 – odl. US in 52/20)
Državni zbor v štirinajstih dneh po vložitvi pobude sprejme sklep, s katerim
ugotovi, da referenduma ni dopustno razpisati, in ga objavi v Uradnem listu
Republike Slovenije. V sklepu se navedejo razlogi, zaradi katerih referenduma
ni dopustno razpisati.
Uvodoma je treba pojasniti, da zakoni, glede katerih drugi
odstavek 90. člena Ustave izključuje dopustnost referenduma, varujejo pomembne
ustavne dobrine, med katerimi so varovani tako viri financiranja državnega
proračuna kot tudi izvrševanje proračuna države.
Glede na pravno naravo državnega proračuna je uveljavitev
zakona, ki ureja izvrševanje proračuna, nujen pogoj za njegovo uveljavitev in
izvrševanje. Ker proračun ne določa pravic in obveznosti državljanov in drugih
pravnih oseb, je navedeni zakon tehnične narave. Cilj navedenega zakona je
uzakoniti rešitve, ki so potrebne za nemoteno izvrševanje sprejetega proračuna,
ureja pa sistem postopkov priprave in izvrševanja državnega proračuna ter druge
elemente finančnega poslovanja države.
Zakon o izvrševanju proračunov Republike Slovenije za leti
2021 in 2022 torej ureja le način izvrševanja proračuna, upravljanje s prihodki
in odhodki ter z državnim premoženjem in dolgovi. Vsebuje abstraktne pravne
norme, ki urejajo pravice in obveznosti proračunskih uporabnikov, ne vsebuje
pa, kot že povedano, materialnih določb o pravicah in obveznostih državljanov
in drugih pravnih oseb.
Glede na zgoraj navedeno je treba ugotoviti, da se Zakon o
spremembah in dopolnitvah Zakona o izvrševanju proračunov Republike Slovenije
za leti 2021 in 2022 nanaša na vsebino, glede katere v skladu z drugo alinejo
drugega odstavka 90. člena Ustave razpis zakonodajnega referenduma ni dopusten,
ker zadevni zakon predstavlja zakon, ki se sprejema za izvrševanje državnega
proračuna iz druge alineje drugega odstavka 90. člena Ustave.
Št. 411-02/21-3/39
Ljubljana, dne 13. aprila 2021
EPA 1736-VIII
Državni zbor
Republike Slovenije
Igor Zorčič
predsednik