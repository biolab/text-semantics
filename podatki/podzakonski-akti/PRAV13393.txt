1. člen
(vsebina pravilnika)
Ta pravilnik določa:
-       
merila za razvrstitev kolesarskih povezav;
-       
pravila za označitev in evidentiranje kolesarskih povezav;
-       
pogoje za vzpostavitev in vzdrževanje kolesarskih povezav;
-       
potek kolesarskih povezav.
2. člen
(cilji vzpostavitve kolesarskih povezav)
Cilji vzpostavitve kolesarskih povezav so zlasti:
-       
celovita označitev kolesarskih povezav s predpisano prometno
signalizacijo;
-       
spodbujanje področja kolesarstva;
-       
izboljšanje prometne varnosti kolesarjev;
-       
zmanjšanje škodljivih vplivov motornega prometa na okolje;
-       
vzpostavitev atraktivnih kolesarskih povezav;
-       
vzpostavitev manj zahtevnih kolesarskih povezav.
3. člen
(razvrstitev kolesarskih povezav)
(1) Kolesarske povezave se glede na povezovalni pomen v
prostoru razvrstijo na daljinske, glavne, regionalne in lokalne.
(2) Daljinska kolesarska povezava je kolesarska povezava
za promet kolesarjev v okviru evropskega omrežja kolesarskih povezav na območju
Republike Slovenije in se praviloma navezuje na enako kolesarsko povezavo v
sosednji državi. Evropsko omrežje kolesarskih povezav lahko poteka tudi po
trasi glavne kolesarske povezave.
(3) Glavna kolesarska povezava je kolesarska povezava za
promet kolesarjev med središči nacionalnega, regionalnega in medobčinskega
pomena in se lahko navezuje na podobno kolesarsko povezavo v sosednji državi.
(4) Regionalna kolesarska povezava je kolesarska
povezava za promet kolesarjev med središči medobčinskega pomena in
pomembnejšimi lokalnimi središči ter pomembnejšimi turističnimi območji in se
lahko navezuje na podobno kolesarsko povezavo v sosednji državi.
(5) Lokalna kolesarska povezava je kolesarska povezava
za promet kolesarjev med naselji v sosednjih občinah oziroma med naselji in
deli naselij v občini ter se lahko navezuje na podobno kolesarsko povezavo v
sosednji državi.
4. člen
(pogoji za vzpostavitev kolesarskih povezav)
(1) Pri vzpostavitvi posameznih kolesarskih povezav se
upošteva:
-       
povezanost z mednarodnim kolesarskim omrežjem (predvsem mednarodne
povezave EuroVelo 8, 9 in 13);
-       
povezanost kolesarskega prometa s središči nacionalnega in regionalnega
pomena;
-       
povezanost kolesarskega prometa s pomembnimi turističnimi središči,
območji in zanimivostmi (kulturne, naravne in druge znamenitosti);
-       
povezanost kolesarskih povezav v celovito omrežje;
-       
zveznost kolesarskih povezav;
-       
povezanost območij večje poselitve in vzpostavljanje trajnostnih
prometnih alternativ;
-       
povezanost čim več obstoječih ali načrtovanih kolesarskih povezav;
-       
možnost poteka kolesarskih povezav ob vodotokih, kjer so za to dane
prostorske možnosti, tako da se ohranjajo življenjski prostor prostoživečih
rastlinskih in živalskih vrst in naravne vrednote ter upoštevajo varstveni
režimi zavarovanih območij;
-       
razgibanost terena oziroma možnost izogibanja večjim naklonom;
-       
obremenjenost prometnih površin s prometom motornih vozil;
-       
načela trajnostno naravnanega turizma;
-       
pogoje in omilitvene ukrepe v okviru ohranjanja narave;
-       
navezavo kolesarskih povezav na železniško omrežje oziroma omrežje
javnega potniškega prometa;
-       
navezavo kolesarskih povezav na omrežje gorsko-kolesarskih poti;
-       
pogoje upravljanja z vodami ter vodnimi in priobalnimi zemljišči in
pogoje varstva pred naravnimi in drugimi nesrečami;
-       
navezavo na avtobusna postajališča, vozlišča javnega potniškega prometa
in javne parkirne površine.
(2) Če pri vzpostavitvi posameznih kolesarskih povezav
zaradi prostorskih, okoljevarstvenih, tehničnih ali ekonomskih razlogov, težkih
terenskih razmer ali drugih utemeljenih razlogov katerega od pogojev ni mogoče
v celoti upoštevati, so dovoljena odstopanja do izpolnitve pogojev za
vzpostavitev ustreznejše kolesarske povezave.
(3) Potek kolesarskih povezav se lahko na posameznih
odsekih določi tudi v več variantah. Vse variante kolesarskih povezav morajo
biti označene s predpisano prometno signalizacijo.
(4) Pri vrednotenju posameznih variant kolesarskih
povezav se upošteva:
-       
prostorski vidik (povezovanje in navezovanje mest in naselij, skladnost
s predlogi občin, lastništvo parcel, turistična ponudba, navezave na mestna
kolesarska omrežja, vozlišča javnega potniškega prometa in javne parkirne
površine);
-       
funkcionalni vidik (predvideni večji objekti na trasi, oblika kolesarske
povezave, upoštevanje obstoječe infrastrukture);
-       
varstveni vidik (vpliv na zavarovana območja, naravne vrednote, poplavna
območja, območje Natura 2000, stanje voda, ogrožena območja);
-       
sintezno vrednotenje (analiza vseh dejavnikov z več merili ali v
kombinaciji z analizo stroškov in koristi);
-       
okoljski in zdravstveni vidik (blaženje podnebnih sprememb, izboljšanje
ali ohranjanje kakovosti zraka in drugi pozitivni okoljski učinki).
(5) Natančen potek kolesarskih povezav določi
upravljavec kolesarske povezave ob prostorskem načrtovanju ali označitvi na
terenu. Pri kolesarskih povezavah, ki potekajo preko javne infrastrukture ali
zemljišč v lasti lokalnih skupnosti ali drugih fizičnih in pravnih oseb,
upravljavec potek določi v sodelovanju z njimi. Če kolesarska povezava poteka
čez zavarovano območje, določeno v predpisih o ohranjanju narave, upravljavec
zavarovanega območja sodeluje pri prostorskem načrtovanju kolesarske povezave.
Na zavarovanih območjih, ki imajo kolesarske povezave določene v načrtu
upravljanja zavarovanega območja, se nove kolesarske povezave določijo v skladu
s tem načrtom.
5. člen
(označitev in evidentiranje državnih kolesarskih povezav)
(1) Državne kolesarske povezave označi s predpisano
prometno signalizacijo direkcija, če ni s posebno pogodbo določeno drugače.
(2) Seznam državnih kolesarskih povezav, ki je določen v
prilogi, ki je sestavni del tega pravilnika, vodi direkcija in obsega zlasti
evidenčno številko posamezne kolesarske povezave, vrsto kolesarske
infrastrukture po odsekih in dolžino posameznega odseka kolesarske povezave.
6. člen
(lokalne kolesarske povezave)
(1) Lokalne kolesarske povezave so v pristojnosti posameznih
občin in se lahko navezujejo na državno omrežje kolesarskih povezav.
(2) Lokalne kolesarske povezave vzdržuje občina.
(3) Lokalne kolesarske povezave morajo biti označene s
predpisano prometno signalizacijo.
(4) Občine sporočijo direkciji podatke o lokalnih
kolesarskih povezavah.
7. člen
(druge kolesarske povezave)
Druge kolesarske povezave (npr. tematske kolesarske poti)
morajo biti na delu povezave, ki se navezuje na državno kolesarsko omrežje ali
lokalno kolesarsko povezavo, oziroma se z njo prekriva, označene s predpisano
prometno signalizacijo.

Priloga:
Seznam državnih kolesarskih povezav

Pravilnik o kolesarskih povezavah (Uradni list
RS, št. 29/18) vsebuje naslednjo končno določbo:
»8. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o kolesarskih povezavah (Uradni list RS, št. 65/19) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.