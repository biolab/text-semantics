1. člen
(vsebina pravilnika)
Ta pravilnik ureja načrtovanje in poročanje o potrebni višini
varnostnih rezerv, vplačila ter vračila sredstev varnostnih rezerv SID –
Slovenski izvozni in razvojni banki, d. d., Ljubljana (v nadaljnjem
besedilu: SID banka) in spremljanje upravljanja sredstev varnostnih
rezerv.
2. člen
(opredelitev pojmov)
Posamezni pojmi, uporabljeni v tem pravilniku, imajo
naslednji pomen:
1.     
»Value at Risk model« (v nadaljnjem besedilu: VaR model) je statistični
model za izračun tvegane vrednosti, ki poda potencialno izgubo portfelja
zavarovanj brez upoštevanja potencialnih škod in škod v obravnavi v časovnem
obdobju enega leta ob 95 % stopnji zaupanja;
2.     
»''Monte Carlo'' simulacija« je računalniški matematični algoritem,
katerega rezultat temelji na generiranju večjega števila naključnih izračunov
ob uporabi negotovih spremenljivk ter se uporablja za simuliranje
nepredvidljivih situacij;
3.     
»povpraševanja po zavarovalnih kritjih« so posli v obravnavi, za katere:
- 
je izkazan pisni interes potencialnih zavarovancev ali drugih
udeležencev posla za sklenitev zavarovalne pogodbe,
- 
je interesentu posredovana pisna indikativna in nezavezujoča informacija
o pogojih ali ceni zavarovanja izvoznega posla, ki naj bi bil predmet
zavarovanja in
- 
so znani podatki, ki so potrebni za izračun tvegane vrednosti po VaR
modelu;
4.     
»potencialne škode« so potencialne obveznosti izplačila zavarovalnine,
ki jih kot take evidentira SID banka na podlagi informacij o nastopu
zavarovanih komercialnih ali nekomercialnih tveganj, ki za zavarovanca lahko
pomenijo nastanek škode;
5.     
»škode v obravnavi« so škode, za katere je zavarovanec vložil zahtevek
za izplačilo zavarovalnine;
6.     
»Politika upravljanja z varnostnimi rezervami« je interni dokument SID
banke, ki podrobneje ureja naložbeno politiko varnostnih rezerv in je sestavni
del pogodbe o ureditvi medsebojnih razmerij v zvezi z izvajanjem II. poglavja
Zakona o zavarovanju in financiranju mednarodnih gospodarskih poslov (Uradni
list RS, št. 2/04, 56/08 – ZSIRB in 82/15), sklenjene med Republiko Slovenijo,
ministrstvom pristojnim za finance (v nadaljnjem besedilu: ministrstvo) ter SID
banko.
3. člen
(podlage za izračun varnostnih rezerv)
Potrebna višina varnostnih rezerv se določa na podlagi:
-       
tvegane vrednosti iz obstoječega zavarovalnega portfelja in zavezujočih
obljub ter povpraševanj po zavarovalnih kritjih izračunane z VaR modelom in
-       
potencialnih škod in škod v obravnavi.
4. člen
(VaR model)
(1) VaR model je zasnovan na podlagi metode ''Monte
Carlo'' simulacije z najmanj 10.000 ponovitvami.
(2) VaR model v izračunu upošteva bonitetno oceno
dolžnika za komercialne rizike in bonitetne ocene države za nekomercialne
rizike, s pripadajočimi verjetnostmi neplačila.
(3) Potencialna izguba portfelja zavarovanj se z VaR
modelom izračunava četrtletno.
5. člen
(načrtovanje potrebne višine varnostnih rezerv)
(1) Potrebna višina varnostnih rezerv se načrtuje za
obdobje prihodnjih dveh koledarskih let do 30. junija tekočega leta na
osnovi:
-       
izračunanega aritmetičnega povprečja tvegane vrednosti iz stanja
obstoječega zavarovalnega portfelja, zavezujočih obljub in poslov v obravnavi
po stanju na dan 31. marec tekočega leta za obdobje zadnjih treh let, ob
upoštevanju izračuna iz 4. člena tega pravilnika,
-       
aritmetičnega povprečja potencialnih škod in škod v obravnavi po stanju
na dan 31. marec tekočega leta za obdobje zadnjih treh let in
-       
napovedi gibanja vrednosti slovenskega izvoza blaga in storitev po
zadnjih razpoložljivih podatkih Urada Republike Slovenije za makroekonomske
analize in razvoj.
(2) Na zahtevo ministrstva se ocena potrebne višine
varnostnih rezerv in potrebnih dodatnih sredstev varnostnih rezerv v posameznem
proračunskem letu načrtuje tudi na drug datum in za daljše obdobje največ petih
let, vendar samo ob koncu posameznega kvartala.
(3) V primeru načrtovanja potrebne višine varnostnih
rezerv za obdobje daljše od dveh let, se za vsako nadaljnje leto upošteva
rezultate izračuna v skladu s prvim odstavkom tega člena za drugo leto.
6. člen
(določanja potrebnih varnostnih rezerv v tekočem letu)
V tekočem letu se potrebna višina varnostnih rezerv določa na
stanje na dan 31. december preteklega leta ter na stanje 31. marca,
30. junija in 30. septembra tekočega leta na osnovi:
-       
tvegane vrednosti iz obstoječega zavarovalnega portfelja, zavezujočih
obljub in poslov v obravnavi in
-       
stanja potencialnih škod in škod v obravnavi.
7. člen
(poročanje o potrebnih sredstvih varnostnih rezerv v tekočem
letu)
SID banka do 28. februarja, 31. maja,
31. avgusta in 30. novembra tekočega leta ministrstvu predloži
poročilo o oceni potrebnih varnostnih rezerv v tekočem letu, ki je sestavni del
zahtevka za vplačilo v varnostne rezerve oziroma obvestila o zadostni višini
obstoječih varnostnih rezerv.
8. člen
(zahtevek za vplačilo v sredstva varnostnih rezerv)
V primeru, da ocena potrebnih varnostnih rezerv dvakrat
zaporedoma presega stanje obstoječih varnostnih rezerv za več kot 10 % vendar
ne za manj kot 10.000.000 eurov banka skupaj z oceno potrebnih varnostnih
rezerv na ministrstvo poda vlogo za vplačilo v varnostne rezerve.
9. člen
(vračilo sredstev varnostnih rezerv)
(1) Če je ministrstvo zagotovilo povečanje varnostnih
rezerv zaradi poslov v obravnavi in se ti posli niso opravili, hkrati pa se ob
izračunu po 6. členu tega pravilnika ugotovi, da obstoječe varnostne
rezerve presegajo potrebno višino varnostnih rezerv in hkrati načrtovano višino
potrebnih varnostnih rezerv za leto, ki sledi tekočemu letu, se presežek na
zahtevo ministra, pristojnega za finance (v nadaljnjem besedilu: minister),
nakaže v proračun v 30 dneh ali v daljšem roku, ki ga odobri minister v
primeru, da bi ta daljši rok bil primernejši glede na obstoječe naložbe
sredstev varnostnih rezerv.
(2) Vračilo varnostnih rezerv se izvede na letni ravni
do 28. februarja tekočega leta na osnovi neopravljenih poslov v obravnavi
v obdobju od 1. januarja do 31. decembra preteklega leta upoštevajoč
vplačila v varnostne rezerve kot določeno v 8. členu tega pravilnika.
10. člen
(kakovost naložb sredstev varnostnih rezerv)
(1) Ministrstvo spremlja ali SID banka skladno s
sprejeto Politiko upravljanja z varnostnimi rezervami pri nalaganju sredstev
varnostnih rezerv upošteva načela varnosti, likvidnosti in donosnosti naložbe.
(2) Ministrstvo po prejemu poročila o naložbah sredstev
varnostnih rezerv s strani SID banke pripravi poročilo o izpolnjevanju pogojev
zahtevane kakovosti naložb sredstev varnostnih rezerv iz prvega odstavka tega
člena.
11. člen
(prehodno obdobje)
(1) Načrtovanje potrebne višine varnostnih rezerv v
skladu s 5. členom tega pravilnika se v celoti prvič izvede v letu 2018 za leti
2019 in 2020.
(2) Pri načrtovanju potrebne višine varnostnih rezerv se
v obdobju do leta 2018 upošteva 5. člen tega pravilnika, pri čemer se za
podatke pred letom 2016 uporabi le izračune VaR modela za časovno obdobje enega
leta ob 95 % zaupanju, ki jih je pooblaščena institucija izračunala in poročala
do konca leta 2015.
12. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-311/2016/11
Ljubljana, dne 16. junija 2016
EVA 2016-1611-0062
dr. Dušan Mramor l.r.
Minister
za finance