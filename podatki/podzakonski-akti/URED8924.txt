1. člen
(vsebina)
(1) Ta uredba ureja izvajanje podintervencije izmenjava
znanja in prenos informacij, iz strateškega načrta, ki ureja skupno kmetijsko
politiko za obdobje 2023–2027 (v nadaljnjem besedilu: SN SKP), glede
usposabljanja s področja intervencije dobrobit živali za leto 2023. SN SKP je
dostopen na osrednjem spletnem mestu državne uprave in na spletni strani skupne
kmetijske politike.
(2) Ta uredba določa namen podpore, upravičence, pogoje
za dodelitev sredstev, merila za ocenjevanje vlog, pogoje za izplačilo
sredstev, obveznosti, upravne sankcije, upravičene stroške in finančne določbe
za izvajanje Uredbe (EU) 2021/2115 Evropskega parlamenta in Sveta z dne
2. decembra 2021 o določitvi pravil o podpori za strateške načrte, ki jih
pripravijo države članice v okviru skupne kmetijske politike (strateški načrti
SKP) in se financirajo iz Evropskega kmetijskega jamstvenega sklada (EKJS) in
Evropskega kmetijskega sklada za razvoj podeželja (EKSRP), ter o razveljavitvi
uredb (EU) št. 1305/2013 in (EU) št. 1307/2013 (UL L št. 435, z
dne 6. 12. 2021, str. 1), zadnjič spremenjene z Delegirano uredbo
Komisije (EU) 2023/370 z dne 13. decembra 2022 o dopolnitvi Uredbe (EU)
2021/2115 Evropskega parlamenta in Sveta v zvezi s postopki, roki za
predložitev zahtevkov držav članic za spremembe strateških načrtov SKP in
nadaljnjimi primeri, v katerih se največje število sprememb strateških načrtov
SKP ne uporablja (UL L št. 51 z dne 20. 2. 2023, str. 25; v
nadaljnjem besedilu: Uredba 2021/2115/EU).
2. člen
(podintervencija)
S to uredbo se ureja izvajanje podintervencije izmenjava
znanja in prenos informacij iz 78. člena Uredbe 2021/2115/EU glede
usposabljanja s področja intervencije dobrobit živali za leto 2023 (v
nadaljnjem besedilu: podintervencija izmenjava znanja in prenos informacij).
3. člen
(namen in cilji
podintervencije)
(1) Namen podintervencije izmenjava znanja in prenos
informacij je izvedba dejavnosti izmenjave znanj in prenosa informacij,
namenjene udeležencem, ki se v skladu z uredbo, ki ureja intervencijo dobrobit
živali za leto 2023, udeležijo usposabljanja s področja intervencije dobrobit
živali.
(2) Cilj podintervencije izmenjava znanja in prenos
informacij je povečati raven usposobljenosti udeležencev iz prejšnjega
odstavka.
(3) Predmet podpore pri podintervenciji izmenjava znanja
in prenos informacij se šteje za drugo dejavnost v skladu z uredbo, ki ureja
skupne določbe za izvajanje intervencij razvoja podeželja, ki niso vezane na
površino ali živali, iz strateškega načrta skupne kmetijske politike 2023–2027
(v nadaljnjem besedilu: uredba o skupnih določbah za izvajanje intervencije).
4. člen
(dejavnost izmenjave znanj in
prenosa informacij)
(1) Dejavnosti izmenjave znanj in prenosa informacij so
usposabljanja s področja dobrobit živali (v nadaljnjem besedilu:
usposabljanje).
(2) Usposabljanja iz prejšnjega odstavka se izvedejo
glede na posamezno vrsto živali, in sicer za govedo, drobnico, prašiče in
konje, obsegajo pa najmanj naslednje vsebine:
1.     
informiranje upravičencev o izvajanju intervencije dobrobit živali, ki
vključuje najmanj namen intervencije, vstopne pogoje v intervencijo;
2.     
predstavitev intervencije dobrobit živali in posameznih podintervencij
iz te intervencije;
3.     
predstavitve vseh zahtev posamezne podintervencije iz intervencije
dobrobit živali, ki vključujejo najmanj predstavitev pogojev za izpolnjevanje,
posamezne zahteve ter zmanjšanja plačil;
4.     
identifikacija in registracija živali, ki zajema najmanj označitev
živali, vodenje registra na gospodarstvu;
5.     
seznanitev s težavami na terenu pri izvajanju pregledov na kraju samem
za posamezno podintervencijo iz intervencije dobrobit živali.
(3) Usposabljanja iz prvega odstavka tega člena niso del
storitev javnih služb ali financirana iz drugih javnih sredstev oziroma niso
del javnoveljavnih izobraževalnih programov poklicnega, srednjega in višjega
strokovnega izobraževanja ter javnoveljavnih študijskih programov.
(4) Udeležba na usposabljanju je za udeležence iz prvega
odstavka tega člena brezplačna.
5. člen
(upravičenec)
Upravičenec za dodelitev podpore iz podintervencije izmenjava
znanja in prenos informacij je izvajalec usposabljanja, ki je pravna oseba in
izpolnjuje pogoje iz 8. člena te uredbe.
6. člen
(vložitev in obravnava vloge)
(1) Sredstva se razpišejo z odprtim javnim razpisom v
skladu z zakonom, ki ureja kmetijstvo.
(2) Oddaja vlog na javni razpis se začne prvi delovni
dan po izteku deset dni od objave javnega razpisa v Uradnem listu Republike
Slovenije.
(3) Vlagatelju se sredstva odobrijo glede na ocenjeno
število udeležencev usposabljanja in višino poenostavljenega stroška iz
10. člena te uredbe oziroma do višine razpoložljivih razpisanih sredstev.
(4) Podrobneje se dokazila glede izpolnjevanja pogojev
iz 8. in 12. člena te uredbe opredelijo v javnem razpisu.
7. člen
(odrek pravici do sredstev)
Če se upravičenec odreče pravici do sredstev iz odločbe o
pravici do sredstev, o tem v skladu z zakonom, ki ureja kmetijstvo, pisno
obvesti Agencijo Republike Slovenije za kmetijske trge in razvoj podeželja v 30
dneh od dneva izdaje odločbe o pravici do sredstev.
8. člen
(pogoji za dodelitev podpore)
(1) Vlagatelj mora poleg splošnih pogojev za dodelitev
podpore iz uredbe o skupnih določbah za izvajanje intervencij ob vložitvi vloge
na javni razpis izpolnjevati tudi naslednje pogoje:
1.     
ima najmanj dve koledarski leti pred letom objave javnega razpisa pri
Agenciji Republike Slovenije za javnopravne evidence in storitve registrirano
vsaj eno dejavnost v skladu s predpisom, ki ureja standardno klasifikacijo
dejavnosti, pod naslednjo šifro:
a)   
85.310 Srednješolsko splošno izobraževanje,
b)   
85.320 Srednješolsko poklicno in strokovno izobraževanje,
c)   
85.421 Višješolsko izobraževanje,
č)   85.422 Visokošolsko izobraževanje,
d)   
85.590 Drugje nerazvrščeno izobraževanje, izpopolnjevanje in
usposabljanje,
e)   
72.110 Raziskovalna in razvojna dejavnost na področju biotehnologije,
ali
f)    
72.190 Raziskovalna in razvojna dejavnost na drugih področjih
naravoslovja in tehnologije;
2.     
priloži program usposabljanja, ki vsebuje opis vsebine usposabljanja,
način izvedbe, okvirno lokacijo in terminski načrt izvedbe usposabljanja;
3.     
navede število udeležencev, za katere bodo do roka za izvedbo
usposabljanj iz predpisa, ki ureja intervencijo dobrobit živali, izvedena
usposabljanja;
4.     
priloži poimenski seznam kvalificiranih predavateljev, ki bodo izvajali
usposabljanja in izpolnjujejo pogoje glede usposobljenosti in referenc. Šteje
se, da je pogoj iz te točke izpolnjen, če ima predavatelj:
a)   
najmanj izobrazbo, pridobljeno po študijskem programu prve stopnje,
oziroma izobrazbo, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven, ali najmanj izobrazbo, pridobljeno po
študijskih programih za pridobitev višje izobrazbe, sprejetih pred
1. januarjem 1994, in je v skladu z zakonom, ki ureja slovensko ogrodje
kvalifikacij, uvrščena na 6. raven veterinarske, kmetijske, agronomske ali
živinorejske smeri;
b)   
najmanj tri leta delovnih izkušenj in
c)   
najmanj eno referenco z udeležbe na izobraževanjih s področja dobrobit
živali.
(2) Pogoje iz 4. točke prejšnjega odstavka vlagatelj
izkaže:
a)    
za ustrezno izobrazbo:
- 
če je bila pridobljena pred letom 2006 oziroma je bila pridobljena izven
Republike Slovenije: s kopijo diplomske listine ali drugo verodostojno listino,
ki dokazuje stopnjo in smer pridobljene izobrazbe;
- 
če je bila pridobljena od leta 2006 dalje: z navedbo naziva institucije,
kjer je bila izobrazba pridobljena, ter številko izdanega potrdila;
b)    
za delovne izkušnje: s kopijo pogodbe o zaposlitvi, kopijo delovne
knjižice, izjavo delodajalca ali drugimi listinami, ki dokazujejo ustrezne
delovne izkušnje;
c)    
za reference: s kopijo potrdila o udeležbi na različnih dogodkih,
povezanih z dobrobitjo živali, pri čemer je dogodek, povezan z dobrobitjo
živali, lahko usposabljanje, izobraževanje, udeležba na seminarju, konferenci,
delavnici, zborovanju, simpoziju, kongresu, strokovnem izpopolnjevanju ali
drugih tovrstnih dogodkih.
9. člen
(merila za izbor vlog)
(1) Vloge, vložene na javni razpis, se točkujejo na
podlagi naslednjih meril za izbor:
-       
vključevanje različnih deležnikov v sistem prenosa znanj in inovacij v
kmetijstvu;
-       
sodelovanje pri projektih;
-       
izkušnje s področja izvedbe usposabljanj odraslih s področja kmetijstva;
-       
inovativne oblike izvedbe usposabljanj.
(2) Med vlogami, prispelimi na javni razpis, se izberejo
vloge, ki dosežejo minimalni vstopni prag 51 točk od skupno 100 točk do porabe
razpisanih sredstev oziroma do objave zaprtja javnega razpisa na osrednjem
spletnem mestu državne uprave in na spletni strani skupne kmetijske politike.
(3) Podrobneje se merila iz prvega odstavka tega člena
in točkovalnik za ocenjevanje vlog opredelijo v javnem razpisu.
10. člen
(finančne določbe)
(1) Skupni znesek za dodelitev podpore iz te uredbe je
285.000,00 EUR.
(2) Podpora se dodeli v obliki povračila poenostavljenih
stroškov iz uredbe o skupnih določbah za izvajanje intervencij kot strošek na
enoto, ki znaša 8 EUR na uro na udeleženca usposabljanja.
(3) Višina poenostavljenega stroška iz prejšnjega
odstavka je opredeljena z Metodologijo izračuna standardnega stroška na enoto
za stroške prenosa znanj v okviru podintervencije izmenjava znanj in prenos
informacij ter usposabljanja svetovalcev iz strateškega načrta skupne kmetijske
politike 2023–2027, ki je objavljena na osrednjem spletnem mestu državne uprave
in na spletni strani skupne kmetijske politike.
(4) Upravičencu se sredstva izplačajo glede na število
udeležencev usposabljanja in višino poenostavljenega stroška iz drugega
odstavka tega člena.
11. člen
(obveznosti upravičenca)
Poleg splošnih obveznosti upravičenca iz uredbe o skupnih
določbah za izvajanje intervencij mora upravičenec pred oddajo zahtevka za
izplačilo sredstev izpolniti tudi naslednje obveznosti:
-       
izvesti usposabljanja do roka, ki je v zvezi z usposabljanji določen v
uredbi, ki ureja intervencijo dobrobit živali;
-       
izvesti usposabljanja s kvalificiranimi predavatelji. Če v času izvedbe
usposabljanja upravičenec zamenja predavatelja, mora spremembo sporočiti na
Agencijo Republike Slovenije za kmetijske trge in razvoj podeželja ter
priložiti dokazila o izpolnjevanju pogojev iz 4. točke prvega odstavka
8. člena te uredbe;
-       
vnesti udeležence usposabljanja v evidenco o izobraževanju,
usposabljanju in svetovanju za potrebe kmetijstva in razvoja podeželja iz
zakona, ki ureja kmetijstvo, v 30 dneh po roku za izvedbo usposabljanja iz
uredbe, ki ureja intervencijo dobrobit živali;
-       
pripraviti gradivo za vsebino usposabljanja, ki je oblikovano v skladu s
predpisom, ki ureja dostopnost spletišč in mobilnih aplikacij;
-       
poslati gradivo iz prejšnje točke v 30 dneh po roku za izvedbo
usposabljanja iz uredbe, ki ureja intervencijo dobrobit živali, na Ministrstvo
za kmetijstvo, gozdarstvo in prehrano (v nadaljnjem besedilu: ministrstvo) za
objavo na osrednjem spletnem mestu državne uprave in na spletni strani skupne
kmetijske politike.
12. člen
(zahtevek za izplačilo
sredstev)
(1) Poleg splošnih pogojev ob vložitvi zahtevka za
izplačilo sredstev iz uredbe o skupnih določbah za izvajanje intervencij mora
upravičenec ob vložitvi zahtevka za izplačilo izpolnjevati tudi naslednje pogoje:
-       
priložiti mora poročilo o izvedenih usposabljanjih, iz katerega je
razviden seznam udeležencev, ločeno glede na tiste udeležence, za katere
uveljavlja izplačilo sredstev in za katere ne uveljavlja zahtevka za izplačilo
sredstev;
-       
priložiti mora skenogram podpisane liste prisotnosti oziroma izpis
prisotnosti, če se usposabljanje izvede v spletni obliki.
(2) Zahtevek za izplačilo sredstev se vloži po
1. 6. 2024.
13. člen
(upravne sankcije)
Upravičencu, ki ne izpolnjuje obveznosti iz 11. člena te
uredbe, se določijo naslednje sankcije:
-       
če upravičenec ne izvede usposabljanj, kot jih je previdel v vlogi na
javni razpis, se do konca izvajanja SN SKP izključi iz prejemanja podpore v
okviru te podintervencije;
-       
upravičencu, ki do roka za izvedbo usposabljanja iz uredbe, ki ureja
intervencijo dobrobit živali, ne izvede vseh usposabljanj, ki jih je predvidel
v vlogi na javni razpis, se zahtevek za izplačilo sredstev ne izplača;
-       
za vsako usposabljanje, za katero upravičenec ne pripravi gradiva ali če
gradivo ni pripravljeno v skladu s predpisom, ki ureja dostopnosti spletišč in
mobilnih aplikacij ali gradiva ne pošlje ministrstvu, se zniža zahtevek za
izplačilo sredstev za 10 %.
KONČNA DOLOČBA
14. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-338/2023
Ljubljana, dne 21. septembra 2023
EVA 2023-2330-0102
Vlada Republike Slovenije
dr. Robert Golob
predsednik