1. člen
S tem odlokom se v Državnem zboru Republike Slovenije (v
nadaljnjem besedilu: državni zbor) ureja ravnanje s tajnimi podatki in njihovo
varovanje.
2. člen
Po tem odloku se morajo ravnati poslanci in uslužbenci
državnega zbora. 
Vsak, ki se seznani s tajnimi podatki, je osebno odgovoren za
ustrezno ravnanje s temi podatki in varovanje vsebine podatkov.
3. člen
Tajni podatki lahko nastanejo v državnem zboru ali pa jih
državni zbor kot take prejme od drugega državnega organa oziroma tuje države
ali mednarodne organizacije. 
Podatki, ki nastanejo v državnem zboru, se lahko določijo kot
tajni samo v tistih zadevah, ki jih določa zakon. 
Tajnim podatkom, ki jih državni zbor prejme od drugega
državnega organa, se ne sme spreminjati stopnja tajnosti. 
Tajni podatki, ki jih državni zbor prejme od tuje države ali
mednarodne organizacije, praviloma ohranijo oznake, ki so v rabi v tuji državi
ali mednarodni organizaciji, ali pa se označijo na način, določen z zakonom,
pri čemer morajo biti stopnje tajnosti primerljive in morajo zagotavljati
enakovredno varovanje.
4. člen
Tajni podatek s stopnjo STROGO TAJNO lahko določi predsednik
državnega zbora. 
Tajni podatek s stopnjo STROGO TAJNO z delovnega področja
Komisije za nadzor obveščevalnih in varnostnih služb lahko določi predsednik te
komisije. 
Stopnja tajnosti podatka se določi ob njegovem nastanku
oziroma ob začetku izvajanja naloge, katere rezultat bo tajen podatek. 
Stopnja tajnosti se določi na podlagi pisne ocene možnih
škodljivih posledic za varnost države ali za njene politične ali gospodarske
koristi, če bi bil podatek razkrit. Pisna ocena se shrani kot priloga k
dokumentu, kateremu je bila določena stopnja tajnosti. 
Pisno oceno iz prejšnjega odstavka s predlogom za določitev
ustrezne stopnje tajnosti lahko pripravijo tudi uslužbenci na uradniških
delovnih mestih, ki imajo dovoljenje za dostop do tajnih podatkov ustrezne
stopnje.
5. člen
Poslanci imajo pri opravljanju svoje funkcije pravico do
dostopa do tajnih podatkov, ki nastanejo v Republiki Sloveniji, brez dovoljenja.
Uslužbenci državnega zbora imajo pravico do dostopa do tajnih
podatkov s stopnjo tajnosti INTERNO brez dovoljenja potem, ko podpišejo izjavo,
da so seznanjeni s predpisi, ki urejajo varovanje tajnih podatkov. Za dostop do
tajnih podatkov z višjo stopnjo tajnosti morajo pridobiti ustrezno dovoljenje
pristojnih organov.
6. člen
Pravico do dostopa do tajnih podatkov, ob izpolnjevanju
pogojev iz prejšnjega člena tega odloka, imajo samo tiste osebe, ki se morajo s
takimi podatki seznaniti zaradi opravljanja svoje funkcije ali delovnih nalog. 
Kadar se želijo poslanci zaradi opravljanja svoje funkcije
ali delovnih nalog seznaniti s tajnimi podatki, ki se hranijo v državnem zboru,
o tem pisno seznanijo predsednika državnega zbora in generalnega sekretarja
državnega zbora, ki jim omogoči vpogled v take podatke na način, ki ustreza
stopnji tajnosti zahtevanih podatkov. 
Če se morajo uslužbenci državnega zbora, ki imajo dovoljenje
za dostop do tajnih podatkov, zaradi opravljanja delovnih nalog seznaniti s
tajnimi podatki, ki se hranijo v državnem zboru, morajo pisno zaprositi za
vpogled v take podatke in navesti okoliščine, s katerimi utemeljujejo potrebo
po seznanitvi s temi podatki. O pravici do vpogleda odloči generalni sekretar
državnega zbora. 
Če gre za tajne podatke, ki so nastali v enem od delovnih
teles ali v preiskovalni komisiji državnega zbora v tekočem mandatu, je v
zadevah iz drugega in tretjega odstavka tega člena pristojen predsednik
posameznega delovnega telesa oziroma preiskovalne komisije.
7. člen
Če s tem odlokom ni drugače določeno, se za označevanje,
obdelovanje, hranjenje, prenos, razmnoževanje, evidentiranje, uničevanje in
arhiviranje tajnih podatkov uporabljajo podzakonski predpisi, ki urejajo
ravnanje s tajnimi podatki.
8. člen
V skladu s predpisi iz prejšnjega člena tega odloka se: 
-       
za varnostno območje II. stopnje štejejo tisti delovni prostori, v
katerih se hranijo tajni podatki z oznako ZAUPNO ali višje stopnje tajnosti in
so opremljeni z alarmno napravo na vhodnih vratih ter z blagajnami z vgrajeno
elektronsko ključavnico in protivlomnim sistemom javljanja, pri čemer sam vstop
in gibanje v teh prostorih ne omogoča neposrednega dostopa do tajnih podatkov 
-       
za varnostno območje I. stopnje šteje prostor, kjer že sam vstop v
prostor omogoča tudi dostop do tajnih podatkov; to je prostor, v katerem se
hrani arhivsko gradivo državnega zbora oziroma drug prostor, ki ga določi
generalni sekretar državnega zbora za obdelavo ali hranjenje tajnih podatkov z
oznako ZAUPNO ali višje stopnje tajnosti. 
V primeru ko prihod v varnostno območje II. stopnje napovejo
obiskovalci, morajo biti dokumenti s tajnimi podatki pospravljeni in zaprti v
blagajni. 
V varnostno območje I. stopnje lahko vstopajo tam zaposlene
osebe oziroma druge osebe, ki imajo dovoljenje za dostop do tajnih podatkov
stopnje ZAUPNO ali višje stopnje, če izkažejo upravičen interes za vstop, pri
čemer mora tam zaposlena oseba predhodno obvestiti generalnega sekretarja ali
osebo, ki jo je pooblastil, o nameravanem vstopu drugih oseb v to območje.
9. člen
V primeru, ko se na seji državnega zbora ali delovnega telesa
obravnava gradivo s stopnjo tajnosti TAJNO ali STROGO TAJNO, mora predsedujoči
v sodelovanju z generalnim sekretarjem državnega zbora pred sejo določiti
primeren prostor, kjer se bodo poslanci seznanili z gradivom. 
Če je gradivo, označeno s stopnjo tajnosti TAJNO ali STROGO
TAJNO, razdeljeno poslancem med sejo, predsedujoči v sodelovanju z generalnim
sekretarjem državnega zbora zagotovi, da se gradivo takoj po seji ponovno zbere
in shrani v prostoru, določenem za hranjenje takega gradiva.
10. člen
Kadar se gradiva s tajnimi podatki obravnavajo na seji
državnega zbora ali seji delovnega telesa, se seje v skladu z določbami
Poslovnika državnega zbora zaprejo za javnost. 
V prostor, kjer poteka seja, na kateri se obravnava gradivo s
stopnjo tajnosti TAJNO ali STROGO TAJNO, ni dovoljeno vnašati kakršnihkoli
mehanskih ali elektronskih naprav. 
Poleg poslancev so na seji iz prvega odstavka tega člena
lahko navzoče samo osebe, ki imajo dovoljenje za dostop do tajnih podatkov
ustrezne stopnje. Za podporo izvedbe (avdio in video snemanje, pisanje
magnetogramov ipd.) seje se določi nujno število strokovno tehničnih delavcev z
dovoljenjem za dostop do tajnih podatkov ustrezne stopnje. 
V primerih, ko se na seji pristojnega delovnega telesa
obravnavajo dokumenti, ki se nanašajo na zadeve Evropske unije in so označeni s
stopnjo tajnosti, imajo poslanci iz Republike Slovenije v Evropskem parlamentu
enake pravice glede dostopa do tajnih podatkov kot poslanci državnega zbora.
11. člen
Dokumentov z oznako tajnosti TAJNO ali STROGO TAJNO ni
dovoljeno odnašati iz prostorov državnega zbora. V primerih, ko je to nujno
potrebno zaradi opravljanja delovnih nalog poslanca, lahko to dovoli predsednik
državnega zbora, ki hkrati določi tudi pogoje za prenos gradiva. Ko se
dokumenti s tajnimi podatki nahajajo izven prostorov državnega zbora, mora biti
zagotovljen stalen nadzor nad temi dokumenti. 
Ko se gradiva z oznako tajnosti TAJNO ali STROGO TAJNO v
skladu s Poslovnikom Državnega zbora pošiljajo Državnemu svetu, se pred tem
generalni sekretar državnega zbora in sekretar državnega sveta dogovorita o
načinu posredovanja takega gradiva.
12. člen
Organizacijske, fizične in tehnične ukrepe ter postopke za
varovanje tajnih podatkov glede na stopnjo tajnosti in oceno ogroženosti,
določi generalni sekretar državnega zbora z načrtom varovanja. 
Z organizacijskimi ukrepi se določijo predvsem ravnanje pri
pripravi, dajanju, dostopu in uničenju tajnih podatkov, s fizičnimi in
tehničnimi ukrepi pa se določi način varovanja ter tehnične in druge naprave za
varovanje prostorov, kjer se hranijo tajni podatki.
13. člen
Ukrepe in postopke za varovanje tajnih podatkov v skladu s
tem odlokom je treba zagotoviti v roku enega leta od začetka njegove
veljavnosti.
14. člen
Ta odlok začne veljati naslednji dan po objavi v Uradnem
listu Republike Slovenije.
Št. 020-02/89-10/19
Ljubljana, dne 24. novembra 2005
EPA 360-IV
Predsednik 
Državnega zbora 
Republike Slovenije 
France Cukjati, dr. med., l.r.