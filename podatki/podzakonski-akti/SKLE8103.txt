1. člen
(Vsebina sklepa)
(1) Ta sklep podrobneje določa vsebino
poročil in obvestil o posameznih dejstvih in okoliščinah o katerih banke in
hranilnice (v nadaljevanju: banke) poročajo Banki Slovenije ter roke in način
poročanja.
(2) Poročila in obvestila iz tega sklepa
banka posreduje Banki Slovenije v papirni obliki ali na elektronski način,
razen če v posameznih primerih ta sklep izrecno določa drugače.
(3) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
1.a člen
(Prenos direktiv EU in smernic EBA)
S tem sklepom se v pravni red Republike
Slovenije: 
-      
prenaša Direktiva 2006/48/ES Evropskega parlamenta
in Sveta z dne 14. junija 2006 o začetku opravljanja in opravljanju dejavnosti
kreditnih institucij (UL L št. 177 z dne 30. junija 2006, str. 1), zadnjič
spremenjena z Direktivo Komisije 2010/76/EU z dne 24. novembra 2010 o spremembi
direktiv 2006/48/ES in 2006/49/ES v zvezi s kapitalskimi zahtevami za trgovalno
knjigo in za relistinjenja ter v zvezi z nadzorniškim pregledom politik
prejemkov (UL L št. 329 z dne 14. decembra 2010, str. 3–35); 
-      
povzemajo Smernice EBA o ocenjevanju
primernosti članov organov vodenja ali nadzora in nosilcev ključnih funkcij
(EBA/GL/2012/06 z dne 22. 11. 2012).
1.b člen
(Opredelitve pojmov)
(1) Za namen 14. člena tega sklepa se
uporabljajo opredelitve pojmov, kot jih določata Sklep o veliki
izpostavljenosti bank in hranilnic (Uradni list RS, št. 85/10 in 34/11; v
nadaljevanju sklep o veliki izpostavljenosti) in Sklep o skrbnosti članov
uprave in nadzornega sveta bank in hranilnic (Uradni list RS, št. 62/11;
v nadaljevanju: sklep o skrbnosti).
(2) Za namen 14.a člena tega sklepa se
uporabljajo opredelitve pojmov, kot jih določa Sklep o upravljanju s tveganji
in izvajanju procesa ocenjevanja ustreznega notranjega kapitala za banke in
hranilnice (Uradni list RS, št. 135/06, 28/07, 104/07, 85/10 in 62/11; v
nadaljevanju: sklep o upravljanju s tveganji).
(3) Za namen 14.b člena tega sklepa se
uporablja opredelitev pojma pomembna obveznosti v zamudi, kot je določeno pri
opredelitvi vsebine stolpca 21 – število dni zamude v 2. točki Navodila za
izvajanje Sklepa o ocenjevanju izgub iz kreditnega tveganja bank in hranilnic
(Uradni list RS, št. 28/12 in 34/12).
(4) Za namen 9.a člena tega sklepa se
uporabljajo opredelitve pojmov, kot jih določa Sklep o dokumentaciji za izdajo
dovoljenja za kvalificirano naložbo banke in hranilnice (Uradni list RS, št.
80/13; v nadaljevanju: sklep o dokumentaciji za kvalificirano naložbo).
2. člen
(Podatki, ki se vpisujejo v register)
Dokazila o podatkih in spremembah podatkov,
ki se vpisujejo v register, banka predloži Banki Slovenije najkasneje v petih delovnih
dneh od prejema ustreznega sklepa pristojnega sodišča.
3. člen
(Sklic in sklepi skupščine ter ocene
primernosti članov nadzornega sveta)
(1) O sklicu skupščine banka obvesti Banko Slovenije s predložitvijo objave sklica skupščine v roku petih delovnih dni
po objavi.
(2) Banka je dolžna seznaniti Banko
Slovenije z vsemi sklepi, ki jih je sprejela skupščina, in najkasneje v roku
petih delovnih dni od dneva zasedanja skupščine predložiti kopijo notarsko
overjenega zapisnika s sprejetimi skupščinskimi sklepi, skupaj s prilogami. Pri
obsežnejših spremembah statuta mora banka predložiti tudi čistopis statuta.
(3) Banka v primeru okoliščine iz prvega
odstavka 13.a člena sklepa o skrbnosti, dokumentaciji iz drugega odstavka tega
člena priloži tudi ocene primernosti članov nadzornega sveta, morebitne
predlagane ukrepe banke iz 13.b člena sklepa o skrbnosti ter pripadajoče
predloge oziroma sklepe skupščine, razen če ocena primernosti članov v času
odločanja o izvolitvi članov nadzornega sveta na skupščini še ni izdelana. 
(4) Banka obvesti Banko Slovenije o vsaki
oceni primernosti članov nadzornega sveta ter morebitnih predlaganih ukrepih
najkasneje v roku petih delovnih dni po izdelavi te ocene.
4. člen
(Sprememba kvalificiranih imetnikov)
(1) Banka obvesti Banko Slovenije o
vsaki spremembi imetništva delnic banke, kjer posamezni imetnik delnic posredno
ali neposredno pridobi delež v kapitalu ali pri glasovanju, ki presega 10‑odstotni,
20‑odstotni, enotretjinski ali 50‑odstotni delež, najkasneje v petih delovnih
dneh po vpisu pridobitve spremembe v delniško knjigo pri Klirinško depotni
družbi.
(2) Banka obvesti Banko Slovenije o
vsaki spremembi imetništva delnic banke, kjer se posameznemu kvalificiranemu
imetniku delnic posredno ali neposredno zmanjša delež v kapitalu ali pri
glasovanju, pod 10‑odstotni, 20‑odstotni, enotretjinski ali 50‑odstotni delež,
najkasneje v petih delovnih dneh po vpisu spremembe v delniško knjigo pri
Klirinško depotni družbi.
5. člen
(Razrešitev in imenovanje članov uprave)
(1) Banka obvesti Banko Slovenije o
razrešitvi in imenovanju članov uprave najkasneje v petih delovnih dneh po
sprejetju sklepa pristojnega organa banke. 
(2) Banka obvesti Banko Slovenije o vsaki
oceni banke glede primernosti članov uprave iz prvega odstavka 13.a člena
sklepa o skrbnosti ter morebitnih predlaganih ukrepih iz 13.b člena sklepa o
skrbnosti, in sicer: 
(a)    v primeru iz točke (a) prvega odstavka 13.a člena sklepa o
skrbnosti najkasneje v petih delovnih dneh od vložitve zahteve za izdajo
dovoljenja za opravljanje funkcije člana uprave banke s strani zadevnega
kandidata, 
(b)    v primeru iz točke (b) prvega odstavka 13.a člena sklepa o
skrbnosti najkasneje v petih delovnih dneh po izdelavi te ocene.
6. člen
(Odprtje, preselitev, zaprtje, začasno
prenehanje podružnice ali predstavništva ter sprememba vrste poslov, ki jih
opravlja podružnica)
Banka obvesti Banko Slovenije o nameravanem
odprtju, preselitvi, zaprtju ali začasnem prenehanju podružnice ali
predstavništva oziroma spremembah vrste poslov, ki jih opravlja podružnica,
najkasneje v petih delovnih dneh pred dejansko realizacijo omenjenih dogodkov.
Dolžnost obveščanja velja za banke s sedežem v Republiki Sloveniji in za banke
držav članic ter bank tretjih držav, pri čemer za slednje samo v delu, ki se
nanaša na njihovo poslovanje na območju Republike Slovenije.
7. člen
(Posli začasne prodaje oziroma odkupa,
posoje oziroma izposoje vrednostnih papirjev ali blaga v primeru neporavnave
obveznosti nasprotne stranke)
Banka nemudoma obvesti Banko Slovenije o
poslih začasne prodaje oziroma odkupa in poslih posoje oziroma izposoje
vrednostnih papirjev ali blaga, če nasprotna stranka svoje obveznosti ne
izpolni ob njeni dospelosti.
8. člen
(Sprememba kapitala banke, ki dosega ali
presega 25 odstotkov kapitala)
Banka obvesti Banko Slovenije o vsaki
načrtovani spremembi kapitala banke, ki dosega ali presega 25 odstotkov
kapitala, pred spremembo, najkasneje v petih delovnih dneh po sprejetju sklepa
pristojnega organa banke (npr. o izdaji novih delnic, podrejenih dolžniških
instrumentov, odkupu lastnih delnic in drugem).
9. člen
(Pridobitev oziroma odtujitev delnic,
poslovnih deležev, članskih pravic oziroma druge spremembe naložb v kapital)
(1) Banka četrtletno obvešča Banko
Slovenije o svojih dejanskih in načrtovanih naložbah v kapital pravnih oseb z
obrazcem POR‑195/1, ki je sestavni del tega sklepa.
(2) V prvem delu obrazca (pod I.) banka vpiše knjigovodsko vrednost naložb v kapital finančnih družb, družb za pomožne bančne
storitve in druge osebe. Banka poroča tudi o deležu, ki ga ima v kapitalu teh
oseb in o deležu glasovalnih pravic in navede opis spremembe stanja glede na
izkazano stanje v predhodnem poročilu (npr. nove naložbe v kapital, nominalno
ali relativno povečanje oziroma zmanjšanje pri posamezni osebi).
(3) V drugem delu obrazca (pod II.)
banka vpiše podatke o nameravani pridobitvi deležev v finančnih družbah in
družbah za pomožne bančne storitve ter drugih oseb, na
podlagi katerih bi postala posredno ali neposredno imetnik kvalificiranega
deleža ali povečala delež tako, da bi postala posredni ali neposredni imetnik
kvalificiranega deleža do 20 odstotkov, 20‑odstotnega in manjšega od
enotretjinskega, enotretjinskega in manjšega od 50 odstotkov ali 50‑odstotnega
ali večjega deleža. Vpišejo se načrtovani zneski, deleži in okvirni datumi za
vse namere, aktualne na dan poročanja, ne glede na to, da so nekatere že bile
predmet predhodnega poročila. Banka vpiše tudi nameravane odtujitve deležev, na
podlagi katerih bi se njen delež zmanjšal pod spodnjo mejo razpona iz prvega
stavka tega odstavka.
(4) Rok za predložitev poročila po
stanju na zadnji dan v letu je deseti delovni dan po izteku roka za predložitev
računovodskih izkazov, za druga četrtletja pa je rok do 25. dne v naslednjem
mesecu. Banka pošlje poročilo v papirni obliki in na elektronski način. Obliko
in način elektronskega posredovanja poročila Banka Slovenije lahko predpiše z
navodilom.
9.a člen
(Obveščanje o kvalificiranih naložbah)
(1) Banka mora Banko Slovenije najkasneje v
petih delovnih dneh obvestiti o dejanski pridobitvi delnic, poslovnega deleža
ali drugih pravic v finančni instituciji ali v finančni družbi, za katero je
pridobila dovoljenje za kvalificirano naložbo. V pisnem obvestilu navede
velikost deleža kvalificirane naložbe, znesek vplačila ter datum njene
pridobitve.
(2) Banka mora Banko Slovenije najkasneje v
petih delovnih dneh obvestiti o vsaki združitvi ali delitvi finančne
institucije ali finančne družbe, v kateri ima kvalificirano naložbo, ter o
vsaki drugi statusni spremembi te pravne osebe. Pisnemu obvestilu mora
priložiti izpisek iz sodnega registra oziroma drugega ustreznega javnega
registra za finančno institucijo oziroma prevod overjenega izpiska iz sodnega
registra oziroma drugega ustreznega javnega registra za finančno družbo.
(3) Ne glede na določbe drugega in tretjega
odstavka 196. člena ZBan-1 se šteje, da je banka ustrezno obvestila Banko
Slovenije o nameravani pridobitvi kvalificiranega deleža v finančni družbi
tretje države, ko je vložila zahtevo za izdajo dovoljenja za kvalificirano naložbo.
(4) Če namerava banka v finančni
instituciji ali finančni družbi pridobiti kvalificirano naložbo, na podlagi
katere bo kvalificirani delež v tej finančni instituciji ali finančni družbi
enak ali večji od 20 odstotkov, in sicer iz naslova realizacije zavarovanj
zaradi poplačila terjatev po 2. točki četrtega odstavka 88.a člena ZBan-1 ali v
okviru konverzije terjatev v deleže v okviru postopka prisilne poravnave nad
finančno institucijo ali finančno družbo po 3. točki četrtega odstavka 88.a
člena ZBan-naslova, mora poleg obvestila in dokazil iz petega odstavka 88.a
člena ZBan-1 predložiti Banki Slovenije tudi dokumentacijo in informacije iz 4.
člena ter točke (a) in (e) iz prvega odstavka 5. člena sklepa o dokumentaciji
za kvalificirano naložbo.
(5) Če namerava banka v finančni
instituciji ali finančni družbi pridobiti kvalificirano naložbo, na podlagi
katere bo kvalificirani delež v tej finančni instituciji ali finančni družbi
enak ali večji od 50 odstotkov, in sicer iz naslova realizacije zavarovanj zaradi
poplačila terjatev po 2. točki četrtega odstavka 88.a člena ZBan-1 ali v okviru
konverzije terjatev v deleže v okviru postopka prisilne poravnave nad finančno
institucijo ali finančno družbo po 3. točki četrtega odstavka 88.a člena
ZBan-naslova, mora poleg obvestila in dokazil iz petega odstavka 88.a člena
ZBan-1 predložiti Banki Slovenije tudi dokumentacijo in informacije iz 4. in 5.
člena sklepa o dokumentaciji za kvalificirano naložbo.
10. člen
(Pomembnejše spremembe v strukturi
kapitala)
Banka obvesti Banko Slovenije o spremembah
v strukturi posameznih sestavin kapitala večjih od 10 odstotnih točk,
najkasneje en mesec pred objavo sklica zasedanja skupščine, na kateri naj bi
bila sprejeta nameravana sprememba (npr. o povečanju oziroma zmanjšanju osnovnega
kapitala iz ostalih sestavin kapitala in podobno).
11. člen
(Prenehanje opravljanja določenih
storitev)
Banka obvesti Banko Slovenije o prenehanju
opravljanja določenih storitev iz prvega odstavka 41. člena Zakona o bančništvu
(Uradni list RS, št. 99/10 – uradno prečiščeno besedilo (52/11 – popravek),
9/11 – ZPlaSS-B, 35/11, 59/11 in 85/11, v nadaljevanju ZBan-1) najkasneje v
petih delovnih dneh po sprejetju sklepa pristojnega organa banke.
12. člen
(Popravki po opravljenem revizijskem
pregledu letnega poročila)
(1) Banka, ki po opravljenem
revizijskem pregledu letnega poročila in/ali konsolidiranega letnega poročila
izvede popravke v letnem poročilu, mora Banki Slovenije poslati pisno
obrazložitev z vsemi popravki, ki vplivajo na računovodske izkaze in posledično
na druga poročila, že posredovana Banki Slovenije za zadevno poslovno leto,
najkasneje v štirih mesecih po izteku poslovnega leta.
(2) Banka obrazloži revizorjeve popravke iz
prvega odstavka tega člena, ki vplivajo na računovodske izkaze in konsolidirane
računovodske izkaze, po posameznih postavkah na shemah izkaza finančnega
položaja, izkaza poslovnega izida in izkaza vseobsegajočega donosa ter
konsolidiranega izkaza finančnega položaja, konsolidiranega izkaza poslovnega
izida in konsolidiranega izkaza vseobsegajočega donosa, predpisanih s Sklepom o
poslovnih knjigah in letnih poročilih bank in hranilnic (Uradni list RS, št.
17/12), na priloženem obrazcu 195/2, ki je sestavni del tega sklepa. Banka
predloži revizorjeve popravke iz izkaza finančnega položaja in izkaza
poslovnega izida ter konsolidiranega izkaza finančnega položaja in
konsolidiranega izkaza poslovnega izida na dolgih shemah. Banka navede tudi
razloge za popravke in opis poslovnih dogodkov, na katere se popravki nanašajo.
(3) (črtan).
(4) Če se zaradi revizorjevih
popravkov spremenijo katerikoli podatki iz poročil, navedenih v tem odstavku, banka o tem poroča v skladu s prvim odstavkom tega člena tako, da ta poročila z novimi podatki
predloži Banki Slovenije:
(a)    poročila in konsolidirana poročila o kapitalu in kapitalskih
zahtevah za posamezna tveganja v obliki obrazcev, ki so sestavni del Sklepa o
poročanju o kapitalu in kapitalskih zahtevah bank in hranilnic (Uradni list RS,
št. 104/07);
(b)    poročila in konsolidirana poročila o veliki izpostavljenosti v
obliki obrazcev, ki so sestavni del sklepa o veliki izpostavljenosti;
(c)    poročila o naložbah v kvalificirane deleže v osebah nefinančnega
sektorja v obliki obrazca, ki je sestavni del Sklepa o naložbah bank in
hranilnic v kvalificirane deleže v osebah nefinančnega sektorja (Uradni list
RS, št. 135/06);
(d)    poročila o razvrstitvi finančnih sredstev, merjenih po metodi
odplačne vrednosti, in nekaterih prevzetih obveznosti po zunajbilančnih
postavkah bank in hranilnic v obliki obrazcev, ki so sestavni del Navodila za
izvajanje Sklepa o ocenjevanju izgub iz kreditnega tveganja bank in hranilnic
(Uradni list RS, št. 28/07, 102/08 in 3/09).
(5) Določbe tega člena se smiselno
uporabijo tudi za ravnanje banke po opravljenem revizijskem pregledu za
obdobje, ki je krajše od poslovnega leta.
13. člen
(Obvestilo o uvedbi oziroma prenehanju
ponudbe posamezne vrste produkta)
(1) Če namerava banka v okviru pridobljenega dovoljenja za opravljanje storitev uvesti novo posamezno vrsto
produkta, mora Banko Slovenije obvestiti o tej nameri in o njegovi razvrstitvi
v okviru njenih storitev, za katere ima dovoljenje. Banka mora natančno
opredeliti lastnosti produkta, oblikovati natančen postopek njegovega uvajanja,
to je najmanj izdelati podroben načrt s časovno opredelitvijo uvedbe novega
produkta. V poskusnem obdobju mora biti obseg novega produkta omejen na
obvladljivo raven. Zajete morajo biti vse organizacijske enote, ki bodo pozneje
sodelovale pri delu, vključno s službo notranje revizije v okviru njenih nalog.
(2) Po uspešno končanem testnem
obdobju, ko so ustrezno potrjeni vsi potrebni notranji akti (pravilniki,
navodila ipd.), usposobljeno primerno število zaposlenih z ustreznim znanjem in
izkušnjami, zagotovljena tehnična opremljenost in vzpostavljen sistem notranjih
kontrol in učinkoviti postopki upravljanja s tveganji, uprava oziroma drug
organ vodenja sprejme sklep o izpolnitvi pogojev za uvrstitev nove vrste
produkta v ponudbo banke. O tem je banka dolžna Banko Slovenije obvestiti
najmanj 14 dni pred začetkom trženja novega produkta. Prav tako mora uprava
banke oziroma drug organ vodenja sprejeti sklep o prenehanju ponudbe in trženja
posamezne vrste produkta ter o tem nemudoma obvestiti Banko Slovenije.
(3) Produkt je samostojna enota
konkretne storitve in ga kot takega definira banka, s tem da ima vsaj eno od
naslednjih lastnosti:
(a)    namenjen je le določeni, opredeljeni ciljni skupini (segmentu
bančnega ali finančnega trga);
(b)    določeni so pogoji, ki jih morajo komitenti izpolnjevati za njegovo
uporabo;
(c)    določena je tarifa (cena) za njegovo uporabo;
(d)    postopek njegovega uvajanja oziroma ponudbe je opredeljen;
(e)    banka ima opredeljen sistem notranjih kontrol in spremljanja
posameznega produkta;
(f)    
opredeljeni so postopki in načini za njegovo
financiranje ali investiranje;
(g)    ima specifičen profil tveganja.
14. člen
(Druga dejstva in okoliščine, pomembne za
presojo, ali banka posluje v skladu s pravili o upravljanju s tveganji)
(1) Če nastopijo dejstva ali okoliščine,
zaradi katerih nastane pomembna izpostavljenost tveganjem oziroma se ta
pomembno poveča, banka o tem nemudoma obvesti Banko Slovenije.
(2) Banka obvesti Banko Slovenije o
pomembnejših ugotovitvah analiz posrednih kreditnih izpostavljenosti, zlasti do
izdajateljev premoženja, ki služi kot zavarovanje terjatev banke, dajalcev
osebnih jamstev in osnovnih izpostavljenosti v primeru izpostavljenosti do
shem, kot so opredeljene v točki (d) 4. člena sklepa o veliki izpostavljenosti,
ter o sprejetih ukrepih z namenom zmanjševanja tveganja koncentracije iz
naslova teh izpostavljenosti.
Banka obvestilo iz prvega pododstavka tega
odstavka izdela po stanju na zadnji dan vsakega četrtletja in ga pošlje v rokih
za predložitev poročil iz 19. člena sklepa o veliki izpostavljenosti.
(3) Banka poroča Banki Slovenije o
izpostavljenosti, ki presega 20.000 EUR, do teh posameznih oseb in skupin
povezanih oseb, v katerih je vsaj ena izmed oseb: 
(a)    član uprave te banke, 
(b)    član nadzornega sveta te banke, 
(c)    prokurist te banke, 
(d)    fizična oseba, ki je posredno ali neposredno imetnik delnic te
banke, na podlagi katerih ima najmanj 5 odstotkov glasovalnih pravic ali najmanj
5-odstotni delež v kapitalu te banke, 
(e)    bližnji družinski člani oseb iz točk (a), (b), (c) in (d) tega
odstavka, 
(f)    
pravna oseba, ki ni banka, če je član njenega
organa vodenja ali nadzora oziroma njen prokurist hkrati član uprave ali
nadzornega sveta te banke oziroma prokurist te banke, 
(g)    pravna oseba, ki ni banka, če je član uprave ali nadzornega sveta
te banke oziroma njen prokurist ali bližnji družinski član teh oseb posredno
ali neposredno imetnik delnic, na podlagi katerih ima najmanj 10 odstotkov glasovalnih
pravic ali najmanj 10-odstotni delež v kapitalu te pravne osebe, 
(h)    pravna oseba, ki ni banka, in ki je posredno ali neposredno imetnik
delnic te banke, na podlagi katerih ima najmanj 10 odstotkov glasovalnih pravic
ali najmanj 10-odstotni delež v kapitalu te banke, 
(i)    
član organa vodenja ali nadzora oziroma
prokurist pravne osebe iz točke (h) tega odstavka. 
Za namen točk (d), (g) in
(h) tega odstavka se uporablja opredelitev posrednega imetništva iz 32. člena
ZBan-1. 
Banka poroča o izpostavljenosti iz prvega
pododstavka tega odstavka z obrazcem z oznako POR-195/4, ki je sestavni del
tega sklepa. Banka poročilo izdela po stanju na zadnji dan vsakega polletja in
ga pošlje Banki Slovenije v rokih za predložitev poročil iz 19. člena sklepa o
veliki izpostavljenosti.
14.a člen
(Prejemki zaposlenih)
(1)  Banka letno poroča Banki
Slovenije o prejemkih in številu zaposlenih po področjih dela z: 
(a)    obrazcem POR-195/3a (informacija o prejemkih vseh zaposlenih); 
(b)    obrazcem POR-195/3b (informacija o prejemkih zaposlenih s posebno
naravo dela); 
(c)    obrazcem POR-195/3c (informacija o prejemkih zaposlenih z letnimi
prejemki najmanj en milijon eurov). 
Obrazci POR-195/3a, POR-195/3b in
POR-195/3c so sestavni del tega sklepa. 
(2) Banka izpolni obrazca POR-195/3a in
POR-195/3b iz točke (a) in (b) prvega odstavka tega člena na posamični podlagi.
Banka, ki ima položaj EU nadrejene banke iz tretjega odstavka 26. člena ZBan-1,
izpolni obrazca POR-195/3a in POR-195/3b tudi na konsolidirani podlagi. V tem
primeru se naslov poročil dopolni z besedo konsolidirano. 
(3) Banka izpolni obrazec POR-195/3c iz
točke (c) prvega odstavka tega člena na posamični podlagi, pri čemer ne
upošteva podružnic v tretjih državah. Banka, ki ima položaj EU nadrejene banke,
izpolni obrazec POR-195/3c na konsolidirani podlagi, pri čimer ne upošteva
podrejenih družb s sedežem v tretjih državah in podružnic v tretjih državah. V
tem primeru se naslov poročil dopolni z besedo konsolidirano. 
(4) Banka, ki izpolnjuje obrazec POR-195/3c
na konsolidirani podlagi, le-tega izpolni posebej za vsako državo članico, kjer
posluje prek podrejene družbe ali podružnice pod pogojem, da ima tam vsaj enega
zaposlenega z letnimi prejemki najmanj en milijon eurov. Banka izpolni obrazec
POR-195/3c za posamezno državo članico le enkrat, tudi če ima v tej državi
članici več podrejenih družb ali podružnic. Podatke o prejemkih zadevnega
zaposlenega banka v obrazec POR-195/3c vnese za državo članico, kjer je
zaposlen (geografski pristop). Če tak zaposleni na podlagi pogodbe o zaposlitvi
ali druge pogodbe izvaja poklicno dejavnost v več osebah bančne skupine v
različnih državah članicah, ga banka v obrazcu POR-195/3c vnese za tisto državo
članico, kjer opravlja največji delež te dejavnosti. Če so prejemki zadevnega
zaposlenega denominirani v valuti, ki ni euro, banka za namen izpolnitve
obrazca POR-195/3c pri preračunu zneskov v euro uporabi tečajno listo, ki jo na
letni ravni objavlja Evropski bančni organ iz tretjega odstavka 22. člena
ZBan-1. 
(5) Banka izdela poročila iz prvega odstavka
tega člena po stanju na zadnji dan preteklega leta. 
(6) Banka, ki nima nobenega zaposlenega z
letnimi prejemki najmanj en milijon eurov, obrazca POR-195/3c ne izpolnjuje,
temveč Banko Slovenije o tem pisno obvesti. 
(7) Rok za predložitev poročil iz prvega
odstavka tega člena oziroma obvestila iz šestega odstavka tega člena za
preteklo leto je 30. junij tekočega leta.
14.b člen
(Poročanje o prestrukturiranju podjetij)
(1) Banka ali Družba za upravljanje
terjatev bank d.d. (v nadaljevanju DUTB) mora Banko Slovenije obvestiti o
prestrukturiranju podjetja, in sicer najkasneje v desetih delovnih dneh po
sklenitvi sporazuma o prestrukturiranju ali po pravnomočnosti sklepa o
potrditvi sporazuma o finančnem prestrukturiranju oziroma potrditvi prisilne
ali poenostavljene prisilne poravnave z obrazcem POR-195/5, ki je sestavni del
tega sklepa. Hkrati z omenjenim obrazcem mora predložiti tudi informacije in
dokumentacijo iz tretjega in četrtega odstavka pododdelka 2.1.2.3. Priloge I
sklepa o upravljanju s tveganji, vključno s sporazumom o prestrukturiranju. 
(2) O prestrukturiranju je potrebno
poročati, kadar so v prestrukturiranje udeležena podjetja, ki so na podlagi 55.
člena Zakona o gospodarskih družbah (Uradni list RS, št. 65/09 – uradno
prečiščeno besedilo, 33/11, 91/11, 32/12, 57/12, 44/13 – odl. US in 82/13, v
nadaljevanju ZGD-1) razvrščena med velike ali srednje družbe. Poročati je
potrebno tudi za podjetja, ki so po ZGD-1 razvrščena kot majhne družbe, če
skupna izpostavljenost vseh bank do podjetja znaša več kot 3 milijone EUR in so
v njegovo prestrukturiranje vključene najmanj tri banke. 
(3) V primeru, da so podjetja, ki so
predmet prestrukturiranja, družbe v skupini, kot so opredeljene v 63. členu
ZGD-1, je poročanje potrebno, kadar katerokoli podjetje v skupini izpolnjuje
pogoje iz drugega odstavka tega člena. 
(4) Za podjetja iz drugega in tretjega
odstavka tega člena banka ali DUTB četrtletno poroča Banki Slovenije o
realizaciji in načrtu denarnih tokov preteklega četrtletja, skupaj s pojasnilom
o odmikih realiziranih denarnih tokov od predhodno načrtovanih, in sicer z
obrazcem DEN TOK iz tretjega odstavka pododdelka 2.1.2.3. Priloge I sklepa o
upravljanju s tveganji. Roki za predložitev poročil so: 
(a)    do 15. februarja tekočega leta za zadnje četrtletje preteklega
leta, 
(b)    do 15. maja za prvo četrtletje tekočega leta, 
(c)    do 16. avgusta za drugo četrtletje tekočega leta, 
(d)    do 15. novembra za tretje četrtletje tekočega leta. 
Banka mora poslati obrazec DEN TOK prvič po
zaključku četrtletja, v katerem je bil sklenjen sporazum o prestrukturiranju. 
(5) V kolikor banka ali DUTB sklene
sporazum o prestrukturiranju s skupino podjetij iz tretjega odstavka tega
člena, mora z obrazcem DEN TOK poročati o denarnih tokovih samo za podjetje, ki
je nadrejena družba v skupini skladno s 56. členom ZGD-1. Ne glede na to mora
banka v pojasnjevalni razdelek obrazca DEN TOK vključiti opis ključnih
dogodkov, ki v posameznem obdobju vplivajo na denarne tokove podjetij, ki so
podrejene družbe v skupini (npr. informacije glede prodaje, obratnih sredstev,
izpolnjevanja obveznosti do bank ter dobaviteljev). 
(6) Kadar je v postopku restrukturiranja
izpostavljenosti do določenega podjetja udeleženih hkrati več bank upnic, je za
obveščanje oziroma poročanje Banki Slovenije zadolžena banka iz šestega
odstavka pododdelka 2.1.2.3. Priloge I sklepa o upravljanju s tveganji ali
DUTB, če je koordinator. 
(7) S prenosom terjatev na DUTB, mora DUTB
nadaljevati poročanje Banki Slovenije v skladu s tem členom. 
(8) Če podjetje zamuja z vračilom pomembne
obveznosti po novem amortizacijskem načrtu, pripravljenem ob restrukturiranju
izpostavljenosti, več kot 90 dni in banka oceni, da ponovno restrukturiranje
izpostavljenosti do tega podjetja ni več smiselno, mora banka o tem obvestiti
Banko Slovenije v roku tridesetih dni od dneva, v katerem je prišlo do navedene
zamude.
14.c člen
(Donosne in nedonosne izpostavljenosti ter
restrukturirane izpostavljenosti)
(1) Banka mora Banki Slovenije predložiti
informacije o donosnih in nedonosnih izpostavljenostih ter restrukturiranih
izpostavljenostih na posamični podlagi v skladu z zahtevami iz obrazcev 18 in
19 iz Priloge III ter določbami za izpolnjevanje teh obrazcev iz 145. do 183.
odstavka Dela 2 Priloge V Izvedbene uredbe Komisije (EU) št. 680/2014 z dne 16.
aprila 2014 o določitvi izvedbenih tehničnih standardov v zvezi z nadzorniškim
poročanjem institucij v skladu z Uredbo (EU) št. 575/2013 Evropskega parlamenta
in Sveta (Uradni list EU, št. 191/2014 in 48/2015).
(2) Banka poročili na predpisanih obrazcih
iz prvega odstavka tega člena izdela po stanju na zadnji dan vsakega četrtletja
v skladu s Tehničnim navodilom za poročanje ITS Banki Slovenije, ki je
objavljeno na spletni strani Banke Slovenije
http://www.bsi.si/porocanje.asp?MapaId=1624.
(3) Rok za predložitev poročil iz prvega in
drugega odstavka tega člena je datum predložitve za četrtletna poročila iz
točke b) prvega odstavka 3. člena Izvedbene uredbe Komisije (EU) št. 680/2014 iz
prvega odstavka tega člena.

Obrazec
POR-195/1: Naložbe v kapital
Obrazec
POR-195/2: Predpisana shema
Obrazec
POR-194/3a: Informacija o prejemkih vseh zaposlenih
Obrazec
POR-194/3b: Informacija o prejemkih zaposlenih s posebno naravo dela
Obrazec
POR-194/3c: Informacija o prejemkih zaposlenih z letnimi prejemki najmanj 1
milijon EUR 
Obrazec
POR-195/4: Izpostavljenosti po stanju 
Obrazec
POR-195/5: Obvestilo o sklenitvi
dogovora o prestrukturiranju podjetja

Sklep o poročanju posameznih dejstev in okoliščin
bank in hranilnic (Uradni list RS, št. 42/09)
vsebuje naslednji končni določbi:
»15. člen
(Prenehanje
veljavnosti sklepa)
Z dnem uveljavitve tega sklepa preneha
veljati Sklep o poročanju posameznih dejstev in okoliščin bank in hranilnic
(Uradni list RS, št. 28/07 in 104/07).
16. člen
(Uveljavitev
sklepa)
Ta sklep začne veljati osmi dan po objavi v
Uradnem listu Republike Slovenije.«.

Sklep o spremembi in dopolnitvi Sklepa o poročanju
posameznih dejstev in okoliščin bank in hranilnic (Uradni list RS, št. 85/10) vsebuje naslednjo končno določbo:
»3. člen
Ta sklep začne veljati 31. decembra 2010.«.

Sklep o dopolnitvah Sklepa o poročanju
posameznih dejstev in okoliščin bank in hranilnic (Uradni list RS, št. 62/11) vsebuje naslednjo prehodno in
končno določbo:
»5. člen
Banka prvič predloži obrazec POR – 195/3 za
leto 2011.
6. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poročanju posameznih dejstev in okoliščin bank in hranilnic (Uradni list RS, št.
105/11) vsebuje naslednjo prehodno in
končno določbo:
»6. člen
Banka predloži obrazec POR – 195/4 prvič po
stanju na dan 30. junija 2012.
7. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o poročanju
posameznih dejstev in okoliščin bank in hranilnic (Uradni list RS, št. 17/12) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije in velja prvič za posredovanje
popravkov po opravljenem revizijskem pregledu letnega poročila za poslovno leto
2012.«.

Sklep o spremembah Sklepa o poročanju
posameznih dejstev in okoliščin bank in hranilnic (Uradni list RS, št. 71/12) vsebuje naslednjo prehodno in
končno določbo:
»3. člen
Banka prvič predloži obrazce POR-195/3a,
POR-195/3b in POR-195/3c, oziroma obvestilo, da banka nima nobenega zaposlenega
z letnimi prejemki najmanj en milijon eurov, za leto 2012.
4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvah Sklepa o poročanju
posameznih dejstev in okoliščin bank in hranilnic (Uradni list RS, št. 38/13) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
poročanju posameznih dejstev in okoliščin bank in hranilnic (Uradni list RS, št.
74/13) vsebuje naslednjo končno določbo:
»5. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvah Sklepa o poročanju
posameznih dejstev in okoliščin bank in hranilnic (Uradni list RS, št. 80/13) vsebuje naslednjo končno določbo:
»4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o poročanju
posameznih dejstev in okoliščin bank in hranilnic (Uradni list RS, št. 13/15)
vsebuje naslednjo prehodno in končno določbo:
»2. člen
Banka prvi poročili po tem sklepu izdela po
stanju na dan 30. junij 2015.
3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o poročanju
posameznih dejstev in okoliščin bank in hranilnic (Uradni list RS, št. 19/15)
vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.