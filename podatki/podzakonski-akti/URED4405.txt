1. člen
(vsebina)
Ta uredba določa podporo za pridelavo semenskega krompirja in
krompirja v obveznem stometrskem izolacijskem pasu (v nadaljnjem besedilu:
semenski krompir) v povezavi z 22. členom (priloga IV. Kmetijstvo) Pristopne
pogodbe in 88. členom Pogodbe ES.
2. člen
(višina podpore)
(1) V koledarskih letih 2007, 2008 in 2009 se dodeli podpora
za pridelavo semenskega krompirja glede na površino (ha), in sicer v naslednjih
vrednostih: 
-       
za semenski nasad: 420 eurov/ha, 
-       
za nasad v stometrskem izolacijskem pasu: 170 eurov/ha. 
(2) Sredstva podpore za pridelavo semenskega krompirja se
zagotovijo iz proračuna Republike Slovenije s proračunske postavke Ministrstva
za kmetijstvo, gozdarstvo in prehrano, št. 5536 - Neposredna plačila v
kmetijstvu - EKO 0.
3. člen
(upravičenci do podpore)
Upravičenci do podpore za pridelavo semenskega krompirja so
tisti, ki pridelujejo semenski krompir za lastne potrebe ali za trženje.
4. člen
(pogoji za pridobitev podpore)
Upravičenci do podpore za pridelavo semenskega krompirja iz
prejšnjega člena lahko pridobijo to podporo, če je semenski krompir pridelan in
uradno pregledan v skladu s pravilnikom, ki ureja potrjevanje in promet s
semenskim krompirjem.
5. člen
(način uveljavljanja podpore)
(1) Upravičenci do podpore za pridelavo semenskega krompirja
uveljavljajo to podporo z zbirno vlogo na obrazcih iz priloge predpisa o
izvedbi ukrepov kmetijske politike, vloženo na predpisani način pri Ministrstvu
za kmetijstvo, gozdarstvo in prehrano, Agenciji Republike Slovenije za
kmetijske trge in razvoj podeželja (v nadaljnjem besedilu: agencija), če so
izpolnjeni pogoji iz prejšnjega člena. 
(2) Podporo za pridelavo semenskega krompirja pridobijo tisti
upravičenci, ki pri agenciji vložijo zbirno vlogo iz prejšnjega odstavka te
uredbe. Agencija sama pridobi kopijo zapisnika o pregledu semenskega krompirja
na polju med vegetacijo za leta 2007, 2008 in 2009, ki ga je izdal organ za
potrjevanje v skladu s predpisi, ki urejajo trženje semenskega krompirja.
6. člen
(začeti postopki)
Postopki za dodelitev podpore za pridelavo semenskega
krompirja, začeti po določbah Uredbe o podpori za pridelavo semena kmetijskih
rastlin (Uradni list RS, št. 113/05), se dokončajo po določbah Uredbe o podpori
za pridelavo semena kmetijskih rastlin (Uradni list RS, št. 113/05).
7. člen
(končna določba)
Ta uredba začne veljati sedmi dan po objavi v Uradnem listu
Republike Slovenije.
Št. 00715-7/2007/7
Ljubljana, dne 1. marca 2007
EVA 2007-2311-0073
Vlada Republike Slovenije
Janez Janša l.r. 
Predsednik