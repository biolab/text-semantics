I. SPLOŠNE DOLOČBE
1. člen
(ustanoviteljstvo)
S tem sklepom se ustanovi javni zavod
Študentski dom Ljubljana (v nadaljnjem besedilu: zavod) in urejajo njegova
organizacija ter delovanje.
Ustanovitelj zavoda je Republika Slovenija
(v nadaljnjem besedilu: ustanoviteljica), ustanoviteljske pravice in obveznosti
pa izvršuje Vlada Republike Slovenije.
II. IME, SEDEŽ IN PRAVNI STATUS ZAVODA
2. člen
(ime in sedež)
Ime zavoda je: Študentski dom Ljubljana.
Skrajšano ime zavoda je: ŠDL.
Sedež zavoda je v Ljubljani.
Poslovni naslov zavoda je: Svetčeva ulica
9, Ljubljana.
3. člen
(pravni status)
Zavod je pravna oseba javnega prava.
Zavod nastopa v pravnem prometu v svojem
imenu in za svoj račun v okviru registriranih dejavnosti samostojno z vsemi
pravicami, obveznostmi in odgovornostmi brez omejitev, kot jih določata zakon
in ta sklep.
III. PEČAT ZAVODA
4. člen
(pečat zavoda)
Zavod ima pečat okrogle oblike s premerom
35 mm. Ob zunanjem robu je napisano »REPUBLIKA SLOVENIJA«, znotraj je napis
»javni zavod Študentski dom Ljubljana«, v sredini je grb Republike Slovenije.
Število posameznih pečatov, njihovo
uporabo, način varovanja in uničevanja določi direktor zavoda.
IV. PRAVNO NASLEDSTVO
5. člen
(pravno nasledstvo)
Zavod je pravni naslednik naslednjih javnih
zavodov:
-      
javnega zavoda »Dom podiplomcev in gostujočih
profesorjev Ljubljana«, Gosarjeva ulica 9, Ljubljana, ki je bil ustanovljen s
Sklepom o ustanovitvi javnega zavoda »Dom podiplomcev Ljubljana« (Uradni list
RS, št. 18/00, 60/01 in 60/03) in vpisan v sodni register pri Okrožnem sodišču
v Ljubljani, pod vložno številko 13317000 (Srg 200008530) dne
19. 5. 2000;
-      
javnega zavoda »Študentski domovi v Ljubljani«,
Cesta 27. aprila 31, Ljubljana, ki je bil ustanovljen s Sklepom o
ustanovitvi javnega zavoda Študentski domovi v Ljubljani (Uradni list RS, št.
29/01 in 74/10) in vpisan v sodni register pri Okrožnem sodišču v Ljubljani,
pod vložno številko 10006100 (Srg 200206976) dne 20. 9. 2002.
V. DEJAVNOSTI ZAVODA
6. člen
(namen ustanovitve)
Zavod je ustanovljen za opravljanje javne
službe zagotavljanja nastanitve dodiplomskih in podiplomskih študentov v
Ljubljani.
Zavod poleg opravljanja javne službe iz
prejšnjega odstavka zagotavlja tudi nastanitev zaposlenim študentom
podiplomskega študija tretje stopnje s statusom mladega raziskovalca, študentom
podiplomskega študija tretje stopnje, ki nimajo državljanstva Republike
Slovenije in nimajo statusa mladega raziskovalca, prejemajo pa štipendijo Republike Slovenije, gostujočim
visokošolskim učiteljem in visokošolskim sodelavcem ter gostujočim
raziskovalcem (v nadaljnjem besedilu: drugi uporabniki).
Če ostanejo po nastanitvi subjektov iz
prvega in drugega odstavka tega člena proste zmogljivosti, zavod omogoča
nastanitev tudi drugim študentom, to je tistim, ki ne izpolnjujejo pogojev za
subvencionirano bivanje po predpisu iz drugega odstavka 25. člena tega sklepa
(v nadaljnjem besedilu: drugi študenti).
Ne glede na določbe prejšnjega odstavka
tega člena zavod nastanjenim študentom, ki so zamenjali študijski program ali
smer, omogoči bivanje po ceni, kot je določena za uporabnike iz drugega
odstavka tega člena, in sicer od 1. oktobra dalje, dokler ne pridejo na
vrsto za subvencionirano bivanje na prednostni listi v naslednjem študijskem
letu. (črtan)
Ne glede na določbe tretjega odstavka tega
člena zavod nastanjenim študentom, ki so zaključili enoviti magistrski
študijski program druge stopnje ali magistrski študijski program druge stopnje
po objavi razpisa za sprejem in podaljšanje bivanja študentov visokošolskega
študija v študentskih domovih in pri zasebnikih za posamezno študijsko leto ter
bodo nadaljevali izobraževanje po študijskem programu tretje stopnje, omogoči
bivanje po ceni, kot je določena za uporabnike iz drugega odstavka tega člena,
dokler ne pridejo na vrsto za subvencionirano bivanje na informativni
prednostni listi v naslednjem študijskem letu oziroma najpozneje do konca
študijskega leta, v katerem začnejo izobraževanje po študijskem programu tretje
stopnje. Nastanjenim študentom, ki so zaključili enoviti magistrski študijski
program druge stopnje ali magistrski študijski program druge stopnje po objavi
razpisa za sprejem in podaljšanje bivanja študentov visokošolskega študija v
študentskih domovih in pri zasebnikih za posamezno študijsko leto ter niso
upravičeni do subvencioniranega bivanja v naslednjem študijskem letu, zavod
omogoči bivanje po ceni, kot je določena za uporabnike iz drugega odstavka tega
člena, najpozneje do dokončnosti odločitve o pravici do subvencioniranega
bivanja. (črtan)
7. člen
(področje javne službe)
Zavod opravlja javno službo skladno z
Uredbo o standardni klasifikaciji dejavnosti (Uradni list RS, št. 69/07 in
17/08) na naslednjem področju:
-      
55.900 Dejavnost dijaških in študentskih domov
ter druge nastanitve.
8. člen
(druge dejavnosti)
Zavod lahko v obsegu, dovoljenem z zakoni
in drugimi predpisi, opravlja tudi druge dejavnosti.
Dejavnosti iz prejšnjega odstavka so določene
v prilogi tega sklepa, ki je njegov sestavni del.
VI. ORGANI ZAVODA
9. člen
(organi zavoda)
Organi zavoda so:
-      
svet zavoda,
-      
direktor,
-      
študentski svet stanovalcev.
10. člen
(svet zavoda)
Organ upravljanja zavoda je svet zavoda.
Svet zavoda sestavlja pet članov, in sicer:
-      
tri člane imenuje ustanoviteljica na predlog ministrstva,
pristojnega za visoko šolstvo (v nadaljnjem besedilu: ministrstvo),
-      
enega člana izvoli Študentski svet stanovalcev
izmed sebe,
-      
enega člana izvolijo zaposleni delavci zavoda
izmed sebe.
Predstavnike ustanoviteljice, ki jih
imenuje vlada, se izbere na podlagi javnega poziva, ki ga pripravi in izvede
ministrstvo. Kot prednostno merilo za izbiro kandidatov se v javnem pozivu, ki
ga ministrstvo objavi na svojem spletišču, določi, da je kandidat strokovnjak s
področja javne službe, ki jo izvaja javni zavod, ali upravljanja javnih
zavodov. Kandidat za predstavnika ustanoviteljice v svetu zavoda je lahko član
v največ treh organih nadzora ali upravljanja pravnih oseb, v katerih vlogo ustanoviteljice
izvršuje vlada. Če je kandidat za predstavnika ustanoviteljice javni
uslužbenec, zaposlen v državnem organu, je lahko član v največ dveh organih
nadzora pravnih oseb, v katerih vlogo ustanoviteljice izvršuje vlada.
Podrobnejši pogoji, ki jih morajo izpolnjevati kandidati, se lahko določijo v
javnem pozivu.
Če se na navedeni javni poziv ne prijavi
dovolj kandidatov, ki izpolnjujejo pogoje iz javnega poziva, in je treba
zagotoviti nemoteno delovanje sveta zavoda, ministrstvo vladi predlaga kandidate,
ki izpolnjujejo pogoje iz javnega poziva, brez ponovljenega javnega poziva.
Mandat sveta zavoda traja štiri leta.
Predstavnik Študentskega sveta stanovalcev je izvoljen kot član sveta zavoda za
eno leto.
Člani sveta so lahko imenovani dvakrat
zaporedoma.
Svet zavoda ima predsednika in njegovega
namestnika.
Predsednika imenuje svet zavoda izmed
predstavnikov ustanoviteljice.
Svet zavoda je konstituiran, če je
imenovana oziroma izvoljena več kot polovica njegovih članov.
10.a člen
(odgovornost članov sveta zavoda in
sodelovanje predstavnikov ustanoviteljice z ministrstvom)
Pred imenovanjem se člane sveta zavoda, ki
so predstavniki ustanoviteljice, opozori, da so za svoje delo odgovorni v
skladu s splošnimi pravili o civilni in kazenski odgovornosti.
Ministrstvo članom sveta zavoda, ki so
predstavniki ustanoviteljice, zagotovi vsaj enkrat letno obvezno usposabljanje
o zakonodaji s področja javne službe, ki jo zavod izvaja, ter o sistemu
upravljanja in o financiranju javnih zavodov.
Člani sveta zavoda, ki so predstavniki
ustanoviteljice, morajo ministrstvo obvestiti o sklicu seje sveta zavoda in o
dnevnem redu seje, ministrstvo pa jim zagotovi, če to zahtevajo, strokovno
pomoč pri pripravi na sejo sveta.
Člani sveta zavoda, ki so predstavniki
ustanoviteljice, obveščajo ministrstvo o sprejetih sklepih na sejah sveta
zavoda tako, da po prejemu potrjenega zapisnika seje tega posredujejo
ministrstvu v vednost.
Za namen izvajanja tretjega in četrtega
odstavka tega člena člani sveta zavoda, ki so predstavniki ustanoviteljice,
izmed sebe določijo kontaktno osebo za sodelovanje z ministrstvom in o tem
obvestijo ministrstvo.
11. člen
(naloge sveta zavoda)
Svet zavoda:
-      
nadzira zakonitost dela in poslovanja zavoda,
-      
spremlja, analizira in ocenjuje delo zavoda,
-      
sprejme program dela in finančni načrt zavoda,
-      
predlaga ustanoviteljici revizijo poslovanja,
-      
ocenjuje delo direktorja,
-      
(črtana),
-      
daje soglasje k letnim delovnim načrtom zavoda
in sprejema poročila o njihovi uresničitvi,
-      
odloča o uporabi presežka prihodkov nad
odhodki,
-      
odloča o načinu pokrivanja presežka odhodkov
nad prihodki,
-      
sprejema statut zavoda,
-      
potrjuje letno poročilo,
-      
sprejema domski red in cenik storitev zavoda,
-      
določa cenike za opravljanje prodaje in
storitev na trgu ter sprejme akt, ki ureja prodajo blaga in storitev na trgu,
-      
imenuje in razrešuje direktorja zavoda,
-      
sklepa pogodbo o zaposlitvi z direktorjem
zavoda in izvaja druge pravice in obveznosti delodajalca v razmerju do
direktorja,
-      
predlaga ustanoviteljici spremembo splošnih
aktov, ki sodijo v pristojnost sveta zavoda,
-      
predlaga ustanoviteljici smernice glede
ravnanja s stvarnim premoženjem zavoda,
-      
predlaga ustanoviteljici spremembo in
razširitev dejavnosti in
-      
opravlja druge naloge v skladu s predpisi, tem
sklepom in statutom.
Svet zavoda mora pridobiti soglasje
ustanoviteljice k statutu, letnemu programu dela in finančnemu načrtu, letnemu
poročilu zavoda, uporabi presežka prihodkov nad odhodki, načinu pokrivanja
presežka odhodkov nad prihodki ter imenovanju in razrešitvi direktorja.
12. člen
(način odločanja sveta zavoda)
Seja sveta zavoda je sklepčna, če je
navzoča večina njegovih članov, sklepe pa sprejema z večino glasov navzočih
članov. Za sprejem statuta in drugih splošnih aktov zavoda, letnega delovnega
načrta in finančnega načrta je potrebna večina glasov vseh članov sveta zavoda.
13. člen
(direktor)
Direktorja zavoda imenuje in razrešuje svet
zavoda s soglasjem ustanoviteljice. Na podlagi akta o imenovanju direktorja
sklene z direktorjem pogodbo o zaposlitvi v imenu sveta njegov predsednik.
Delovno razmerje z direktorjem se sklene za določen čas, za čas trajanja
mandata.
Mandat direktorja je pet let. Po preteku
mandatne dobe je ista oseba lahko znova imenovana za direktorja.
Za direktorja je lahko imenovan, kdor poleg
splošnih pogojev izpolnjuje naslednje pogoje:
-      
je državljan Evropske unije s stalnim
prebivališčem v Republiki Sloveniji,
-      
ima najmanj izobrazbo, pridobljeno po
študijskem programu druge stopnje, ali izobrazbo, ki ustreza ravni izobrazbe,
pridobljene po študijskih programih druge stopnje, in je v skladu z zakonom, ki
ureja slovensko ogrodje kvalifikacij, uvrščena na 8. raven slovenskega ogrodja
kvalifikacij,
-      
ima najmanj pet let delovnih izkušenj na
vodstvenih delovnih mestih,
-      
ima organizacijske in vodstvene sposobnosti.
Kandidat za direktorja mora predložiti
program poslovnega in programskega razvoja zavoda za mandatno obdobje.
Morebitni dodatni pogoji in podrobnejši
postopek za imenovanje direktorja se določijo s statutom zavoda.
14. člen
(pristojnosti direktorja)
Direktor:
-      
organizira in vodi delo ter poslovanje zavoda,
-      
vodi strokovno delo zavoda,
-      
predstavlja in zastopa zavod,
-      
predlaga poslovno politiko in ukrepe za njeno
izvajanje,
-      
odgovarja za zakonitost dela,
-      
sprejema splošne akte, za katere ni pristojen
drug organ po zakonu, tem sklepu ali statutu zavoda,
-      
organizira in usklajuje delovni proces,
-      
skrbi za izvajanje odločitev sveta zavoda,
-      
predlaga delovni program,
-      
pripravi predlog domskega reda in cenika
storitev zavoda,
-      
pripravi letno poročilo,
-      
pripravlja druga poročila o delu in poslovanju
zavoda na zahtevo sveta zavoda,
-      
skrbi za materialno in finančno poslovanje,
-      
odloča o disciplinski odgovornosti delavcev,
-      
odloča o posamičnih pravicah in obveznostih
delavcev,
-      
določi sistemizacijo delovnih mest in
-      
opravlja druge naloge v skladu s predpisi, tem
sklepom in statutom.
15. člen
(razrešitev direktorja)
Direktorja razreši svet z večino glasov
vseh članov sveta. Pred razrešitvijo direktorja mora svet pridobiti soglasje
ustanoviteljice.
Direktorja je treba seznaniti o razlogih za
njegovo razrešitev in mu dati možnost, da se v roku 15 dni o njih izjavi.
16. člen
(odstop direktorja)
Če direktor sam odstopi pred iztekom
mandata, svet zavoda sprejme ugotovitveni sklep o prenehanju njegovega mandata.
Če direktor odstopi ali če je razrešen
oziroma mu preneha pogodba o zaposlitvi pred iztekom mandata, svet zavoda imenuje
vršilca dolžnosti direktorja, ki opravlja to funkcijo do imenovanja osebe na to
delovno mesto za redni mandat, vendar najdlje za eno leto.
17. člen
(študentski svet stanovalcev)
Študentski svet stanovalcev je organ vseh
študentov, ki bivajo v zavodu.
Sestavljajo ga po en predstavnik študentov
iz vsakega študentskega bloka v domu.
Študentski svet stanovalcev daje mnenje
pristojnim organom zavoda o statutu in vseh zadevah, ki se nanašajo na pravice
in obveznosti študentov stanovalcev, sprejema letni program interesnih
dejavnosti in ga uresničuje v skladu s finančnim predpisom zavoda.
Če pristojni organ mnenja iz prejšnjega
odstavka ne upošteva, lahko Študentski svet stanovalcev zahteva, da se še
enkrat obravnava in odloči o posamezni zadevi na način in po postopku,
določenim s statutom.
Način dela in izvolitve predstavnikov v
Študentski svet stanovalcev določa statut.
VII. DELOVNA RAZMERJA
18. člen
(urejanje delovnih razmerij)
Za urejanje delovnih razmerij v zavodu se
uporabljajo predpisi, ki veljajo za zaposlene v javnem sektorju, ter določbe
kolektivne pogodbe, ki ureja dejavnost vzgoje in izobraževanja.
VIII. PREMOŽENJE, S KATERIM ZAVOD UPRAVLJA
19. člen
(premoženje)
Za izvajanje dejavnosti, za katero je zavod
ustanovljen, daje ustanoviteljica zavodu v upravljanje premoženje (nepremičnine
in opremo v njih) v obsegu, s katerim so upravljali do uveljavitve tega sklepa
Študentski domovi v Ljubljani in Dom podiplomcev Ljubljana, ter ga izkazuje v
bilanci stanja.
IX. VIRI, NAČINI IN POGOJI PRIDOBIVANJA SREDSTEV ZA DELO
ZAVODA
20. člen
(sredstva zavoda)
Zavod pridobiva sredstva za opravljanje
svoje dejavnosti:
-      
iz stanarin,
-      
iz Proračuna Republike Slovenije,
-      
s prodajo blaga in storitev na trgu,
-      
s plačili za storitve,
-      
iz drugih virov na način in pod pogoji,
določenimi s predpisi.
21. člen
(upravljanje s sredstvi zavoda)
Zavod upravlja s premoženjem, ki ga
uporablja za opravljanje svoje dejavnosti v skladu z namenom, za katerega je
bilo pridobljeno.
Ustanoviteljica je lastnica nepremičnin in
opreme zavoda.
Zavod ne sme sklepati razpolagalnih pravnih
poslov v zvezi z nepremičnim premoženjem in poslov, s katerimi se to premoženje
obremenjuje.
Zavod lahko sredstva, pridobljena z oddajo
nepremičnega premoženja v najem, nameni le za opravljanje in razvoj dejavnosti,
za katere je zavod ustanovljen, ter za s tem povezane investicije.
Zavod lahko prodajo blaga in storitev na
trgu izvaja le, če bo z izvajanjem te zagotovil najmanj pokritje vseh s to dejavnostjo
povezanih odhodkov.
22. člen
(pravice in obveznosti zavoda)
Zavod nastopa v pravnem prometu v okviru
dejavnosti, določenih v tem sklepu, samostojno, z vsemi pravicami in
obveznostmi, v svojem imenu in za svoj račun.
Zavod odgovarja za obveznosti iz prejšnjega
odstavka s finančnim premoženjem, s katerim upravlja in razpolaga.
23. člen
(odgovornost ustanoviteljice za obveznosti
zavoda)
Ustanoviteljica ne odgovarja za obveznosti
zavoda.
X. MEDSEBOJNE PRAVICE IN OBVEZNOSTI USTANOVITELJICE IN ZAVODA
24. člen
(pravice in obveznosti ustanoviteljice)
Ustanoviteljica zagotavlja pogoje za delo
zavoda ter izvaja druga upravičenja v skladu s tem sklepom in drugimi predpisi.
XI. NAČIN NASTANITVE V ZAVODU
25. člen
(način nastanitve v zavodu)
Zavod mora na mesta, namenjena za bivanje
državljanov Republike Slovenije, sprejemati študente po pogojih in merilih,
predpisanih za subvencioniranje bivanja študentov.
Nastanitev dodiplomskih in podiplomskih
študentov iz prejšnjega odstavka se določi v predpisu, ki ga izda minister,
pristojen za visoko šolstvo, v skladu z zakonom, ki ureja visoko šolstvo.
Podrobnejši način nastanitve in pogoji za
bivanje drugih uporabnikov in drugih študentov se uredijo z aktom, ki ga izda
direktor zavoda.
Ministrstvo in zavod lahko s pogodbo
določita še druge medsebojne pravice in obveznosti.
26. člen
(cena bivanja)
Cena bivanja v zavodu za študente iz prvega
odstavka 6. člena tega sklepa je določena v predpisu iz drugega odstavka
prejšnjega člena. 
Cena bivanja v zavodu za druge uporabnike
se določi na enak način kot za študente iz prejšnjega odstavka. 
Zavod omogoča drugim študentom nastanitev
po tržni ceni.
XII. RAZPOLAGANJE S PRESEŽKOM PRIHODKOV NAD ODHODKI IN NAČIN
POKRIVANJA PRESEŽKA ODHODKOV NAD PRIHODKI
27. člen
(presežek prihodkov nad odhodki)
Presežek prihodkov nad odhodki zavod lahko
uporabi za opravljanje in razvoj dejavnosti ali ga vplača v državni proračun.
O uporabi presežka prihodkov nad odhodki
odloča svet zavoda v soglasju z ustanoviteljico.
28. člen
(način pokrivanja presežka odhodkov nad
prihodki)
O načinu pokrivanja presežka odhodkov nad
prihodki zavoda, ki nastane pri izvajanju njegove dejavnosti, odloča sveta
zavoda v soglasju z ustanoviteljico.
Ustanoviteljica ne krije presežka odhodkov
nad prihodki iz naslova izvajanja drugih dejavnosti iz 8. člena tega sklepa.
XIII. SPLOŠNI AKTI ZAVODA
29. člen
(splošni akti zavoda)
Splošni akti zavoda so statut, pravilniki,
poslovniki, organizacijski in drugi akti, s katerimi se urejajo način uresničevanja
pravic, obveznosti in odgovornosti delavcev, notranja organizacija in druga
vprašanja, pomembna za delovanje zavoda.
Splošni akti začnejo veljati 15. dan po
objavi na oglasni deski zavoda, razen če ni v aktu drugače določeno.

Priloga:
Druge dejavnosti Študentskega doma Ljubljana

Sklep o ustanovitvi javnega zavoda »Študentski
dom Ljubljana« (Uradni list RS, št. 67/12)
vsebuje naslednje prehodne in končne določbe:
»XIV. PREHODNE IN KONČNE DOLOČBE
30. člen
(spojitev
javnih zavodov)
Z dnem vpisa spojitve javnih zavodov iz 5.
člena tega sklepa in vpisa javnega zavoda Študentski dom Ljubljana v sodni
register prenehata obstajati Dom podiplomcev in gostujočih profesorjev
Ljubljana in Študentski domovi v Ljubljani kot samostojna pravna subjekta. Njun
pravni naslednik je javni zavod Študentski dom Ljubljana, ki prevzame vse njune
pravice in obveznosti.
31. člen
(izbris iz
sodnega registra ter vpis v sodni register)
Na podlagi tega sklepa se javna zavoda Dom
podiplomcev in gostujočih profesorjev Ljubljana, Gosarjeva ulica 9, Ljubljana,
in Študentski domovi v Ljubljani, Cesta 27. aprila 31, Ljubljana,
izbrišeta iz sodnega registra in drugih javnih evidenc, kot njihov pravni
naslednik pa se vpiše javni zavod Študentski dom Ljubljana, Cesta 27. aprila
31, Ljubljana.
Vpis spojitve javnih zavodov Dom
podiplomcev in gostujočih profesorjev Ljubljana in Študentski domovi v
Ljubljani in vpis javnega zavoda Študentski dom Ljubljana v sodni register
opravi javni zavod Študentski dom Ljubljana.
32. člen
(prevzem
nepremičnin in opreme, finančnih sredstev ter pravic, obveznosti in terjatev)
Z dnem vpisa javnega zavoda Študentski dom
Ljubljana v sodni register prevzame javni zavod Študentski dom Ljubljana v
upravljanje vse nepremičnine in opremo, ki jih imata javna zavoda Dom
podiplomcev in gostujočih profesorjev Ljubljana in Študentski domovi v
Ljubljani v upravljanju in so last ustanoviteljice.
Z dnem vpisa javnega zavoda Študentski dom
Ljubljana v sodni register prevzame javni zavod Študentski dom Ljubljana vsa
finančna sredstva ter vse pravice, obveznosti in terjatve javnih zavodov Dom
podiplomcev in gostujočih profesorjev Ljubljana in Študentski domovi v
Ljubljani.
33. člen
(letno poročilo
in popis ob prenehanju)
Javna zavoda Dom podiplomcev in gostujočih
profesorjev Ljubljana in Študentski domovi v Ljubljani pripravita ob svojem
prenehanju skladno z veljavnimi predpisi letna poročila ter popis sredstev in
obveznosti do virov sredstev.
34. člen
(dan obračuna
spojitve)
Spojitev se izvede po stanju na dan vpisa zavoda
v sodni register. Ta dan velja kot dan obračuna spojitve.
Ustanoviteljica prenaša na javni zavod
Študentski dom Ljubljana premičnine in finančna sredstva za delo javnih zavodov
Dom podiplomcev in gostujočih profesorjev Ljubljana in Študentski domovi v
Ljubljani, ki so razvidna iz letnih poročil javnih zavodov Dom podiplomcev in
gostujočih profesorjev Ljubljana in Študentski domovi v Ljubljani iz prejšnjega
člena.
Javni zavod Študentski dom Ljubljana
prevzame vsa sredstva in vse obveznosti javnih zavodov Dom podiplomcev in
gostujočih profesorjev Ljubljana in Študentski domovi v Ljubljani po stanju
zaključne bilance na dan obračuna spojitve iz prvega odstavka tega člena.
Javni zavod Študentski dom v Ljubljani je
univerzalni pravni naslednik javnih zavodov Dom podiplomcev in gostujočih
profesorjev Ljubljana in Študentski domovi v Ljubljani.
35. člen
(prevzem
dejavnosti)
Javni zavod Študentski dom Ljubljana
prevzame vse dejavnosti javnih zavodov Dom podiplomcev Ljubljana in Študentski
domovi v Ljubljani.
Z dnem vpisa spojitve in vpisa javnega
zavoda Študentski dom Ljubljana v sodni register javna zavoda Dom podiplomcev
Ljubljana in Študentski domovi v Ljubljani prenehata opravljati svoje
dejavnosti.
36. člen
(prevzem
gradiva)
Zavod prevzame vso dokumentarno in arhivsko
gradivo ter dokumentacijo iz poslovanja javnih zavodov Dom podiplomcev
Ljubljana in Študentski domovi v Ljubljani, ki jo je treba po zakonu hraniti.
37. člen
(prevzem
zaposlenih ter pravic in obveznosti)
Javni zavod Študentski dom Ljubljana prevzame
vse zaposlene, ki imajo na dan uveljavitve tega sklepa sklenjeno delovno
razmerje v javnih zavodih Dom podiplomcev Ljubljana in Študentski domovi v
Ljubljani ter jih ustrezno razporedi v skladu z aktom o sistemizaciji tako, da
njihove pravice in obveznosti iz sklenjenega delovnega razmerja tečejo nepretrgano.
Vse pogodbene in druge pravice in
obveznosti iz delovnih razmerij, ki jih imajo delavci na dan prenosa pri javnih
zavodih Dom podiplomcev Ljubljana in Študentski domovi v Ljubljani, prevzame
javni zavod Študentski dom Ljubljana.
Javni zavod Študentski dom Ljubljana
sprejme svoj akt o sistemizaciji delovnih mest najkasneje v treh mesecih od
dneva vpisa spojitve in vpisa javnega zavoda Študentski dom Ljubljana v sodni
register.
38. člen
(prenehanje mandata
svetov)
Z dnem vpisa javnega zavoda Študentski dom
Ljubljana v sodni register preneha mandat članom sveta in študentskega sveta
zavoda Študentski domovi v Ljubljani ter članom sveta in sveta stanovalcev Doma
podiplomcev in gostujočih profesorjev Ljubljana.
39. člen
(konstituiranje
sveta zavoda in študentskega sveta stanovalcev)
Nov študentski svet stanovalcev
Študentskega doma Ljubljana se konstituira v skladu s tem sklepom najkasneje v
roku dveh mesecev od dneva vpisa javnega zavoda Študentski dom Ljubljana v
sodni register.
Nov svet zavoda Študentskega doma Ljubljana
se v skladu s tem sklepom konstituira najkasneje v roku treh mesecev od dneva
vpisa javnega zavoda Študentski dom Ljubljana v sodni register.
Prvo sejo sveta zavoda iz prejšnjega odstavka
skliče vršilec dolžnosti direktorja zavoda.
40. člen
(prenehanje
mandata direktorja)
Z dnem vpisa javnega zavoda Študentski dom
Ljubljana v sodni register preneha mandat direktorju javnega zavoda Dom
podiplomcev in gostujočih profesorjev Ljubljana Gorana Pavliča ter vršilki
dolžnosti direktorice javnega zavoda Študentskih domov v Ljubljani Marjeti
Jazbec.
41. člen
(program dela
in finančni načrt zavoda za leto 2012)
Javni zavod Študentski dom Ljubljana mora v
enem mesecu od vpisa v sodni register ustanoviteljici predložiti v soglasje
program dela in finančni načrt zavoda za leto 2012.
42. člen
(vršilec
dolžnosti direktorja zavoda)
Vršilec dolžnosti direktorja javnega zavoda
Študentski dom Ljubljana je pooblaščen, da opravi priprave za začetek dela
javnega zavoda Študentski dom Ljubljana in da organizira njegovo delo oziroma
poslovanje v skladu s tem sklepom.
Vršilec dolžnosti direktorja javnega zavoda
Študentski dom Ljubljana je dolžan v 15 dneh od dneva uveljavitve tega sklepa
vložiti predlog za vpis javnega zavoda Študentski dom Ljubljana v sodni
register in predlog prenehanja javnih zavodov Dom podiplomcev in gostujočih
profesorjev Ljubljana in Študentski domovi v Ljubljani.
43. člen
(študenti)
Študenti podiplomskega študija, ki so bili
sprejeti v Dom podiplomcev Ljubljana z vključno študijskim letom 2012/2013,
imajo pravico do bivanja v Domu podiplomcev Ljubljana do izteka roka,
navedenega v pogodbi.
44. člen
(prenehanje
veljavnosti)
Z dnem izbrisa javnega zavoda Dom
podiplomcev in gostujočih profesorjev Ljubljana in javnega zavoda Študentski
domovi v Ljubljani iz sodnega registra prenehajo veljati:
-      
Sklep o ustanovitvi javnega zavoda »Dom podiplomcev
Ljubljana« (Uradni list RS, št. 18/00, 60/01 in 60/03),
-      
Statut Doma podiplomcev Ljubljana, ki ga je
svet javnega zavoda sprejel na seji dne 22. 1. 2002,
-      
Pravila o upravljanju prostorov v »Domu
podiplomcev Ljubljana« (Uradni list RS, št. 65/07 in 66/07 – popr.), ki pa se
še uporablja za potrebe izvedbe javnega razpisa za študijsko leto 2012/2013,
-      
Sklep o ustanovitvi javnega zavoda Študentski
domovi v Ljubljani (Uradni list RS, št. 29/01 in 74/10),
-      
Statut javnega zavoda Študentski domovi v
Ljubljani z dne 21. 6. 2001, 5. 9. 2001,
24. 10. 2001, 22. 3. 2006, 23. 8. 2006,
30. 9. 2010 in 5. 5. 2011, ki pa se uporablja do imenovanja
oziroma izvolitve članov novega študentskega sveta stanovalcev in sveta zavoda
Študentski dom Ljubljana.
45. člen
(statut zavoda)
Svet zavoda je nov statut dolžan sprejeti v
treh mesecih od svojega konstituiranja.
46. člen
(drugi splošni
akti)
Drugi splošni akti, ki sta jih sprejela
javni zavod Dom podiplomcev Ljubljana in javni zavod Študentski domovi v
Ljubljani veljajo še naprej, če niso v nasprotju s tem sklepom.
Novi splošni akti javnega zavoda Študentski
dom Ljubljana morajo biti sprejeti najpozneje v šestih mesecih od uveljavitve
tega sklepa.
47. člen
(začetek
veljavnosti)
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o ustanovitvi
javnega zavoda »Študentski dom Ljubljana« (Uradni list RS, št. 24/13) spreminja 43. člen sklepa tako, da
se glasi:
»43. člen
(študenti)
Študenti podiplomskega študija, ki so bili
sprejeti v Dom podiplomcev Ljubljana z vključno študijskim letom 2012/2013,
imajo pravico do bivanja v Domu podiplomcev Ljubljana do izteka roka,
navedenega v pogodbi, ki se lahko podaljša v skladu z
aktom, izdanim na podlagi tretjega odstavka 25. člena tega sklepa.«;
ter vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
ustanovitvi javnega zavoda »Študentski dom Ljubljana« (Uradni list RS, št. 63/13) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o dopolnitvi Sklepa o ustanovitvi
javnega zavoda »Študentski dom Ljubljana« (Uradni list RS, št. 79/15)
vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda »Študentski dom Ljubljana« (Uradni list RS, št. 52/16)
vsebuje naslednjo končno določbo:
»KONČNA DOLOČBA
3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi in dopolnitvi Sklepa o
ustanovitvi javnega zavoda »Študentski dom Ljubljana« (Uradni list RS, št. 12/17)
vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda »Študentski dom Ljubljana« (Uradni list RS, št. 76/17)
vsebuje naslednjo končno določbo:
»KONČNA DOLOČBA
4. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep
o spremembah in dopolnitvah Sklepa o ustanovitvi javnega zavoda »Študentski dom
Ljubljana« (Uradni list RS, št. 88/22)
vsebuje naslednjo prehodno in končno določbo:
»PREHODNA IN KONČNA DOLOČBA
8. člen
Direktor zavoda uskladi Pravila o
nastanitvi v javni zavod »Študentski dom Ljubljana« s tem sklepom v enem mesecu
od njegove uveljavitve.
Svet zavoda uskladi določbe statuta zavoda
s tem sklepom v treh mesecih od njegove uveljavitve.
9. člen
Ta sklep začne veljati naslednji dan po
objavi v Uradnem listu Republike Slovenije.«.