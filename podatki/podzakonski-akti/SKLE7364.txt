1. SPLOŠNE DOLOČBE
1. člen
(vsebina sklepa)
Ta sklep določa podrobnejša pravila za izbiro Republike Slovenije
kot matične države članice javne družbe po 2. točki drugega odstavka ali po
tretjem odstavku 102. člena Zakona o trgu finančnih instrumentov (Uradni list
RS, št. 67/07; v nadaljevanju: ZTFI).
2. člen
(pojmi)
(1) Pojmi, uporabljeni v tem sklepu, imajo enak pomen kot v
določbah ZTFI kot na primer:
1.     
tretja država v 16. točki drugega odstavka 5. člena,
2.     
nadzorni organi v prvem odstavku 24. člena,
3.     
matična država članica v 38. členu,
4.     
javna družba v 99. členu.
(2) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
2. IZBIRA REPUBLIKE SLOVENIJE KOT MATIČNE DRŽAVE ČLANICE
3. člen
(obvestilo o izbiri matične države članice)
(1) Javna družba, ki ima položaj osebe tretje države skladno s
tretjim, četrtim ali petim odstavkom 38. člena ZTFI, in javna družba, ki
skladno s tretjim odstavkom 102. člena ZTFI izbere Republiko Slovenijo kot
matično državo članico, je dolžna o tej izbiri obvestiti Agencijo za trg
vrednostnih papirjev (v nadaljevanju: Agencija).
(2) Obvestilo vsebuje naslednje informacije:
(a)   
navedbo države/držav, v kateri je javna družba že opravila prvo javno
ponudbo posamezne vrste vrednostnih papirjev, navedbo pristojnih nazornih
organov teh držav ter navedbo pridobljenih dovoljenj pristojnih nadzornih
organov, ki jih je pridobila za zgoraj navedene javne ponudbe,
(b)   
navedbo trga/trgov, na katerem so njeni vrednostni papirji sprejeti v
trgovanje pred izbiro Republike Slovenije kot matične države članice.
(3) Najkasneje tretji dan po obvestilu mora javna družba iz
prejšnjega odstavka o izbiri Republike Slovenije z objavo enakih informacij,
kot jih je posredovala Agenciji, obvestiti tudi javnost na način, kot je
predpisan za objavo nadzorovanih informacij.
4. člen
(obvestilo o spremembi izbire)
(1) O spremembi izbire matične države članice mora javna družba
iz prvega odstavka tretjega člena tega sklepa obvestiti Agencijo s pisnim
obvestilom.
(2) Najkasneje tretji dan po obvestilu mora javna družba iz
prejšnjega odstavka o spremembi izbire matične države članice obvestiti tudi
javnost na način, kot je predpisan za objavo nadzorovanih informacij.
3. KONČNA DOLOČBA
5. člen
(uveljavitev sklepa)
Ta sklep začne veljati naslednji dan po objavi v Uradnem listu
Republike Slovenije.
Št. 275-1/35-43/2007
Ljubljana, dne 24. oktobra 2007
EVA 2007-1611-0178
Predsednik sveta
Agencije za trg vrednostnih papirjev
dr. Miha Juhart l.r.