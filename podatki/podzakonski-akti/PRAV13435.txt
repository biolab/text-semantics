I. SPLOŠNA DOLOČBA
1. člen
(vsebina pravilnika)
S tem pravilnikom se ureja razpisni, prijavni, izbirni in
vpisni postopek v redno izobraževanje po javno veljavnih izobraževalnih
programih nižjega in srednjega poklicnega izobraževanja, srednjega tehniškega
in strokovnega izobraževanja, gimnazij, poklicno-tehniškega izobraževanja ter
poklicnega in maturitetnega tečaja v javnih in zasebnih srednjih šolah, ki se
financirajo iz državnega proračuna na podlagi koncesije (v nadaljnjem besedilu:
šole).
II. RAZPISNI POSTOPEK
2. člen
(razpis za vpis)
(1) Vpis v začetni letnik izobraževalnega programa se
izvede na podlagi javnega razpisa (v nadaljnjem besedilu: razpis).
(2) Razpis za vpis vsebuje:
1.     
ime in sedež šole,
2.     
ime izobraževalnega programa,
3.     
kraj izvajanja izobraževalnega programa,
4.     
trajanje izobraževanja,
5.     
število vpisnih mest,
6.     
pogoje za vpis,
7.     
predvidene ukrepe v primeru premajhnega ali prevelikega števila prijav,
8.     
merila za izbiro kandidatov v primeru omejitve vpisa,
9.     
roke in postopke za prijavo na razpis in za izvedbo vpisa,
10.  
navedbo dokazil, ki jih morajo kandidati predložiti ob prijavi na razpis
in ob vpisu,
11.  
druga navodila in informacije, ki so pomembne pri odločanju kandidatov
za izobraževanje.
(3) Razpis na predlog šol pripravi in uskladi
ministrstvo, pristojno za izobraževanje (v nadaljnjem besedilu: ministrstvo),
ki zagotovi tudi opravljanje strokovnih in administrativno tehniških nalog v
zvezi s pripravo razpisa.
(4) Šola si k obsegu vpisa pridobi soglasje ministra.
(5) Roke za izvajanje postopkov in nalog v zvezi s
pripravo in objavo razpisa za vpis ter prijavo kandidatov za vpis in izvedbo
izbirnega postopka (v nadaljnjem besedilu: rokovnik) določi minister, pristojen
za srednje šolstvo (v nadaljnjem besedilu: minister).
(6) Rokovnik za naslednje šolsko leto, ki se začne
1. septembra, se objavi do 15. oktobra tekočega leta.
3. člen
(kandidati, ki sodelujejo v razpisu)
(1) Število vpisnih mest, določenih v razpisu, velja za
kandidate, državljane Republike Slovenije, Slovence brez slovenskega državljanstva,
državljane drugih držav, članic Evropske unije, državljane držav, s katerimi
ima Republika Slovenija sklenjeno mednarodno pogodbo o izobraževanju po načelu
vzajemnosti, osebe, ki imajo pravico do izobraževanja v skladu s predpisi o
mednarodni zaščiti, začasni zaščiti razseljenih oseb oziroma tujcih, in za
kandidate, ki so sami ali vsaj eden od staršev ali skrbnikov ob vpisu rezidenti
Republike Slovenije za davčne namene.
(2) Drugi tujci se lahko vpišejo v izobraževalne
programe, v katerih so po vpisu kandidatov iz prejšnjega odstavka še prosta
vpisna mesta.
(3) V skupnem razpisnem postopku lahko sodeluje tudi
zasebna srednja šola, ki izvaja izobraževalne programe iz 1. člena tega
pravilnika, če v roku, določenim z rokovnikom, ministrstvu pošlje podatke v
zvezi z razpisnim postopkom.
4. člen
(razpis učnih mest in vajeniških učnih mest)
(1) Razpis registriranih učnih mest pri delodajalcih in
vajeniških učnih mest vsebuje:
-       
ime izobraževalnega programa in naziv poklicne izobrazbe,
-       
število učnih mest in vajeniških učnih mest za posamezen naziv poklicne
izobrazbe,
-       
ime in sedež učnega mesta delodajalca ter vajeniškega učnega mesta,
-       
pogoje za sklenitev učne pogodbe in vajeniške učne pogodbe ter
-       
druga navodila in informacije, ki so pomembne pri odločanju kandidatov
za poklicno izobraževanje.
(2) Razpis registriranih učnih mest pripravijo pristojne
zbornice in se objavi hkrati z razpisom.
(3) Razpis vajeniških učnih mest pripravijo in objavijo
pristojne zbornice.
5. člen
(javne objave)
(1) Ministrstvo javno objavi:
-       
rokovnik,
-       
razpis za vpis,
-       
število kandidatov, prijavljenih za vpis v posamezno šolo oziroma
izobraževalni program,
-       
seznam šol z omejitvijo vpisa in
-       
število prostih mest v šolah po koncu vpisnega postopka.
(2) Podatke iz prejšnjega odstavka objavi ministrstvo na
svoji spletni strani.
6. člen
(informiranje o vpisu)
(1) Šole organizirajo informativni dan za kandidate pred
začetkom prijavnega postopka v roku, določenim z rokovnikom.
(2) Šole seznanijo kandidate za vpis zlasti:
1.     
z možnostmi in pogoji izobraževanja,
2.     
s poklici, za katere izobražujejo,
3.     
z možnostmi za nadaljnje izobraževanje,
4.     
s pogoji za vključitev v izobraževanje,
5.     
s postopkom in merili izbire v primeru omejenega vpisa,
6.     
z roki, ki so pomembni za vpisni postopek,
7.     
z imenom kontaktne osebe in načinom komuniciranja z njo in
8.     
z drugimi informacijami, ki so pomembne za odločanje kandidatov za
prijavo na razpis.
(3) Informativni dan organizirajo tudi pristojne
zbornice.
III. PRIJAVNI POSTOPEK
7. člen
(način prijavljanja)
(1) Kandidat za vpis se prijavi s prijavnico, na
obrazcu, ki ga določi minister.
(2) Kandidat se prijavi za vpis v en izobraževalni
program na eni šoli.
(3) Ne glede na prejšnji odstavek kandidat, ki se
namerava vzporedno izobraževati po več izobraževalnih programih, za katere so
razpisana mesta za vzporedno izobraževanje, odda prijavo za vsak izobraževalni
program posebej.
(4) Prijavo za vpis kandidat osebno odda na šoli, na
katero se prijavlja, lahko pa jo pošlje s priporočeno pošiljko. Prijavo lahko
pošlje tudi po elektronski poti, če je varno elektronsko podpisana in podpis
overjen s kvalificiranim digitalnim potrdilom.
(5) Prijavo za vpis v srednjo šolo lahko odda tudi
pooblaščeni strokovni delavec osnovne šole, na kateri se kandidat izobražuje,
če šolo za to pooblastijo starši oziroma zakoniti zastopnik kandidata.
8. člen
(roki za prijave)
(1) Kandidat za vpis se prijavi v prijavnem roku, ki je
določen z rokovnikom.
(2) V programe nižjega in srednjega poklicnega
izobraževanja, srednjega tehniškega in strokovnega izobraževanja ter gimnazij
se v naknadnem roku, ki je določen z rokovnikom, lahko prijavi kandidat, ki se
ni prijavil v prijavnem roku iz naslednjih razlogov:
-       
če je že vpisan v srednjo šolo, pa se želi preusmeriti v drug
izobraževalni program, ali
-       
če se je zadnje šolsko leto izobraževal v tujini.
(3) Kandidat iz prve alineje prejšnjega odstavka se
lahko prijavi v izobraževalni program brez omejitve vpisa oziroma v
izobraževalni program, v katerem so še prosta mesta.
(4) Kandidat, ki se iz utemeljenih razlogov ni prijavil
v predpisanih rokih, se lahko prijavi po izteku teh rokov.
9. člen
(prenos prijav na drugo šolo)
(1) Kandidat lahko svojo prijavo prenese na katerokoli
drugo šolo še dvajset dni po preteku prijavnega roka.
(2) Določba prvega odstavka tega člena ne velja za
kandidata, ki se prijavi k vpisu v maturitetni oziroma poklicni tečaj.
(3) Kandidat, ki iz utemeljenih razlogov zamudi rok iz
prvega odstavka tega člena, lahko sodeluje v izbirnem postopku, če najkasneje
dan pred začetkom izbirnega postopka prenese prijavo na želeno šolo.
10. člen
(sprememba obsega vpisa)
(1) Če se po izteku prijavnega roka na razpisana mesta
izobraževalnega programa ni prijavilo zadostno število kandidatov oziroma je
število prijavljenih kandidatov bistveno večje, kot so kadrovske in prostorske
zmogljivosti šole, svet šole odloči o spremembi obsega vpisa ali omejitvi
vpisa.
(2) O spremembi obsega vpisa (povečanju, zmanjšanju ali
omejitvi) odloči svet šole v rokih, določenih z rokovnikom.
(3) K sklepu o spremembi obsega oziroma omejitvi vpisa
si mora šola pridobiti soglasje ministra.
(4) Ne glede na prvi in drugi odstavek tega člena lahko
o zmanjšanju obsega vpisa iz razlogov, ki jih določa prvi odstavek tega člena,
odloči ministrstvo.
(5) O spremembi obsega oziroma omejitvi vpisa šola pisno
seznani kandidate takoj po prejetem soglasju ministra.
11. člen
(dokazila o izpolnjevanju splošnih vpisnih pogojev)
(1) Dokazilo o izpolnjevanju splošnih vpisnih pogojev za
vpis v programe nižjega in srednjega poklicnega izobraževanja, srednjega
tehniškega in strokovnega izobraževanja ter gimnazij je zaključno spričevalo
zaključnega razreda osnovnošolskega izobraževanja.
(2) Za vpis v program nižjega poklicnega izobraževanja
sta lahko poleg dokazila iz prejšnjega odstavka tudi spričevalo 7. ali 8.
razreda osnovne šole in potrdilo o izpolnjeni osnovnošolski obveznosti.
(3) Dokazilo o izpolnjevanju splošnih pogojev za vpis v
programe srednjega poklicnega izobraževanja in srednjega tehniškega in
strokovnega izobraževanja za kandidate, ki so končali program nižjega
poklicnega izobraževanja, je spričevalo o zaključnem izpitu nižjega poklicnega
izobraževanja.
(4) Dokazilo o izpolnjevanju splošnih vpisnih pogojev za
vpis v programe poklicno-tehniškega izobraževanja je spričevalo o zaključnem
izpitu srednjega poklicnega izobraževanja.
(5) Dokazila o izpolnjevanju splošnih vpisnih pogojev za
vpis v programe maturitetnega tečaja so:
-       
spričevalo o zaključnem izpitu oziroma spričevalo o poklicni maturi za
kandidata, ki je končal program srednjega poklicnega ali srednjega strokovnega
izobraževanja ali poklicno-tehniškega izobraževanja,
-       
letno spričevalo tretjega letnika gimnazije za kandidata, ki ni končal
zaključnega letnika gimnazije, in izjava, da je prekinil izobraževanje vsaj eno
šolsko leto pred prijavo,
-       
letno spričevalo zaključnega letnika programa gimnazije za kandidata, ki
se je izobraževal po zasebnemu izobraževalnemu programu gimnazije, ki je v
skladu z zakonom pridobil javno veljavnost,
-       
potrdilo o opravljenem preizkusu znanja na nivoju tretjega letnika
gimnazije za kandidata, ki nima nobenega od dokazil iz prejšnjih alinej tega
odstavka.
(6) Dokazilo o izpolnjevanju splošnih vpisnih pogojev za
vpis v programe poklicnega tečaja je spričevalo četrtega letnika gimnazije ali
spričevalo zaključnega letnika srednjega strokovnega izobraževanja.
(7) Dokazilo o izpolnjevanju splošnih vpisnih pogojev,
ki je izdano v tujini, kandidat predloži šoli, na katero se prijavi k vpisu,
skupaj z drugimi dokazili, ki jih v skladu s predpisi o priznavanju v tujini
pridobljene izobrazbe določi šola.
(8) Postopek dokazovanja izpolnjevanja splošnih vpisnih
pogojev za osebe z mednarodno zaščito, ki formalne izobrazbe ne morejo dokazati
z dokumenti, je določen v uredbi, ki ureja načine in pogoje za zagotavljanje
pravic osebam z mednarodno zaščito.
12. člen
(dokazila o izpolnjevanju posebnih vpisnih pogojev)
(1) Dokazila o izpolnjevanju posebnih vpisnih pogojev,
določenih z izobraževalnim programom, so:
-       
obvestilo o opravljenem preizkusu znanja in nadarjenosti, ki ga izda
šola, na kateri ga je kandidat opravljal,
-       
potrdilo o psihofizični sposobnosti, ki ga izda pooblaščeni zdravnik,
-       
potrdilo o izpolnjevanju športnih pogojev, ki ga izda šola, ki izvaja
izobraževalni program v športnem oddelku.
(2) Za vpis v šolo oziroma izobraževalni program z
omejitvijo vpisa kandidat predloži tudi dokazila o doseženem številu točk v
skladu z veljavnimi merili za izbiro kandidatov ob omejitvi vpisa.
(3) Za vpis v izobraževalni program, ki se izvaja v
vajeniški obliki, kandidat predloži sklenjeno vajeniško pogodbo, registrirano
pri pristojni zbornici.
13. člen
(potrdilo o športnih pogojih)
(1) Šola, ki izvaja izobraževalni program v športnem
oddelku, ugotavlja izpolnjevanje športnih pogojev za vpis v ta izobraževalni
program na podlagi razgovora s kandidatom in naslednjih dokazil:
-       
zdravniškega potrdila osebnega zdravnika ali zdravnika specialista
medicine dela in športa ali potrdila o rednem preventivnem pregledu kandidata v
zadnjem letu o psihofizičnih zmogljivostih kandidata za izobraževanje po
zadevnem izobraževalnem programu,
-       
potrdila nacionalne športne panožne zveze, da je kandidat pri njej
registriran, da tekmuje v uradnem tekmovanju te športne zveze, oziroma potrdila
Olimpijskega komiteja Slovenije
-       
Združenja športnih zvez, da je kandidat vpisan v evidenco registriranih
in kategoriziranih športnikov v skladu z zakonom, ki ureja šport, ter da glede
na športne dosežke izpolnjuje pogoje za športni oddelek,
-       
izjave trenerja o sodelovanju s športnim koordinatorjem s podatki o
perspektivnosti mladega športnika, programu treniranja in tekmovanjih, športnih
ciljih ter njegovih najboljših rezultatih, ki jih poda društvo ali klub in
-       
potrdila Olimpijskega komiteja Slovenije – Združenja športnih zvez o
dodelitvi in trajanju naziva kategorizacije, če ga kandidat ima.
(2) Dokazila iz prejšnjega odstavka kandidat predloži
šoli v roku, določenem z rokovnikom. Kandidat lahko iz utemeljenih razlogov
predloži dokazila po izteku tega roka, vendar najkasneje osem dni pred začetkom
roka za ugotavljanje izpolnjevanja športnih pogojev, določenega z rokovnikom
oziroma razpisom.
(3) Šola obvesti prijavljenega kandidata o datumu
razgovora sedem dni pred začetkom razgovora.
(4) Če kandidat predloži dokazila po izteku rokov iz
drugega odstavka tega člena ali če se razgovora ne udeleži iz utemeljenih razlogov,
mu šola določi naknadni datum razgovora vendar najkasneje pet dni pred začetkom
izbirnega postopka.
(5) Izpolnjevanje športnih pogojev se ugotavlja z
besedami: »izpolnjuje športne pogoje« oziroma »ne izpolnjuje športnih pogojev«.
(6) Potrdilo o izpolnjevanju športnih pogojev izda šola
kandidatu najkasneje osem dni pred iztekom prijavnega roka. Če je kandidata
obravnavala v naknadnem roku iz četrtega odstavka tega člena, mu potrdilo izda
najkasneje dva dni pred začetkom izbirnega postopka.
14. člen
(preizkus znanja in nadarjenosti)
(1) Kandidat opravlja preizkus posebne nadarjenosti
oziroma znanja iz klasičnih ali tujih jezikov, ki so izbirni predmeti
osnovnošolskega izobraževanja (v nadaljnjem besedilu: preizkus), če so ti pogoj
za vpis v izobraževalni program. Datum, čas in način izvedbe preizkusa se
določi z rokovnikom oziroma razpisom. Kandidat opravlja preizkus posebne
nadarjenosti in znanja na šoli, v katero se želi vpisati.
(2) Kandidat se prijavi k preizkusu na šoli, ki ga izvaja,
najkasneje v roku, določenem z rokovnikom.
(3) Šola obvesti prijavljene kandidate o datumu in času
preizkusa najkasneje deset dni pred iztekom prijavnega roka.
(4) Preizkus se opravlja pred začetkom prijavnega roka.
(5) Če se kandidat iz utemeljenih razlogov ni udeležil
preizkusa, mu šola zagotovi naknadno opravljanje tega preizkusa najkasneje pet
dni pred začetkom izbirnega postopka.
(6) Preizkus se ocenjuje opisno z besedami: »opravil«
oziroma »ni opravil«.
(7) Potrdilo o opravljanju preizkusa izda šola v osmih
dneh po opravljanju preizkusa, če ga je kandidat opravljal v naknadnem roku, pa
najkasneje dva dni pred začetkom izbirnega postopka. Potrdilo velja eno šolsko
leto na šoli, na kateri je kandidat opravljal preizkus.
15. člen
(roki in način predložitve dokazil)
(1) Dokazila iz prvega, drugega, tretjega, četrtega,
sedmega in osmega odstavka 11. člena ter drugega odstavka 12. člena
tega pravilnika kandidat predloži najkasneje dan pred začetkom izbirnega
postopka.
(2) Dokazila iz petega in šestega odstavka
11. člena ter prvega odstavka 12. člena tega pravilnika kandidat
predloži ob prijavi k vpisu. Kandidat lahko iz utemeljenih razlogov dokazila
predloži po izteku tega roka, vendar najkasneje dan pred začetkom izbirnega
postopka.
(3) Dokazilo iz tretjega odstavka 12. člena tega
pravilnika kandidat vajenec predloži najkasneje do vpisa.
(4) Dokazila se predložijo v izvirniku ali neoverjeni
fotokopiji.
(5) Če šola že ima kandidatove podatke v svojih
evidencah oziroma si jih lahko pridobi iz drugih uradnih evidenc, kandidatu ni
treba predložiti zadevnih dokazil.
IV. IZBIRNI IN VPISNI POSTOPEK
16. člen
(splošna pravila izbirnega postopka)
(1) V izbirnem postopku sodelujejo prijavljeni
kandidati, ki izpolnjujejo vpisne pogoje, določene z zakonom in izobraževalnim programom.
(2) V izbirnem postopku sodeluje tudi kandidat, ki se iz
utemeljenih razlogov ni mogel prijaviti oziroma ni predložil dokazil v
predpisanih rokih, če dokazila predloži en dan pred začetkom izbirnega
postopka.
(3) Število prostih vpisnih mest za novince za prvi in
drugi krog izbirnega postopka na šolah z omejitvijo vpisa se določi tako, da se
od normativnega števila vpisnih mest odšteje predvideno število ponavljavcev.
(4) Če šola z omejitvijo vpisa po koncu prvega kroga
izbirnega postopka ugotovi, da je predvidela večje število ponavljalcev od
dejanskega, ta mesta v okviru normativnega oddelka, ki so predvidena za
ponavljalce, ponudi kandidatom v drugem krogu izbirnega postopka.
(5) Število prostih vpisnih mest za novince za drugi
krog izbirnega postopka na šolah brez omejitve vpisa se določi tako, da se od
normativnega števila vpisnih mest odšteje število prijavljenih kandidatov in
predvideno število ponavljavcev.
17. člen
(izbirni postopek pri omejitvi vpisa)
(1) Izbirni postopek za vpis kandidatov v programe
srednjega poklicnega izobraževanja, srednjega tehniškega in strokovnega izobraževanja
in gimnazij z omejitvijo vpisa usklajuje in zagotavlja druge materialne in
strokovne pogoje za njegovo izvedbo ministrstvo.
(2) Izbira kandidatov ob omejitvi vpisa se opravi v dveh
krogih:
-       
v prvem krogu se izbere število kandidatov, ki obsega 90 % od števila
prostih vpisnih mest za novince,
-       
v drugem krogu se na preostalih 10 % vpisnih mest v izobraževalnih
programih z omejitvijo vpisa izbere kandidate izmed vseh še prijavljenih
kandidatov, ki niso bili uspešni v prvem krogu. Ti kandidati se lahko prijavijo
tudi na vsa še prosta vpisna mesta v izobraževalne programe, ki nimajo omejitve
vpisa.
(3) Prijavljeni kandidati se uvrstijo na izbirni seznam
glede na doseženo število točk v skladu z veljavnimi merili za izbiro ob
omejitvi vpisa.
(4) Kandidat, ki sodeluje v drugem krogu, izbere največ deset
izobraževalnih programov, v katere se želi vpisati. Te izobraževalne programe
razvrsti po prednostnem vrstnem redu na posebnem obrazcu, ki ga predloži šoli,
na katero se je prijavil k vpisu.
(5) V drugem krogu se kandidate razvršča v izobraževalne
programe glede na število točk, potrebno za sprejem v posamezen izobraževalni
program, upoštevajoč prednostni vrstni red želja kandidata. Uvrščanje poteka
tako, da se vsakega kandidata uvrsti na seznam prijavljenih v vse programe, ki
jih je kandidat navedel v skladu s prejšnjim odstavkom.
(6) Če je v prvem krogu na koncu izbirnega seznama več
kandidatov z enakim številom točk, se ne glede na prvo alineo drugega odstavka
tega člena število izbranih kandidatov zmanjša oziroma poveča do prvega
kandidata z različnim številom točk. V tem primeru se njihovo število
sorazmerno spremeni v drugem krogu ne glede na drugo alinejo drugega odstavka
tega člena.
(7) Če je v drugem krogu na koncu izbirnega seznama več
kandidatov z enakim številom točk, se število izbranih kandidatov zmanjša do
prvega kandidata z različnim številom točk.
(8) Ne glede na prejšnji odstavek lahko šola poveča število
izbranih kandidatov do prvega kandidata z različnim številom točk, če to
dopuščajo kadrovske in prostorske zmogljivosti šole in s tem soglaša
ministrstvo.
18. člen
(izbira kandidatov v programih poklicno-tehniškega
izobraževanja, maturitetnega tečaja in poklicnega tečaja)
(1) Izbira kandidatov v programih poklicno-tehniškega
izobraževanja, poklicnega tečaja in maturitetnega tečaja se opravi v enem
krogu. Šola izbere kandidate, prijavljene v ta izobraževalni program, na 100 %
razpisanih mest za novince v skladu z merili za izbiro.
(2) Če je na koncu izbirnega seznama več kandidatov z
enakim številom točk, se število izbranih kandidatov zmanjša do prvega
kandidata z različnim številom točk.
(3) Ne glede na prejšnji odstavek lahko šola poveča
število izbranih kandidatov do prvega kandidata z različnim številom točk, če
to dopuščajo kadrovske in prostorske zmogljivosti šole in s tem soglaša
ministrstvo.
19. člen
(kandidat s posebnimi potrebami)
Kandidat s posebnimi potrebami, ki izpolnjuje vpisne pogoje za
vpis v izobraževalni program, v katerega se je prijavil, ne sodeluje v izbirnem
postopku iz 17. oziroma 18. člena tega pravilnika, če najkasneje dan pred
začetkom izbirnega postopka predloži na šolo veljavno odločbo o usmeritvi v ta
izobraževalni program in dosega najmanj 90 odstotkov točk prvega ali drugega
kroga izbirnega postopka po merilih, potrebnih za vpis v program, v katerem
kandidira za vpis.
20. člen
(kandidat vajenec)
(1) Kandidat vajenec, ki izpolnjuje vpisne pogoje za
vpis v izobraževalni program, v katerega se je prijavil in se izvaja v
vajeniški obliki, ne sodeluje v izbirnem postopku iz 17. člena tega pravilnika,
če najkasneje dan pred začetkom izbirnega postopka predloži na šolo
registrirano pogodbo o vajeništvu.
(2) Kandidat vajenec, ki registrirano pogodbo o
vajeništvu predloži po izteku roka iz prejšnjega odstavka, lahko kandidira le
na prosta mesta, pri čemer ima prednost pred kandidati za vpis brez vajeniške
pogodbe.
21. člen
(obveščanje o sprejemu)
(1) Šola pisno obvesti kandidate o sprejemu naslednji
dan po opravljenem postopku. V sklepu o sprejemu se za kandidate, ki niso
sprejeti, navedejo razlogi za nesprejem in možnost pritožbe zoper odločitev o
izbiri.
(2) Kandidat sklep o sprejemu prejme na šoli najkasneje
naslednji dan po izdaji sklepa. Če ga kandidat ne prevzame na šoli v roku iz
prejšnjega stavka, se mu ga najkasneje naslednji dan pošlje priporočeno po
pošti.
(3) Šola javno objavi število točk, potrebnih za sprejem
v izobraževalni program, po izteku prvega oziroma drugega kroga izbirnega
postopka.
22. člen
(vpis v začetni letnik)
(1) Kandidat, ki je sprejet v izobraževalni program, je
z izdajo sklepa o sprejemu tudi vpisan v ta program.
(2) Kandidat, ki po prejemu sklepa iz prejšnjega
odstavka spremeni odločitev ali iz drugih razlogov ne more obiskovati pouka
izbranega izobraževalnega programa, v treh dneh po prejemu sklepa pošlje šoli
podpisano pisno izjavo o tem. Izjavo podpiše tudi zakoniti zastopnik
mladoletnega kandidata.
(3) Na podlagi izjave iz prejšnjega odstavka šola kandidata
črta s seznama sprejetih kandidatov in uvrsti naslednjega kandidata z izbirnega
seznama glede na doseženo število točk. Uvrščenega kandidata o tem takoj
obvesti v skladu z drugim odstavkom 21. člena tega pravilnika.
(4) Če se kandidat v rokih, določenih z rokovnikom, ne
vpiše v program, v katerega se je prijavil, in za to nima utemeljenih razlogov
oziroma se ne odzove na poziv šole, ga šola črta s seznama prijavljenih. Prosto
mesto nameni naslednjemu kandidatu z izbirnega seznama glede na doseženo število
točk.
23. člen
(vpis v naslednje letnike)
(1) Dijak se vpiše v naslednje letnike, ko izpolni vse
obveznosti, določene z izobraževalnim programom oziroma v skladu z odločitvijo
pristojnega organa šole z vpisnico.
(2) Dijak odda vpisnico najkasneje do začetka šolskega
leta.
(3) Dijaku, ki se iz utemeljenih razlogov ni mogel
vpisati v roku iz prejšnjega odstavka, šola zagotovi vpis naknadno.
V. POSTOPEK VARSTVA PRAVIC
24. člen
(odločanje o zamudi rokov)
(1) Kandidat lahko vloži prošnjo zaradi zamude roka iz
8., 9., 13., 14., prvega in drugega odstavka 15. člena ter 22. ali 23.
člena tega pravilnika v treh dneh po prenehanju razlogov za zamudo vendar
najkasneje v 30 dneh po začetku šolskega leta oziroma izvajanja izobraževalnega
programa. Zamudo roka kandidat utemelji in o tem predloži ustrezna dokazila.
(2) O utemeljenosti razlogov za zamudo roka odloči
ravnatelj v treh dneh po vložitvi prošnje kandidata.
(3) Utemeljeni razlogi so npr: bolezen, izjemne socialne
in družinske okoliščine, izobraževanje oziroma bivanje v tujini, naknadna
sprememba statusa športnika in podobno, ki so bili nepredvidljivi in so
neposredno vplivali na zamudo roka.
(4) Če se ugotovi, da je kandidat zamudil rok iz
utemeljenih razlogov in zaradi tega ni mogel sodelovati v izbirnem postopku
oziroma ni bil sprejet, ga šola sprejme, če ima enako število točk, kot zadnji,
uvrščeni na seznamu sprejetih kandidatov.
(5) Šola sprejme kandidata iz prvega odstavka tega člena
v izobraževalni program brez omejitve vpisa, če izpolnjuje predpisane pogoje.
25. člen
(popravljanje napak)
(1) Če kandidat meni, da so očitne računske in druge
napake v postopku prijave, izbire oziroma sprejemanja v šolo vplivale na to, da
ni bil sprejet v želeno šolo oziroma izobraževalni program, lahko v treh dneh
po seznanitvi z odločitvijo oziroma prejemom pisnega sklepa poda predlog za
odpravo napak.
(2) Šola na predlog kandidata ali strokovnih delavcev
šole v treh dneh po podanem predlogu odpravi ugotovljene računske ali druge
napake, ki so vplivale na izbiro oziroma vpis kandidata v šolo, in o tem
obvesti kandidata.
(3) Če šola ne odpravi napak v skladu s prejšnjim
odstavkom, lahko kandidat v naslednjih treh dneh vloži pritožbo v skladu s
26. členom tega pravilnika.
26. člen
(odločanje o pritožbi)
(1) Če kandidat meni, da so nepravilnosti oziroma
kršitve v postopku prijave, izbire oziroma odločanja o sprejemu v šolo vplivale
na to, da ni bil sprejet v želeno šolo oziroma izobraževalni program, lahko v
treh dneh po seznanitvi z odločitvijo oziroma prejemu pisnega sklepa vloži
pritožbo.
(2) O pritožbi odloči svet šole v desetih dneh po
vložitvi pritožbe.
(3) Če se ugotovi, da je pritožba utemeljena in da je
zaradi kršitve oziroma druge nepravilnosti v postopku prišlo do napačne
razvrstitve kandidata v izbirnem postopku oziroma da kandidat zaradi tega ni
bil sprejet v izobraževalni program oziroma šolo, se kandidata uvrsti na seznam
sprejetih, če ima enako število točk, kot zadnji, uvrščeni na seznamu sprejetih
kandidatov.
(4) Odločitev sveta šole je dokončna. Zoper to odločitev
lahko kandidat sproži upravni spor.
27. člen
(način vložitve in seznanjanja)
(1) Prošnjo, predlog oziroma pritožbo (v nadaljnjem
besedilu: zahtevo) kandidat lahko da na zapisnik pri ravnatelju v šoli, ki je
odločala o izbiri oziroma sprejemu, ali pa jo pošlje priporočeno po pošti.
(2) Šola izda pisni sklep o zahtevi iz prejšnjega
odstavka in ga kandidatu vroči na dokazljiv način v treh dneh po odločitvi.
(3) Ne glede na prejšnji odstavek, če šola popravi
napako, o tem lahko obvesti kandidata le ustno, vendar to evidentira v ustrezni
šolski dokumentaciji.
VI. PREHODNA IN KONČNA DOLOČBA
28. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
vpisu v srednje šole (Uradni list RS, št. 12/06, 17/06 – popr., 12/08 in 107/12),
uporablja pa se še do začetka uporabe tega pravilnika.
29. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. septembra 2018.
Št. 0070-19/2018
Ljubljana, dne 18. aprila 2018
EVA 2018-3330-0019
dr. Maja Makovec Brenčič
l.r.
Ministrica
za izobraževanje, znanost in šport