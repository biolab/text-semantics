I. UVODNE DOLOČBE
1. člen
(predmet sklepa)
(1) Ta sklep določa:
-       
podrobnejšo vsebino poročil o pomembnejših poslih v zavarovalniški
skupini ter roke in način poročanja,
-       
način izračuna prilagojenih kapitalskih zahtev za nadrejene
zavarovalnice, zavarovalne holdinge, mešane finančne holdinge in nadrejene tuje
zavarovalnice in
-       
podrobnejšo vsebino letnih poročil o prilagojenih kapitalskih zahtevah
ter roke in način poročanja.
(2) Določbe tega sklepa se smiselno
uporabljajo tudi za pokojninske družbe, ustanovljene po zakonu, ki ureja pokojninsko
in invalidsko zavarovanje.
2. člen
(opredelitev pojmov)
(1) Pojmi, uporabljeni v tem sklepu,
imajo enak pomen, kakor je opredeljen v naslednjih določbah Zakona o zavarovalništvu
(Uradni list RS, št. 99/10 – uradno prečiščeno besedilo, 90/12, 102/12, 56/13
in 63/13 – ZS-K; v nadaljnjem besedilu: ZZavar):
1.     
zavarovalnica v 1. členu,
2.     
tuja zavarovalnica v tretjem odstavku 7. člena,
3.     
odvisna družba v četrtem odstavku 10. člena,
4.     
zavarovalniška skupina v drugem in tretjem odstavku 143. člena,
5.     
zavarovalni holding v prvem odstavku 144. člena,
6.     
mešani zavarovalni holding v drugem odstavku 144. člena,
7.     
mešani finančni holding v tretjem odstavku 144. člena,
8.     
nadrejena družba v četrtem odstavku 144. člena,
9.     
podrejena družba v četrtem odstavku 144. člena,
10.  
udeležena družba v šestem odstavku 144. člena,
11.  
povezana družba v drugem odstavku 145. člena.
(2) Vmesni zavarovalni holding in
vmesni mešani finančni holding za namen tega sklepa je zavarovalni holding
oziroma mešani finančni holding, preko katerega je zavarovalnica udeležena v
povezani zavarovalnici ali povezani tuji zavarovalnici.
3. člen
(vrsta poročil)
Poročila, ki jih morajo poročevalci po tem
sklepu pošiljati Agenciji za zavarovalni nadzor (v nadaljnjem besedilu: Agencija),
za namen dopolnilnega nadzora, so:
a)     poročila o pomembnejših poslih v zavarovalniški skupini in
b)     poročila o prilagojenih kapitalskih zahtevah.
II. POROČILO O POMEMBNEJŠIH POSLIH V ZAVAROVALNIŠKI
SKUPINI
4. člen
(poročevalec)
O pomembnejših poslih v zavarovalniški
skupini poroča zavarovalnica.
5. člen
(vsebina poročila o pomembnejših poslih v
zavarovalniški skupini)
(1) Zavarovalnica sestavi poročilo o
pomembnejših poslih v zavarovalniški skupini, v katerem poroča o vseh pomembnejših
poslih, sklenjenih oziroma opravljenih med zavarovalnico ter pravnimi in
fizičnimi osebami iz prvega odstavka 147. člena ZZavar.
(2) Za pomembnejše posle se štejejo
zlasti naslednji posli:
-       
posojila in krediti, razen odobrenih prodaj z odloženim plačilom (na
primer blagovni kredit), ki za zavarovalnico ne predstavljajo pomembnih
zneskov,
-       
garancije in drugi posli, zaradi katerih nastanejo zunaj bilančne
obveznosti,
-       
pravni posli, katerih predmet so naložbe v vrednostne papirje, druge
finančne instrumente oziroma nepremičnine,
-       
drugi pravni posli, ki pomembneje vplivajo na izračun prilagojenih
kapitalskih zahtev,
-       
pozavarovalni posli,
-       
sporazumi o delitvi stroškov.
(3) Zavarovalnica mora v poročilo o
pomembnejših poslih v zavarovalniški skupini dodati oziroma vanj vključiti tudi
pojasnila k navedenim poslom, če je to potrebno.
(4) Zavarovalnica predloži Agenciji
poročilo o pomembnejših poslih v zavarovalniški skupini v obliki obrazca
ZAV-SKUP, ki je priloga in sestavni del tega sklepa, polletno oziroma letno.
Rok za predložitev polletnega poročila je dva meseca po preteku koledarskega
polletja, rok za predložitev letnega poročila pa tri mesece po preteku
koledarskega leta.
III. PRILAGOJENE KAPITALSKE ZAHTEVE
III.1. NAČIN IZRAČUNA PRILAGOJENIH
KAPITALSKIH ZAHTEV
III.1.1. Splošne določbe glede izračuna
prilagojenih kapitalskih zahtev
6. člen
(zavezanci za izračun)
Prilagojene kapitalske zahteve izračunava
nadrejena zavarovalnica, zavarovalni holding, mešani finančni holding in
nadrejena tuja zavarovalnica (v nadaljnjem besedilu: nadrejena družba), razen
če je družba hkrati podrejena družba drugi nadrejeni zavarovalnici.
7. člen
(sorazmernost)
(1) Nadrejena družba pri izračunu
prilagojenih kapitalskih zahtev upošteva sorazmerni delež, ki ga ima v
povezanih družbah.
(2) Sorazmerni delež iz prejšnjega
odstavka tega člena pomeni delež vpisanega kapitala, s katerim udeležena družba
razpolaga neposredno ali posredno, oziroma odstotek, ki se upošteva za izdelavo
konsolidiranih računovodskih izkazov.
(3) Če odvisna družba ne dosega
kapitalskih zahtev, nadrejena družba, ne glede na določbo prvega odstavka tega
člena, pri izračunu prilagojenih kapitalskih zahtev upošteva celotni
primanjkljaj kapitala odvisne družbe.
8. člen
(vzajemno financiranje)
Vzajemno financiranje obstoji, če ima
nadrejena zavarovalnica ali katera z njo povezanih družb v lasti delnice, ali
da posojilo drugi družbi, ki je neposredni ali posredni imetnik delnic ali
deležev v kapitalu ali podrejenih dolžniških instrumentov nadrejene
zavarovalnice ali katere z njo povezanih družb.
9. člen
(zaporedna udeležba)
Zaporedna udeležba je udeležba nadrejene
družbe v drugi družbi, ki je tudi udeležena družba v neki drugi družbi.
III. 1. 2. Način izračuna
prilagojenih kapitalskih zahtev za nadrejene zavarovalnice
10. člen
(izločitev dvojne uporabe postavk
kapitala)
(1) Pri izračunu prilagojenih
kapitalskih zahtev mora nadrejena zavarovalnica izločiti dvojno uporabo
sredstev, ki predstavljajo financiranje kapitala med različnimi zavarovalnicami,
upoštevanimi v izračunu.
(2) Pri izračunu prilagojenih
kapitalskih zahtev lahko nadrejena zavarovalnica:
-       
rezerve iz dobička in prihodnje dobičke, ki nastajajo pri življenjskih
zavarovanjih v povezani zavarovalnici ter
-       
nevplačan vpoklican povezane zavarovalnice,
vključi v izračun samo, če postavki iz
predhodnih alinej tega člena, v povezani zavarovalnici, v kateri se nahajata,
izpolnjujeta pogoje za kritje zahtevanega minimalnega kapitala povezane
zavarovalnice.
(3) Če poleg postavk, navedenih v
drugem odstavku tega člena, obstajajo tudi druge postavke kapitala, ki
izpolnjujejo pogoje za kritje minimalnega kapitala povezane zavarovalnice, ki
jih ni mogoče šteti kot razpoložljive za pokrivanje zahtevanega minimalnega
kapitala nadrejene zavarovalnice, se te postavke lahko vključijo v izračun
samo, če izpolnjujejo pogoje za kritje zahtevanega minimalnega kapitala
povezane zavarovalnice.
(4) Vsota postavk iz drugega in
tretjega odstavka tega člena ne sme presegati zahtevanega minimalnega kapitala
povezane zavarovalnice.
11. člen
(izločitev ustvarjanja kapitala v skupini)
(1) Pri izračunavanju prilagojenih
kapitalskih zahtev nadrejena zavarovalnica ne upošteva postavk kapitala, ki
izhajajo iz vzajemnega financiranja med njo in:
-       
povezano družbo,
-       
udeleženo družbo,
-       
drugimi družbami, ki so povezane z udeleženo družbo.
(2) Nadrejena zavarovalnica pri izračunu
prilagojenih kapitalskih zahtev poleg postavk iz predhodnega odstavka tega
člena tudi ne upošteva postavk kapitala, ki izpolnjujejo pogoje za kritje
minimalnega kapitala povezane zavarovalnice, če postavka kapitala izhaja iz
vzajemnega financiranja s katero koli drugo družbo, ki je povezana z nadrejeno
zavarovalnico.
12. člen
(uporaba načina izračuna prilagojenih
kapitalskih zahtev v primerih različnih povezav)
(1) Če ima nadrejena zavarovalnica več
kot eno povezano zavarovalnico, se v izračun prilagojenih kapitalskih zahtev
vključi vsaka od povezanih zavarovalnic. V primeru zaporednih udeležb se
izračun prilagojenih kapitalskih zahtev opravi na ravni udeležene zavarovalnice
s sedežem v Republiki Sloveniji, ki je nadrejena zavarovalnica.
(2) Nadrejena zavarovalnica, ki je
udeležena v povezani zavarovalnici ali tuji zavarovalnici preko zavarovalnega
holdinga ali mešanega finančnega holdinga, pri izračunavanju prilagojenih
kapitalskih zahtev upošteva položaj vmesnega zavarovalnega holdinga ali
vmesnega mešanega finančnega holdinga. Za namen tega izračuna, ki ga
zavarovalnica opravi v skladu z določbami od 7. do 12. člena in tretjega
odstavka 14. člena tega sklepa, se ta zavarovalni holding ali mešani finančni
holding obravnava, kot da je zavarovalnica, za katero so kapitalske zahteve
enake nič, in kot da zanj veljajo isti pogoji glede postavk kapitala, kot
veljajo za zavarovalnice.
(3) Nadrejena zavarovalnica, ki je
udeležena družba v tuji zavarovalnici, pri izračunu prilagojenih kapitalskih zahtev
slednjo, izključno za namene tega izračuna, obravnava enako kot povezano
zavarovalnico, v skladu z določbami od 7. do 12. člena in tretjega odstavka 14.
člena tega sklepa.
(4) Nadrejena zavarovalnica, ki je
udeležena družba v kreditni instituciji, investicijskem podjetju ali finančni
instituciji, pri izračunu prilagojenih kapitalskih zahtev smiselno uporablja
pravila, določena v prvem in drugem odstavku 108. člena ZZavar.
(5) Če ni mogoče pridobiti podatkov za
izračun prilagojenih kapitalskih zahtev povezane družbe s sedežem v državi
članici ali tuji državi, se knjigovodska vrednost udeležbe nadrejene
zavarovalnice v povezano družbo, odšteje od postavk kapitala, ki izpolnjujejo
pogoje za kritje prilagojenega minimalnega kapitala nadrejene zavarovalnice. V
tem primeru nerealizirani kapitalski dobički, ki izhajajo iz te udeležbe, ne
morejo predstavljati postavke kapitala za pokrivanje prilagojenega minimalnega
kapitala.
III. 1. 3. Način izračuna
prilagojenih kapitalskih zahtev za zavarovalni holding, mešani finančni holding
in nadrejeno tujo zavarovalnico
13. člen
(posebne določbe za izračun, kadar je
zavarovalnica odvisna družba zavarovalnega holdinga, mešanega finančnega
holdinga ali nadrejene tuje zavarovalnice)
(1) Če je zavarovalnica odvisna družba
zavarovalnega holdinga, mešanega finančnega holdinga ali nadrejene tuje
zavarovalnice, se izračun prilagojenih kapitalskih zahtev izvede na ravni
navedenih družb ob upoštevanju določb tega člena ter 7. do 12. člena tega
sklepa.
(2) Določba prejšnjega odstavka se ne
uporablja za zavarovalni holding, mešani finančni holding in nadrejeno tujo
zavarovalnico, ki je hkrati podrejena družba drugi nadrejeni zavarovalnici,
zavarovalnemu holdingu, mešanemu finančnemu holdingu ali drugi nadrejeni tuji
zavarovalnici, ki mora izračunavati prilagojene kapitalske zahteve na podlagi
tega sklepa.
(3) Za namen tega izračuna se
nadrejeni zavarovalni holding, mešani finančni holding in nadrejena tuja
zavarovalnica obravnava, kot da je zavarovalnica, za katero veljajo naslednji
pogoji:
-       
kapitalske zahteve za zavarovalni holding ali mešani finančni holding so
enake nič,
-       
kapitalske zahteve za tujo zavarovalnico se izračunajo v skladu s
tretjim odstavkom 14. člena tega sklepa,
-       
glede postavk kapitala, ki izpolnjujejo pogoje za kritje minimalnega
kapitala, se uporabljajo določbe 106., 107. in 3. točke prvega odstavka
108. člena ZZavar.
(4) Za izračun minimalnega kapitala
povezane zavarovalnice se poleg določb tega sklepa uporabljajo tudi določbe
sklepa, ki določa podrobnejša pravila za izračun minimalnega kapitala
zavarovalnice.
III.2. POROČILO O PRILAGOJENIH KAPITALSKIH
ZAHTEVAH
14. člen
(poročilo o prilagojenih kapitalskih
zahtevah za nadrejene zavarovalnice)
(1) Nadrejena zavarovalnica predloži
poročilo o prilagojenih kapitalskih zahtevah na obrazcih KUS PKZ-P in KUS
PKZ-Ž, ki sta priloga in sestavni del tega sklepa. Za zavarovalnice držav
članic in tujih držav predloži nadrejena zavarovalnica izračun zahtevanega
minimalnega kapitala na obrazcih MK in MKZ-1, ki sta priloga in sestavni del
sklepa, ki določa podrobnejša pravila za izračun minimalnega kapitala
zavarovalnic. V obrazcih KUS PKZ-P in KUS PKZ-Ž nadrejena zavarovalnica prikaže
znesek sorazmernega dela zahtevanega minimalnega kapitala za vsako podrejeno
zavarovalnico.
(2) Za izračun razpoložljivega
kapitala nadrejene zavarovalnice se poleg določb tega sklepa uporabljajo tudi
določila sklepa, ki določa podrobnejši način izračuna kapitala in izpolnjevanje
kapitalskih zahtev ter kapitalske ustreznosti zavarovalnic. Za izračun minimalnega
kapitala nadrejene in podrejene zavarovalnice se poleg določb tega sklepa uporabljajo
tudi določbe sklepa, ki določa podrobnejša pravila za izračun minimalnega
kapitala zavarovalnice.
(3) Izračun prilagojenih kapitalskih
zahtev se izdela na podlagi konsolidiranih računovodskih izkazov. Prilagojena
kapitalska ustreznost nadrejene zavarovalnice se izračuna kot razlika med:
1.     
vsoto postavk kapitala, ki izpolnjujejo pogoje za kritje minimalnega
kapitala, izračunanega na osnovi konsolidiranih podatkov ter
2.     
vsoto kapitalskih zahtev nadrejene zavarovalnice in sorazmernega deleža
kapitalskih zahtev zavarovalnic, v katerih je nadrejena zavarovalnica
udeležena, temelječega na odstotkih, ki se uporabljajo za izdelavo
konsolidiranih računovodskih izkazov.
(4) Nadrejena zavarovalnica je dolžna
poročilo iz prvega odstavka tega člena Agenciji predložiti po stanju na zadnji
dan v letu. Rok za predložitev obrazcev je štiri mesece po izteku koledarskega
leta.
15. člen
(poročilo o prilagojenih kapitalskih
zahtevah za nadrejene zavarovalne holdinge, mešane finančne holdinge in
nadrejene tuje zavarovalnice)
(1) Zavarovalni holding, mešani
finančni holding in nadrejena tuja zavarovalnica Agenciji predložijo poročilo o
prilagojenih kapitalskih zahtevah po stanju na zadnji dan v koledarskem letu v
obliki obrazca KUS PKZ, ki je priloga in sestavni del tega sklepa. Za vsako
podrejeno zavarovalnico predložijo tudi izračun zahtevanega minimalnega
kapitala na obrazcih MK in MKZ-1, ki sta priloga in sestavni del sklepa, ki
določa podrobnejša pravila za izračun minimalnega kapitala zavarovalnic. Rok za
predložitev poročila je štiri mesece po izteku koledarskega leta. V obrazcih
KUS PKZ zavarovalni holding, mešani finančni holding in nadrejena tuja
zavarovalnica prikažejo znesek sorazmernega dela zahtevanega minimalnega
kapitala za vsako podrejeno zavarovalnico.
(2) Prilagojene kapitalske zahteve za
zavarovalni holding, mešani finančni holding in nadrejeno tujo zavarovalnico se
izračunajo kot razlika med:
1.     
vsoto postavk kapitala, ki izpolnjujejo pogoje za kritje minimalnega
kapitala, izračunanega na osnovi konsolidiranih podatkov ter
2.     
vsoto kapitalskih zahtev zavarovalnega holdinga, mešanega finančnega
holdinga ali nadrejene tuje zavarovalnice in sorazmernega deleža kapitalskih
zahtev zavarovalnic, v kateri je udeležen zavarovalni holding, mešani finančni
holding ali nadrejena tuja zavarovalnica.
IV. PREHODNE IN KONČNE DOLOČBE
16. člen
(prehodna določba)
(1) Poročila iz 5. člena tega sklepa
se v skladu s tem sklepom prvič sestavijo po stanju na dan 30. 6. 2014
oziroma za obdobje od 1. 1. 2014 do 30. 6. 2014 in se Agenciji
predložijo v roku štirih mesecev po preteku koledarskega polletja.
(2) Poročila iz 14. in 15. člena tega
sklepa se v skladu s tem sklepom prvič sestavijo po stanju na dan 31. 12. 2014
oziroma za obdobje od 1. 1. 2014 do 31. 12. 2014.
17. člen
(prenehanje veljavnosti)
Z dnem uveljavitve tega sklepa preneha
veljati Sklep o nadzoru nad zavarovalniško skupino (Uradni list RS, št. 6/01,
38/05, 31/06, 38/06 in 119/07).
18. člen
(začetek veljavnosti)
Ta sklep začne veljati osmi dan po objavi v
Uradnem listu Republike Slovenije.
Št. 40151-1012/2014
Ljubljana, dne 13. junija 2014
EVA 2014-1611-0042
Predsednik strokovnega sveta
Agencije za zavarovalni nadzor
Sergej Simoniti l.r.

Priloga 1:
Obrazec ZAV-SKUP
Priloga 2: Izkaz
prilagojene kapitalske ustreznosti za premoženjska zavarovanja (KUS PKZ – P)
Priloga 3: Izkaz
prilagojene kapitalske ustreznosti za življenjska zavarovanja (KUS PKZ – Ž)
Priloga 4: Izkaz
prilagojene kapitalske ustreznosti (KUS PKZ)