I. SPLOŠNE DOLOČBE
1. člen
(vsebina)
(1) S tem pravilnikom se ureja oblika letnega poročila o
poslovanju državnega tožilstva (v nadaljnjem besedilu: letno poročilo).
(2) Letno poročilo pripravi vodja državnega tožilstva v
skladu z določbami zakona, ki ureja državno tožilstvo in tem pravilnikom.
2. člen
(vsebina letnega poročila)
(1) Letno poročilo je sestavljeno iz treh delov:
I.         
Splošnega statističnega dela,
II.         
Posebnega statističnega dela in
III.         
Analitičnega dela.
(2) Splošni statistični del prikazuje podatke o
organizaciji državnega tožilstva, o sodelovanju in izobraževanju, o
problematiki izvajanja državnotožilske in pravosodne uprave, zajema statistične
podatke o poslovanju državnega tožilstva, v skladu z zakonom in tem pravilnikom
ter primerjavo med podatki o številu in načinu rešitve ter dejanskem času
trajanja postopkov za vse državne tožilce na državnem tožilstvu za zadeve iste
vrste.
(3) Posebni statistični del prikazuje podatke o gibanju
zadev za vsakega posameznega državnega tožilca, podatke o dejanski prisotnosti
posameznega državnega tožilca na delovnem mestu v dneh in podatke o številu
zadev, ki niso bile rešene v predvidenem času.
(4) Analitični del vsebuje analizo vzrokov za morebitne razlike
glede primerjave deležev iz statističnega dela, prikazuje oceno doseganja
ciljev iz sprejetega programa dela državnega tožilstva za preteklo leto z oceno
gibanja zadev in navedbo ukrepov, ki so bili izvedeni za njihovo obvladovanje
ter ukrepov za izboljšanje rezultatov, oceno izvajanja politike pregona
vključno s kaznovalno politiko državnega tožilstva za posamezna področja
pregona v preteklem letu, oceno uresničevanja priporočil in napotkov iz
politike pregona državnim tožilcem ter analizo učinkovitosti dela državnih
tožilcev glede na sprejeta merila za kakovost dela državnih tožilcev in
uspešnost pregona državnih tožilcev v preteklem letu.
(5) Na podlagi vsebine in oblike letnega poročila se
oblikuje skupno letno poročilo o delu državnih tožilstev, ki obsega podatke iz
splošnega statističnega dela (1. do 7. poglavje letnega poročila) in podatke iz
analitičnega dela letnega poročila (9. poglavje letnega poročila).
3. člen
(oblika letnega poročila)
(1) Posamezni deli letnega poročila so razdeljeni na poglavja,
splošni statistični del predstavlja 1. do 7. poglavje letnega poročila, posebni
statistični del predstavlja 8. poglavje letnega poročila in analitični del, ki
predstavlja 9. poglavje letnega poročila.
(2) Letno poročilo mora biti jasno in pregledno. Izdela
se v opisni in tabelarični obliki na obrazcu, ki je kot priloga sestavni del
tega pravilnika.
(3) Tabelarični prikaz podatkov iz posebnega
statističnega dela letnega poročila se izdela v strojno berljivi elektronski
obliki. Za strojno berljivo elektronsko obliko se šteje datoteka z besedilom,
ki v vsaki vrstici vsebuje en zapis, stolpci znotraj zapisa so ločeni z vejico,
pri čemer zapis v prvi vrstici datoteke namesto vrednosti vsebuje imena
stolpcev.
(4) Vsi podatki v letnem poročilu se nanašajo na
prejšnje koledarsko leto oziroma na stanje na presečni dan, ki je določen v
posamezni tabeli.
4. člen
(dodatne vsebine)
Vsebine, ki je ni mogoče vključiti v statistične tabele, se
priložijo na posebnih listih, ki so ustrezno označeni z navedbo vsebine in
poročevalca. Če podatkov ni mogoče pridobiti s pomočjo informacijskega sistema,
se podatki zbirajo oziroma obdelajo ročno.
5. člen
(posredovanje poročil)
Letno poročilo se izdela in posreduje prejemnikom v pisni
obliki po elektronski pošti. Posebni statistični del letnega poročila se
prejemnikom posreduje v strojno berljivi elektronski obliki kot je določeno v
3. členu tega pravilnika.
II. LETNO POROČILO
I. Prvi oddelek
Splošni statistični del
6. člen
(predstavitev državnega tožilstva)
(1) V splošnem statističnem delu se navedejo osnovni
podatki o državnem tožilstvu, in sicer:
-       
organizacija državnega tožilstva,
-       
število zaposlenih državnih tožilcev in
-       
število državnotožilskega osebja.
(2) V okviru prikaza organizacije državnega tožilstva se
priloži tudi pregledna organizacijska shema (organigram) državnega tožilstva,
iz katere so razvidni oddelki in druge notranje organizacijske enote s številom
in nazivi delovnih mest.
(3) Podatki za policiste, ki so začasno premeščeni na
delovna mesta v Oddelek za preiskovanje in pregon uradnih oseb s posebnimi
pooblastili se v splošnem statističnem delu posebej prikažejo (Tabela 3).
7. člen
(sistemizacija in zasedba državnega tožilstva)
(1) Kadrovska opremljenost državnega tožilstva zajema
(Tabela 1 in 2):
-       
število načrtovanih državnotožilskih mest skupaj z nazivi, v katerih se
pri posameznih državnih tožilstvih opravlja državnotožilska služba ter število
delovnih mest državnotožilskega osebja na zadnji dan v letu,
-       
število dejanske zasedenosti državnotožilskih mest skupaj z nazivi, v
katerih se pri posameznih državnih tožilstvih opravlja državnotožilska služba
in število delovnih mest državnotožilskega osebja na zadnji dan v letu in
-       
število dni dejanske prisotnosti na delovnem mestu za državne tožilce.
(2) V delu, ki se nanaša na državnotožilsko osebje, se
ločeno prikažejo podatki za generalnega direktorja, če ta ni dodeljeni državni
tožilec, direktorje, strokovne sodelavce, državnotožilske pripravnike in za
drugo državnotožilsko osebje po sistemiziranem in dejansko zasedenem številu
delovnih mest.
8. člen
(gibanje zadev in kriterij učinkovitosti)
V podatkih o gibanju zadev na posameznem državnem tožilstvu
se prikaže (Tabela 4, 5, 6(p), 6(m), 6(po), 7(p), 7(m), 7(po), 8(p), 8(m),
8(po), 9(p), 9(m), 9(po), 10(p), 10(m), 10(po), 11(p), 11(m), 11(po), 12,
13(p), 13(m), 13(po), 14(p), 14(m), 14(po), 15(p), 15(m), 15(po), 16(p), 16(m),
16(po), 17, 18, 19, 20(p), 20(po), 21, 22, 23(p), 23(m), 24(p), 24(m), 25,
26(p), 26(m), 27(p), 27(m), 28(p), 28(m), 29, 30, 31, 32, 33, 34, 35, 36):
-       
število prenesenih nerešenih zadev iz prejšnjih let, pripada, rešenih
zadev z načinom rešitve in nerešenih zadev na koncu leta,
-       
podatke o udeležbi državnih tožilcev na narokih in obravnavah,
-       
podatke o opravljenih procesnih dejanj in vloženih predlogih,
-       
podatke o uspehu obtoževanja po vrsti odločitve,
-       
podatke o izrečenih sankcijah po vrstah kazenskih sankcij,
-       
število vloženih pritožb in drugih pravnih sredstev v razmerju do vrste
in števila prejetih sodb,
-       
kriterij učinkovitosti, ki se kaže tako, da se število rešenih zadev
deli s številom državnih tožilcev in številom državnotožilskega osebja,
-       
število zadev, v katerih je prišlo do odveze nadaljnjega dela in
prevzema zadeve,
-       
število zadev v katerih je prišlo do obvestila pristojnemu prekrškovnemu
organu in število obdolžilnih predlogov v primerih, ko hitri prekrškovni
postopek ni dovoljen in
-       
druge podatke, ki kažejo na učinkovitost državnega tožilca.
9. člen
(trajanje postopkov)
V podatkih o trajanju postopkov na posameznem državnem tožilstvu
se prikaže (Tabela 37, 38, 39, 40, 41, 42, 43):
-       
dejanski čas trajanja postopkov od pobude policije do vložitve predloga
za opravo nujnih preiskovalnih dejanj,
-       
dejanski čas trajanja postopkov po prejemu ovadbe do zavrženja ovadbe,
-       
dejanski čas trajanja postopkov po prejemu ovadbe do vložitve zahteve za
preiskavo,
-       
dejanski čas trajanja postopkov po prejemu ovadbe do vložitve obtožnega
akta,
-       
dejanski čas trajanja postopkov po koncu preiskave oziroma posameznih
preiskovalnih dejanj do vložitve obtožnega akta,
-       
dejanski čas trajanja postopkov po prejemu ovadbe do odločitve o kateri
od alternativnih oblik kazenskega pregona (odložen pregon in poravnavanje) in
-       
število vseh zadev, ki jih v letu poročanja niso rešili v pričakovanem
času glede na časovni standard in seštevek vseh dni prekoračitve.
10. člen
(sodelovanje in izobraževanje)
Splošni statistični del vsebuje tudi opisno poročilo o:
-       
sodelovanju z drugimi državnimi organi in organizacijami,
-       
obsegu in uspehu državnega tožilstva pri prevzemu pregona od oškodovancev
kot tožilcev,
-       
medsebojnem obveščanju, usmerjanju dela policistov ter drugih pristojnih
državnih organov in institucij s področja davkov, carin, finančnega poslovanja,
vrednostnih papirjev, varstva konkurence, preprečevanja pranja denarja,
preprečevanja korupcije, prepovedanih drog in inšpekcijskega nadzora pri
izvrševanju njihovih nalog ter usmerjanju dela članov specializirane preiskovalne
skupine in skupne preiskovalne skupine,
-       
sodelovanju z mednarodnimi institucijami na področju odkrivanja in
pregona (EUROJUST, EUROJUSTICE, SEEPAG, OLAF, AFCOSS, IAP in druge),
-       
mednarodnem (tudi bilateralnem) strokovnem sodelovanju in izobraževanju,
-       
mednarodni pravni pomoči,
-       
dejavnostih pri izvajanju izobraževalnih oblik za državne tožilce in
državnotožilsko osebje in
-       
druge podatke, ki pripomorejo k predstavitvi sodelovalnih in
izobraževalnih aktivnosti državnega tožilstva.
11. člen
(državnotožilska in pravosodna uprava)
V splošnem statističnem delu se opisno predstavi:
-       
problematika s področja izvajanja zadev državnotožilske in pravosodne
uprave,
-       
problematika s področja proračunskega financiranja,
-       
problematika pri izvajanju zakonodaje,
-       
število nadzorstvenih pritožb po zakonu in odločitve o teh pritožbah,
-       
delo pri državnotožilskem strokovnem nadzoru in ugotovitve pri nadzoru
izvajanja državnotožilske uprave ter sistemske in organizacijske ukrepe za
odpravo ugotovljenih nepravilnosti in
-       
druge podatke, ki pripomorejo k celoviti predstavitvi poslovanja
državnega tožilstva.
12. člen
(posamezna področja spremljanja)
(1) Na podlagi ugotovitev pri spremljanju
državnotožilske prakse se v splošnem statističnem delu opozori na vzroke in
okoliščine za nastanek, povečevanje, spreminjanje ali razvoj kriminalitete na
naslednjih področjih (Tabela 44a(p), 44b(p), 44a(m), 44b(m), 44a(po), 44b(po)):
-       
gospodarska kriminaliteta,
-       
korupcijska kriminaliteta,
-       
organizirana kriminaliteta,
-       
kazniva dejanja zoper okolje in prostor,
-       
huda nasilna kazniva dejanja,
-       
kazniva dejanja, pri katerih so žrtve otroci in mladoletniki,
-       
kazniva dejanja z zelo hudimi posledicami,
-       
kazniva dejanja, pri katerih so hudo kršene pravice delavcev in
ranljivih skupin ljudi,
-       
kazniva dejanja, pri katerih so storilci nosilci javnih funkcij in
-       
primeri, kjer so izkazani pogoji za začasno zavarovanje in odvzem
premoženja nezakonitega izvora.
(2) V opisnem delu se posebej prikaže in obrazloži
razloge za dolgotrajnost postopka, vključno s sprejetimi dodatnimi ukrepi za
pospešitev reševanja za vsako nerešeno zadevo starejšo od deset let glede na
datum prejema ovadbe. Če nerešene zadeve starejše od deset let ni, se prikaže
in obrazloži razloge za dolgotrajnost postopka, vključno s sprejetimi dodatnimi
ukrepi za pospešitev reševanja za deset najstarejših zadev.
II. Drugi oddelek
Posebni statistični del
13. člen
(gibanje zadev za posameznega državnega tožilca
in prisotnost na delovnem mestu)
(1) V podatkih o gibanju zadev se v anonimizirani obliki
za posameznega državnega tožilca prikažejo podatki iz prve do desete alinee 8.
člena tega pravilnika in podatki iz sedme alinee 9. člena tega pravilnika.
Hkrati se za posameznega državnega tožilca prikaže tudi podatek o številu dni
prisotnosti na delovnem mestu (Tabela 45, 46, 47).
(2) Za prenesene nerešene zadeve, za katere se v letu
poročanja poroča o opravljenih procesnih dejanjih, se navedejo tudi tista
procesna dejanja, ki so bila opravljena v obdobju pred letom poročanja.
(3) V letnem poročilu se navedejo podatki za tiste
nerešene zadeve, za katere postopek pri državnem tožilstvu še ni zaključen,
četudi v zvezi z njimi v letu poročanja ni bilo opravljenih nobenih procesnih
dejanj. Tudi za te zadeve se v letnem poročilu navedejo tista procesna dejanja,
ki so bila opravljena v obdobju pred letom poročanja.
(4) Priloga posebnega statističnega dela so ustrezni
šifranti računalniško vodenih vpisnikov informacijskega sistema državnega
tožilstva iz katerega se črpajo zgoraj navedeni podatki.
III. Tretji oddelek
Analitični del
14. člen
(ocena doseganja ciljev)
(1) Analitični del letnega poročila obsega analize in
ocene iz 2. člena tega pravilnika. Vsebuje obrazložitev vseh izračunov končnih
vrednosti, ki so podlaga za vpisane podatke v tabelaričnem delu poročila,
podrobno utemeljitev doseženih ciljnih vrednosti v primerjavi z načrtovanimi
ter navedbo ukrepov, ki so bili izvedeni za njihovo obvladovanje in ukrepov za
izboljšanje rezultatov.
(2) Ocena iz analitičnega dela letnega poročila se
oblikuje opisno na podlagi spremljanja, ugotavljanja in analiziranja
učinkovitosti, uspešnosti in gospodarnosti dela državnih tožilcev na državnem
tožilstvu.
(3) V oceni doseganja ciljev iz sprejetega letnega
programa dela za preteklo leto se posebej oceni izvajanje letnega programa dela
in politike pregona za posamezna področja.
(4) V analizi učinkovitosti in uspešnosti državnega
tožilstva se oceni doseganje ciljev iz sprejetega letnega programa dela za
preteklo leto.
(5) Analitični del vsebuje tudi primerjavo med podatki o
številu in načinu rešitve ter dejanskem času trajanja za vse državne tožilce za
zadeve iste vrste, vključno z analizo vzrokov za morebitne razlike.
(6) V analitičnem delu skupnega letnega poročila se
hkrati prikaže analiza vzrokov za morebitne razlike glede primerjave odstopanj
posameznih državnih tožilstev od državnega povprečja, oceno uresničevanja
priporočil in napotkov iz politike pregona državnim tožilcem ter skupno oceno
doseganja načrtovanih ciljev politike pregona in kaznovalne politike tako, da
se opredelijo vsaj:
-       
ukrepi za izboljšanje učinkovitosti, uspešnosti in gospodarnosti dela
ter izvajanja politike pregona za posamezna in za vsa državna tožilstva skupaj;
-       
ukrepi za izboljšanje učinkovitosti za državna tožilstva, pri katerih
dosežki bistveno odstopajo od načrtovanih in
-       
ocene primernosti števila državnotožilskih mest in državnotožilskega osebja
ter drugih pogojev za delo državnih tožilstev z ustreznimi predlogi za njihovo
izboljšanje.
PREHODNI IN KONČNA DOLOČBA
15. člen
(referenčni podatki)
(1) Letno poročilo o poslovanju državnih tožilstev za
leto 2015 in 2016 se pripravita v skladu s tem pravilnikom. Če so v posameznih
poglavjih predvideni primerjalni statistični podatki za pretekla koledarska
leta, za katera se ti glede na takrat veljavno metodologijo spremljanja zadev
niso statistično spremljali in obdelovali na način, ki ga predvideva ta
pravilnik in zakon, se v ustreznih poljih označi, da tega podatka iz navedenih razlogov
ni.
(2) Če ocene iz drugega odstavka prejšnjega člena ni
mogoče podati, ker v letnem programu dela državnega tožilstva za leto poročanja
niso opredeljeni kazalci učinkovitosti, uspešnosti ali gospodarnosti, se za
manjkajoče referenčne vrednosti pri izračunu kazalcev uporabi povprečna
vrednost manjkajočega znaka v zadnjih treh letih od leta poročanja.
16. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 701-9/2015
Ljubljana, dne 15. novembra 2015
EVA 2015-2030-0014
mag. Goran Klemenčič l.r.
Minister
za pravosodje

Priloga: Letno
poročilo o poslovanju državnega tožilstva