I. SPLOŠNE DOLOČBE
1. člen
(obseg urejanja)
(1) Ta pravilnik določa najmanjše število in sestavo članov
posadke zrakoplova v javnem zračnem prevozu, ki je usposobljena za opravljanje
posameznih strokovnih del na zrakoplovu. 
(2) Določbe tega pravilnika se ne uporabljajo za državne
zrakoplove.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen: 
1.    
državni zrakoplov je zrakoplov, ki se uporablja v vojaške, policijske in
carinske namene; 
2.    
FM (Flight Manual) je operativni priročnik zrakoplova; 
3.    
IFR (Instrument Flight Rules) so pravila instrumentalnega letenja; 
4.    
IMC (Instrument Meteorological Conditions) so instrumentalni
meteorološki pogoji; 
5.    
javni zračni prevoz je prevoz potnikov in stvari, ki ga kot pridobitno
dejavnost opravlja fizična ali pravna oseba; 
6.    
OM (Operations Manual) je letalski operativni priročnik; 
7.    
zrakoplov je vsaka naprava, ki se lahko obdrži v atmosferi zaradi
reakcije zraka, razen reakcije zraka na zemeljsko površino.
II. ŠTEVILO IN SESTAVA POSADKE ZRAKOPLOVA
3. člen
(število in sestava letalnega osebja)
(1) Število in sestava letalnega osebja v zrakoplovu, ki
opravlja javni zračni prevoz, mora biti v skladu z operativnim priročnikom
zrakoplova (FM). Število in sestava letalnega osebja ne sme biti manjša, kot to
določa operativni priročnik zrakoplova (FM). 
(2) V posadko zrakoplova se razen prvega pilota (vodje
zrakoplova) in drugega pilota doda še drugo letalno osebje (letalski tehnik –
letalec, letalski inženir, navigator in drugi), kadar to narekuje vrsta in tip
letalske operacije. Število in sestava posadke ne sme biti manjša kot je to
določeno v operativnem priročniku zrakoplova (FM) in letalskem operativnem
priročniku (OM). 
(3) Vsi člani letalnega osebja morajo imeti ustrezna veljavna
dovoljenja, biti morajo primerno usposobljeni in s strani letalskega prevoznika
oziroma drugega izvajalca letalskih operacij, napoteni na opravljanje
določenega dela v skladu z letalskim operativnim priročnikom (OM). 
(4) Minimalno število letalnega osebja v turbopropelerskem
zrakoplovu, ki ima vgrajenih več kot devet potniških sedežev in na vseh
zrakoplovih s turbinskimi motorji, ki opravljajo javni zračni prevoz v
instrumentalnih meteoroloških pogojih (IMC) po pravilih instrumentalnega
letenja (IFR) ali ponoči morata leteti prvi pilot (vodja zrakoplova) in drugi
pilot. Izjemoma lahko Uprava Republike Slovenije za zračno plovbo (v
nadaljevanju uprava) odobri opravljanje javnega zračnega prevoza s samo enim
pilotom, pod pogojem, da je to v skladu z operativnim priročnikom zrakoplova
(FM). 
(5) V enomotornem zrakoplovu z batnim motorjem mora leteti
prvi pilot (vodja zrakoplova). V večmotornem zrakoplovu z batnimi motorji mora
biti število pilotov v skladu z operativnim priročnikom zrakoplova (FM) in
letalskim operativnim priročnikom (OM). 
(6) Število pilotov in drugega letalnega osebja določi
letalski prevoznik oziroma drug izvajalec letalskih operacij, v letalskem
operativnem priročniku (OM), ki ga odobri uprava.
4. člen
(število kabinskega osebja)
(1) V zrakoplovu, ki opravlja javni zračni prevoz, je število
članov kabinskega osebja odvisno od števila vgrajenih potniških sedežev. 
(2) Pri letenju z zrakoplovom, ki ima vgrajenih več kot
devetnajst potniških sedežev, kadar prevaža enega ali več potnikov, mora
letalski prevoznik oziroma drug izvajalec letalskih operacij zagotoviti
določeno število kabinskega osebja, zaradi opravljanja določenega dela v skladu
z letalskim operativnim priročnikom (OM). 
(3) Minimalno število kabinskega osebja je en član kabinskega
osebja na vsakih petdeset sedežev oziroma na oddelek do petdeset potniških
sedežev, nameščenih na istem krovu zrakoplova, pod pogojem, da je število
kabinskega osebja, ki aktivno sodeluje med prikazom zasilne evakuacije,
določeno z varnostno analizo za določen tip zrakoplova in v skladu z določbo
šestega odstavka tega člena. 
(4) Število članov kabinskega osebja se poveča v primeru
izvajanja letalskih operacij z višjo stopnjo tveganja, izvajanja letalskih
operacij na katerih potujejo osebe s posebnim statusom (osebe pod nadzorstvom,
nevarni zaporniki, duševno motene osebe in pregnanci) ter bolniki, invalidi in
ranjenci. 
(5) V nepredvidenih okoliščinah (poslabšanje zdravstvenega stanja
člana kabinskega osebja ipd.) se minimalno število kabinskega osebja lahko
zmanjša, pri čemer pa je potrebno izpolniti naslednja pogoja: 
1.    
število potnikov v zrakoplovu se zmanjša v skladu z letalskim
operativnim priročnikom (OM); 
2.    
po opravljenem letu mora letalski prevoznik oziroma drug izvajalec
letalske operacije predložiti poročilo upravi. 
(6) Število članov kabinskega osebja določi letalski
prevoznik oziroma drugi izvajalec letalske operacije v svojem letalskem
operativnem priročniku (OM), ki ga odobri uprava, ob upoštevanju varnostnih
analiz iz tretjega odstavka tega člena, letalskih predpisov, ki urejajo
področje komercialnih letalskih operacij ter standardov in priporočil prilog
številka 6 in 17 k Čikaški konvenciji.
III. PREHODNE IN KONČNE DOLOČBE
5. člen
(prenehanje uporabe)
Z dnem, ko začne veljati ta pravilnik, se preneha uporabljati
pravilnik o številu in sestavi članov posadke letala (Uradni list SFRJ, št.
57/78, 7/83) in preneha veljati pravilnik o številu in sestavi članov posadke
letala (Uradni list RS, št. 27/95).
6. člen
(veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2630-2/99-0707
Ljubljana, dne 29. marca 1999.
mag. Anton Bergauer l. r. 
Minister 
za promet in zveze