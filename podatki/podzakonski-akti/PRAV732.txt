1. člen
Ta pravilnik ureja pogoje, ki veljajo za občasno varovanje
otrok na domu, ki ga organizira vrtec. 
Občasno varovanje otrok na domu obsega varstvo za vse
predšolske in osnovnošolske otroke, ki ga vrtec na željo staršev ali otrokovih
skrbnikov (v nadaljnjem besedilu: naročnika) opravi na naročnikovem domu kot
storitev.
I. ORGANIZIRANJE OBČASNEGA VAROVANJA OTROK NA DOMU
2. člen
Vrtec organizira storitve občasnega varovanja otrok na domu
glede na lastne možnosti in interese ter glede na potrebe in interese v svojem
okolju. Odločitev o tem sprejme svet vrtca. 
Občasno varovanje otrok na domu lahko v skladu z zakonom
opravljajo vzgojitelji, pomočniki vzgojiteljev, svetovalni delavci vrtca in
zunanji sodelavci (v nadaljnjem besedilu: osebe, ki občasno varujejo otroke). 
V skladu z zakonom morajo zunanji sodelavci imeti najmanj
srednjo izobrazbo ali pet let izkušenj v vzgojno-izobraževalnem delu. 
Strokovni delavci vrtca lahko občasno varovanje otrok na domu
opravljajo samo na lastno željo. 
Osebam, ki občasno varujejo otroke na domu pripada za
opravljeno storitev denarno plačilo.
3. člen
Strokovne delavce vrtca, ki so pripravljeni opravljati
storitve varovanja otrok na domu, pridobi vrtec z internim obvestilom, po tem,
ko sprejme odločitev, da bo organiziral storitve občasnega varovanja otrok na
domu. Zunanje sodelavce pridobi vrtec na podlagi vabila, objavljenega v javnih
sredstvih. 
V obvestilu oziroma v vabilu iz prejšnjega odstavka navede
vrtec predvsem naslednje: 
-    
pogoje, ki jih morajo izpolnjevati osebe za opravljanje občasnega
varovanja otrok na domu, 
-    
okvirno opredelitev krajevnega območja, na katerem bi se izvajale
storitve, 
-    
opredelitev starostnega razpona otrok, za katere bi se izvajale
storitve, 
-    
opredelitev letnega, tedenskega in dnevnega časa, v katerem naj bi vrtec
zagotavljal izvajanje varovanja otrok na domu, 
-    
rok, do katerega se sprejemajo prijave kandidatov, 
-    
podrobnejšo vsebino prijave kandidata (npr. navedba možnosti kandidatove
pripravljenosti za opravljanje varovanja otrok na domu glede na opredelitve pod
četrto alineo, opis njegovih posebnih znanj).
4. člen
Po pretečenem roku za prijavo vrtec opravi izmed kandidatov
izbiro za zunanje sodelavce vrtca. Pred izbiro je vrtec dolžan pri ministrstvu,
pristojnemu za predšolsko vzgojo preveriti, če prijavljeni kandidat ni vpisan v
evidenci oseb, ki jim je bilo z odločbo prepovedano občasno varovanje otrok na
domu.
5. člen
S strokovnimi delavci in z zunanjimi sodelavci sklene vrtec
pogodbo o opravljanju občasnega varovanja otrok na domu. 
V pogodbi iz prejšnjega odstavka morajo biti opredeljena
medsebojna razmerja v zvezi z opravljanjem občasnega varovanja otrok na domu,
zlasti pa: 
-    
način medsebojnega dogovarjanja za izvajanje storitve (opredelitev
tedenskega in dnevnega časa, ko je oseba pripravljena varovati otroke na domu,
potek obveščanja osebe, da opravi varovanje otrok na domu, obseg
pripravljenosti za izpeljavo storitve itd.), 
-    
način in roke plačila strokovnim delavcem in zunanjim sodelavcem za
opravljeno storitev, 
-    
pogodbene sankcije v primeru neizvajanja storitev. 
Oseba, ki je vpisana v evidenco oseb, ki jim je bilo z
odločbo prepovedano občasno varovanje otrok na domu, ne more z vrtcem skleniti
pogodbe o občasnem varovanju otrok na domu, že sklenjena pogodba pa postane
nična. 
Pogodba iz drugega odstavka tega člena preneha v osmih dneh
potem, ko jo odpove katera od obeh strank.
6. člen
Na podlagi izbranih kandidatov za zunanje sodelavce in
prijavljenih strokovnih delavcev vrtca, ki želijo opravljati storitve občasnega
varovanja otrok na domu, pripravi vrtec v skladu z drugim odstavkom 24. člena
zakona o vrtcih evidenco oseb, ki občasno varujejo otroke na domu. 
Osebam iz prejšnjega odstavka vrtec izda izkaznico osebe, ki
občasno varuje otroke na domu (v nadaljevanju: izkaznico). 
Izkaznica vsebuje naslednje: 
-    
ime, sedež in žig vrtca, 
-    
ime, priimek in datum rojstva osebe, ki varuje otroke na domu ter 
-    
fotografijo osebe, ki občasno varuje otroke na domu.
II. IZVAJANJE STORITEV OBČASNEGA VAROVANJA OTROK NA DOMU
7. člen
Vrtec, ki izvaja občasno varovanje otrok na domu, oblikuje
svojo ponudbo posameznih vrst teh storitev. Iz ponudbe mora izhajati: 
-    
krajevno območje izvajanja občasnega varovanja otrok na domu, 
-    
starost otrok, za katere se zagotavlja občasno varovanje otrok na domu, 
-    
spodnja in zgornja meja trajanja posamezne storitve varovanja otrok na
domu, 
-    
opredelitev letnega, tedenskega in dnevnega časa, v katerem vrtec
zagotavlja izvajanje občasnega varovanja otrok na domu, 
-    
pogoje, pod katerimi vrtec naročniku zagotavlja izvedbo storitve, 
-    
splošna navedba, da so osebe, ki varujejo otroke na domu strokovni
delavci vrtca oziroma njegovi zunanji sodelavci. 
Možnost izvajanja občasnega varovanja otrok na domu navede
vrtec v svoji publikaciji.
8. člen
Naročnik, ki potrebuje varovanje otrok na domu, to sporoči vrtcu.
V svojem sporočilu navede kraj, čas in predviden obseg trajanja varovanja,
lahko pa navede tudi konkretno osebo, ki naj bi storitev opravila. Če je
sporočilo vrtcu posredovano v skladu s pogoji, pod katerimi vrtec naročniku
zagotavlja izvedbo storitve, je vrtec na vsebino naročnikovega sporočila vezan,
razen zagotovitve osebe, za katero naročnik želi, da opravi storitev. 
V primeru, ko naročnik želi izmed oseb, ki so vpisane v
evidenco iz prvega odstavka 6. člena tega pravilnika, izbrati konkretno osebo,
mu lahko vrtec v ta namen omogoči vpogled v naslednje podatke teh oseb: 
-    
ime in priimek, 
-    
datum rojstva, 
-    
spol in 
-    
posebna znanja.
9. člen
Oseba, ki bo opravila varovanje otrok pri naročniku, potrdi
svojo identiteto z izkaznico.
10. člen
Podatki o opravljenem varovanju otrok na domu se vpišejo v
obrazec napotnice, ki ga določi vrtec. 
Napotnica mora vsebovati naslednje podatke: 
-    
ime, priimek in naslov naročnika, 
-    
ime in priimek osebe, ki je opravila varovaje otrok na domu, 
-    
datum in čas pričetka in zaključka varovanja otrok na domu in 
-    
druge podatke, ki jih določi vrtec. 
Podatke o začetku in koncu izvajanja storitve vpiše naročnik,
ostale podatke pa oseba, ki je storitev opravila. Izpolnjeno napotnico
podpišeta naročnik in oseba, ki je opravila storitev.
11. člen
Za opravljeno storitev vrtec naročniku na podlagi napotnice
izstavi račun. Plačilo temelji na ceniku storitev občasnega varovanja otrok na
domu, ki ga sprejme svet vrtca.
12. člen
Osebe, ki občasno varujejo otroke na domu, so dolžne varovati
zaupnost vseh podatkov o družini in njihovih članih, kot tudi o vseh ostalih
dejstvih in okoliščinah, ki kažejo na to, kako družina živi.
13. člen
Vrtec mora pretrgati pogodbo z osebo, ki občasno varuje
otroke na domu takoj, ko izve, da je zoper njo uveden kazenski postopek za
kaznivo dejanje zoper življenje ali telo, zoper spolno nedotakljivost, zoper
človekovo zdravje ali zaradi drugega kaznivega dejanja, za katerega je
zagrožena zaporna kazen. 
Prav tako mora vrtec takoj pretrgati pogodbo, ko ugotovi
oziroma utemeljeno sumi: 
-    
da oseba izvaja fizično ali psihično nasilje nad otroki, 
-    
da je oseba zasvojena z alkoholom ali drogami. 
Če iz pritožb naročnikov izhaja, da je oseba neprimerna za
varovanje otrok na domu, lahko vrtec po ugotovitvi teh dejstev iz navedenega
razloga, pogodbo pretrga.
III. KONČNA DOLOČBA
14. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 602-10/97
Ljubljana, dne 8. julija 1997.
Minister 
za šolstvo in šport 
dr. Slavko Gaber l. r.