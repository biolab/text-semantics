1. člen
(vsebina)
Ta uredba določa pristojni organ za izvajanje Izvedbene
uredbe Komisije (EU) 2018/574 z dne 15. decembra 2017 o tehničnih
standardih za vzpostavitev in delovanje sistema sledljivosti tobačnih izdelkov
(UL L št. 96 z dne 16. 4. 2018, str. 7), zadnjič
popravljene s Popravkom (UL L št. 252 z dne 8. 10. 2018,
str. 47), (v nadaljnjem besedilu: Izvedbena uredba 2018/574/EU), način
imenovanja subjekta, odgovornega za ustvarjanje in izdajo posebnih
identifikacijskih oznak, nacionalnega skrbnika sistema repozitorijev in ključne
elemente pogodb o hrambi podatkov, ki se sklenejo kot del sistema sledljivosti
tobačnih izdelkov.
2. člen
(pristojni organi)
Pristojni organ za izvajanje Izvedbene uredbe 2018/574/EU je
ministrstvo, pristojno za zdravje, za izvajanje te uredbe pa Uprava Republike
Slovenije za javna plačila (v nadaljnjem besedilu: UJP) in Finančna uprava
Republike Slovenije (v nadaljnjem besedilu: FURS).
3. člen
(izdajatelj identifikacijskih oznak)
(1) Izdajatelja, odgovornega za ustvarjanje in izdajo
posebnih identifikacijskih oznak iz prvega odstavka 3. člena Izvedbene
uredbe 2018/574/EU (v nadaljnjem besedilu: izdajatelj), na podlagi predhodno
izvedenega javnega razpisa s sklepom imenuje generalni direktor UJP.
(2) UJP z izbranim izdajateljem sklene pogodbo, v kateri
se uredijo medsebojna razmerja v zvezi z ustvarjanjem in izdajo
identifikacijskih oznak iz prejšnjega odstavka.
4. člen
(javni razpis)
(1) Pogoji in merila za izbiro izdajatelja se določijo v
skladu z Izvedbeno uredbo 2018/574/EU. Razpisna dokumentacija poleg pogojev in
meril za izbiro vsebuje tudi vzorec pogodbe.
(2) Javni razpis za izbiro izdajatelja se objavi v
Uradnem listu Republike Slovenije.
5. člen
(komisija)
(1) Za izvedbo javnega razpisa iz prejšnjega člena
generalni direktor UJP imenuje komisijo, ki jo sestavljajo predsednik in
najmanj dva člana, ki so predstavniki:
-       
UJP, predsednik,
-       
ministrstva, pristojnega za zdravje, en član, in
-       
FURS, en član.
(2) Komisija opravi pregled prispelih vlog in pisno
pozove vlagatelje, katerih vloge niso bile popolne, naj jih dopolnijo v osmih
dneh od prejema poziva za dopolnitev.
(3) Nepopolne vloge, ki jih vlagatelji v roku iz
prejšnjega odstavka ne dopolnijo, se zavržejo.
(4) Po poteku roka za dopolnitev vlog iz drugega
odstavka tega člena komisija oceni popolne vloge na podlagi pogojev in meril iz
razpisne dokumentacije. Komisija o opravljenem pregledu prispelih vlog in
ocenjevanju popolnih vlog vodi zapisnik.
(5) Na podlagi ocene popolnih vlog komisija pripravi
predlog za imenovanje izdajatelja, ki ga podpišejo predsednik in člani
komisije, ter ga predloži generalnemu direktorju UJP.
6. člen
(sklep o imenovanju)
(1) Generalni direktor UJP s sklepom o imenovanju
imenuje izdajatelja za obdobje petih (5) let.
(2) Generalni direktor UJP pred izdajo sklepa iz
prejšnjega odstavka pridobi soglasje ministra, pristojnega za finance, in
ministra, pristojnega za zdravje.
(3) Zoper sklep iz prvega odstavka tega člena je
dovoljena pritožba, ki se vloži pri UJP v 15 dneh od vročitve sklepa. O
pritožbi odloča ministrstvo, pristojno za finance.
(4) Zoper odločitev ministrstva, pristojnega za finance,
je dovoljen upravni spor.
7. člen
(pristojnost izdajatelja)
Imenovani izdajatelj izdaja identifikacijske oznake za
izdelke, ki se dajejo na trg v Republiki Sloveniji.
8. člen
(nacionalni skrbnik)
Nacionalni skrbnik sistema repozitorija iz točke (k)
prvega odstavka 25. člena Izvedbene uredbe 2018/574/EU je FURS.
9. člen
(pogodbe o hrambi podatkov)
Pogodbe o hrambi podatkov, ki se sklenejo kot del sistema
sledljivosti tobačnih izdelkov, vsebujejo elemente, ki jih določa Delegirana
uredba Komisije (EU) 2018/573 z dne 15. decembra 2017 o ključnih elementih
pogodb o hrambi podatkov, ki se sklenejo kot del sistema sledljivosti tobačnih
izdelkov (UL L št. 96 z dne 16. 4. 2018, str. 1).
PREHODNE IN KONČNA DOLOČBA
10. člen
(prenos pravic in obveznosti)
(1) Z dnem uveljavitve te uredbe preneha veljati Uredba
o izvajanju Izvedbene uredbe (EU) o tehničnih standardih za vzpostavitev in
delovanje sistema sledljivosti tobačnih izdelkov (Uradni list RS,
št. 14/19).
(2) Ne glede na prejšnji odstavek razpisna
dokumentacija, sklep o imenovanju izdajatelja in pogodba, ki je bila sklenjena
med izdajateljem in ministrstvom, pristojnim za zdravje, ter drugi dokumenti
ministrstva, pristojnega za zdravje, izdani na podlagi uredbe iz prejšnjega
odstavka, (v nadaljnjem besedilu: dokumentacija), ostanejo v veljavi.
(3) Z dnem uveljavitve te uredbe UJP postane pogodbena
stranka ter prevzame vse pravice in obveznosti ministrstva, pristojnega za
zdravje, ki so določene v pogodbi iz prejšnjega odstavka, ministrstvo,
pristojno za zdravje, pa UJP izroči dokumentacijo v 30 dneh od uveljavitve
te uredbe.
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00725-53/2021
Ljubljana, dne 30. junija 2021
EVA 2021-2711-0022
Vlada Republike Slovenije
Janez Janša
predsednik