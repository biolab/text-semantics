1. člen
(vsebina)
(1) Ta uredba določa vrste, velikost in pogoje za
montažo in priključitev naprav za proizvodnjo električne energije iz
obnovljivih virov ali s soproizvodnjo toplote in električne energije z visokim
izkoristkom, za katere ni potrebno gradbeno dovoljenje (v nadaljnjem besedilu:
manjše proizvodne naprave).
(2) Ta uredba se ne uporablja za naprave za individualno
samooskrbo, kot so opredeljene v Uredbi o samooskrbi z električno energijo iz
obnovljivih virov energije (Uradni list RS, št. 17/19) in ki izpolnjujejo
pogoje za vzdrževanje objekta v skladu s predpisi, ki urejajo graditev
objektov.
2. člen
(opredelitev izrazov)
Izrazi, uporabljeni v tej uredbi, s področja:
-       
graditve objektov pomenijo enako kakor v Gradbenem zakonu (Uradni list
RS, št. 61/17 in 72/17 – popr.),
-       
voda pomenijo enako kakor v Zakonu o vodah (Uradni list RS,
št. 67/02, 2/04 – ZZdrI-A, 41/04 – ZVO-1, 57/08, 57/12, 100/13, 40/14 in
56/15),
-       
arhitekturne in inženirske dejavnosti pomenijo enako kakor v Zakonu o
arhitekturni in inženirski dejavnosti (Uradni list RS, št. 61/17),
-       
požarne varnosti pomenijo enako kakor v Pravilniku o zasnovi in študiji
požarne varnosti (Uradni list RS, št. 12/13, 49/13 in 61/17 – GZ),
-       
varnosti nizkonapetostnih inštalacij pomenijo enako kakor v Pravilniku o
zahtevah za nizkonapetostne električne inštalacije v stavbah (Uradni list RS,
št. 41/09, 2/12 in 61/17 – GZ),
-       
zaščite pred hrupom pomenijo enako kakor v Uredbi o mejnih vrednostih
kazalcev hrupa v okolju (Uradni list RS, št. 43/18 in 59/19).
3. člen
(vrste in velikost manjših proizvodnih naprav)
Med manjše proizvodne naprave se po tej uredbi uvrščajo:
-       
naprave, ki proizvajajo električno energijo s soproizvodnjo toplote in
električne energije, z nazivno električno močjo do vključno 50 kW,
-       
naprave, ki proizvajajo električno energijo z izkoriščanjem sončne
energije, z nazivno električno močjo do vključno 1 MW in
-       
naprave, ki proizvajajo električno energijo z izkoriščanjem vetrne
energije, z nazivno električno močjo do vključno 50 kW.
4. člen
(pogoji za montažo in priključitev manjših proizvodnih
naprav)
(1) Za montiranje manjših proizvodnih naprav v, na ali
ob obstoječi stavbi ali gradbenem inženirskem objektu, zgrajenem v skladu s
predpisi, ki urejajo graditev objektov, ni potrebno gradbeno dovoljenje, če
investitor izpolni naslednje zahteve:
1.     
manjša proizvodna naprava se montira na ali v obstoječo stavbo ali
gradbeni inženirski objekt, zgrajen v skladu s predpisi, ki urejajo graditev
objektov (v nadaljnjem besedilu: objekt), ali se montira ob objektu, njena
tlorisna površina na zemljišču pa ne presega 20 odstotkov zazidane površine
zemljišča. Montaža takšne naprave ne sme biti umeščena na zelene površine, ki
so določene z minimalnim faktorjem zelenih površin ali faktorjem odprtih bivalnih
površin, in mora biti v skladu s prostorskimi izvedbenimi akti in drugimi
predpisi, ki urejajo prostor. Preveritev, da montaža ni v nasprotju s
prostorskimi akti in drugimi predpisi, ki urejajo prostor, izvede investitor
ali tretja oseba;
2.     
pri montaži na ali v objekt se pred začetkom del izdela statična
presoja, s katero se dokaže, da zaradi dodatne obremenitve njegove konstrukcije
ne bosta ogroženi mehanska odpornost in stabilnost objekta. Statična presoja se
izdela tudi, če se naprava, ki proizvaja električno energijo z izkoriščanjem
vetrne energije, montira ob objekt. Statično presojo izdela pooblaščeni inženir
s področja gradbeništva;
3.     
pri montaži na, v ali ob objekt se pred začetkom del izdela strokovna
presoja požarne varnosti, s katero se dokaže, da se požarna varnost objekta
zaradi te montaže ne bo zmanjšala. Presojo požarne varnosti za požarno manj
zahteven objekt izdela pooblaščeni inženir s področja elektrotehnike ali
pooblaščeni inženir s področja požarne varnosti, za požarno zahteven objekt pa pooblaščeni
inženir s področja požarne varnosti;
4.     
pri montaži na, v ali ob objekt se pred začetkom del izdela presoja, iz
katere izhaja, da sta zaščita pred delovanjem strele in zagotovitev varnosti
nizkonapetostnih električnih inštalacij in naprav v skladu s predpisi, ki
urejajo zaščito pred delovanjem strele in zahteve za nizkonapetostne električne
inštalacije v stavbah. Presojo zaščite pred strelami in ustreznosti
nizkonapetostnih električnih inštalacij izdela pooblaščeni inženir s področja
elektrotehnike;
5.     
pri montaži manjše proizvodne naprave z rotirajočimi deli na ali ob
objekt na zemljišču, ki leži na območju, ki se v skladu s predpisi s področja
varstva okolja razvršča v območje II. ali III. stopnje varstva pred hrupom, se
pred začetkom del izdela presoja zagotovljenih tehničnih in konstrukcijskih
ukrepov za varstvo pred hrupom (zlasti ukrepi za zmanjševanje emisij hrupa in
preprečevanje širjenja hrupa), s katero se dokaže, da bo obratovanje te naprave
izpolnjevalo pogoje, ki so v predpisih s področja varstva okolja določeni za
nov vir hrupa. Presojo zaščite pred hrupom izdela oseba, ki v skladu s predpisi
s področja varstva okolja izpolnjuje pogoje za pooblaščenega izvajalca
ocenjevanja hrupa;
6.     
pri montaži ob objekt, ki leži na zemljišču na območju, ki je s
posebnimi predpisi opredeljeno kot varovalni pas ali varovano območje, ali ki
leži na vodnem ali priobalnem zemljišču v skladu s predpisi o vodah, je
pridobljeno mnenje oziroma soglasje pristojnega mnenjedajalca oziroma
soglasodajalca (v nadaljnjem besedilu: pristojni organ) o sprejemljivosti
nameravane montaže z vidika njegovih pristojnosti. Preveritev morebitnega
obstoja varovanja se opravi tudi pri montaži naprave na objekt za naprave, ki
proizvajajo električno energijo z izkoriščanjem vetrne energije. Pri montaži
naprave, ki proizvaja električno energijo z izkoriščanjem sončne energije, na
objekt se izvede samo preveritev obstoja varovanja s področja varstva kulturne
dediščine. Preveritev morebitnega obstoja varovanja izvede investitor ali
tretja oseba;
7.     
investitor v manjšo proizvodno napravo za objekt ali zemljišče, na
katerem namerava montirati manjšo proizvodno napravo, ima pridobljeno pravico
graditi v skladu s predpisi, ki urejajo graditev objektov. Če se montaža izvaja
ob objektu in je skrajna točka, ki jo naprava lahko doseže, oddaljena manj kot
1,5 metra od meje sosednjih zemljišč, mora imeti investitor soglasje lastnikov
sosednjih zemljišč.
(2) Naprava, ki proizvaja električno energijo z
izkoriščanjem vetrne energije, se montira z nosilnim drogom na ali ob objekt.
Drog je lahko montiran na temelj, največja višina, ki jo naprava lahko doseže,
ne sme presegati desetih metrov, pri montaži na objekt pa tudi ne polovice
višine objekta.
5. člen
(priključevanje manjših proizvodnih naprav)
Zahtevi za priključitev manjše proizvodne naprave, ki jo
investitor vloži pri distribucijskem operaterju, se priloži izpolnjen obrazec,
določen v Prilogi, ki je sestavni del te uredbe. Z njim investitor izjavlja, da
je njegova naprava manjša proizvodna naprava in da so bile pri njeni montaži
upoštevane zahteve iz prejšnjega člena.
6. člen
(kazenske določbe)
(1) Z globo od 1.000 do 5.000 eurov se kaznuje za
prekršek investitor, ki je pravna oseba, če brez gradbenega dovoljenja montira
in priključi napravo, ki proizvaja električno energijo iz obnovljivih virov
energije, ali napravo, ki proizvaja električno energijo s soproizvodnjo toplote
in električne energije z visokim izkoristkom, če:
-       
ni izdelana statična presoja ali te ni izdelala predpisana usposobljena
oseba (2. točka prvega odstavka 4. člena),
-       
ni izdelana strokovna presoja požarne varnosti ali te ni izdelala
predpisana usposobljena oseba (3. točka prvega odstavka 4. člena),
-       
ni izdelana presoja zaščite pred strelami in ustreznosti
nizkonapetostnih električnih inštalacij ali te ni izdelala predpisana
usposobljena oseba (4. točka prvega odstavka 4. člena),
-       
ni izdelana presoja zaščite pred hrupom ali te ni izdelala predpisana
usposobljena oseba (5. točka prvega odstavka 4. člena),
-       
je naprava montirana ob objektu in je skrajna točka naprave oddaljena
manj kot 1,5 metra od meje sosednjih zemljišč brez soglasja lastnikov sosednjih
zemljišč (7. točka prvega odstavka 4. člena),
-       
največja višina, ki jo naprava lahko doseže, presega predpisano višino
(drugi odstavek 4. člena).
(2) Z globo od 2.000 do 10.000 eurov se za prekršek iz
prejšnjega odstavka kaznuje investitor, ki je pravna oseba, ki se po zakonu, ki
ureja gospodarske družbe, šteje za srednjo gospodarsko družbo, z globo od 5.000
do 25.000 eurov pa se za prekršek iz prejšnjega odstavka kaznuje pravna oseba,
ki se po zakonu, ki ureja gospodarske družbe, šteje za veliko gospodarsko
družbo.
(3) Z globo od 1.000 do 3.000 eurov se za prekršek iz
prvega odstavka tega člena kaznuje investitor, ki je samostojni podjetnik
posameznik ali posameznik, ki samostojno opravlja dejavnost.
(4) Z globo od 250 do 500 eurov se za prekršek iz prvega
odstavka tega člena kaznuje odgovorna oseba investitorja, ki je pravna oseba,
samostojni podjetnik posameznik ali posameznik, ki samostojno opravlja
dejavnost.
(5) Z globo od 500 do 1.000 eurov se za prekršek iz
prvega odstavka tega člena kaznuje odgovorna oseba investitorja, ki je pravna
oseba, ki se po zakonu, ki ureja gospodarske družbe, šteje za srednjo ali
veliko gospodarsko družbo.
(6) Z globo od 500 do 1.500 eurov se za prekršek iz
prvega odstavka tega člena kaznuje investitor, ki je posameznik.
KONČNA DOLOČBA
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00729-1/2020
Ljubljana, dne 5. marca 2020
EVA 2019-2430-0084
Vlada Republike Slovenije
Marjan Šarec
Predsednik

Priloga:
Obrazec