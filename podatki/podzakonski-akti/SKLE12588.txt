1. SPLOŠNE DOLOČBE
1. člen
(vsebina sklepa)
(1) Ta sklep določa:
1.     
vsebino glavne knjige v okviru vodenja poslovnih knjig;
2.     
vrste in sheme računovodskih izkazov in konsolidiranih računovodskih
izkazov bank in hranilnic (v nadaljnjem besedilu: banka);
3.     
podrobnejšo vsebino letnega poročila in konsolidiranega letnega poročila
bank;
4.     
roke za objavo razkritij iz 8. dela Uredbe (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. 6. 2013, str. 1),
zadnjič spremenjene z Izvedbeno uredbo Komisije (EU) 2021/1043 z dne
24. junija 2021 o podaljšanju prehodnih določb iz Uredbe (EU)
št. 575/2013 Evropskega parlamenta in Sveta v zvezi s kapitalskimi
zahtevami za izpostavljenosti do centralnih nasprotnih strank (UL L
št. 225 z dne 25. 6. 2021, str. 52);
5.     
podrobnejšo vsebino, obliko, način, pogostost in roke za posredovanje
finančnih informacij v zvezi z računovodskimi izkazi na posamični podlagi.
(2) Določila tega sklepa se smiselno uporabljajo tudi za
podružnice bank tretjih držav.
2. člen
(prenos in izvajanje predpisov Evropske unije)
(1) S tem sklepom se v pravni red Republike Slovenije
prenaša Direktiva 2013/36/EU Evropskega parlamenta in Sveta z dne 26. 6.
2013 o dostopu do dejavnosti kreditnih institucij in bonitetnem nadzoru
kreditnih institucij in investicijskih podjetij, spremembi Direktive 2002/87/ES
in razveljavitvi direktiv 2006/48/ES in 2006/49/ES (UL L št. 176 z dne
27. 6. 2013, str. 338), zadnjič spremenjena z Direktivo (EU) 2021/338
Evropskega parlamenta in Sveta z dne 16. februarja 2021 o spremembi
Direktive 2014/65/EU glede zahtev po informacijah, upravljanja produktov in
omejitev pozicij ter direktiv 2013/36/EU in (EU) 2019/878 glede njune uporabe
za investicijska podjetja, za podporo okrevanju po krizi zaradi COVID-19 (UL L
št. 68 z dne 26. 2. 2021, str. 14) (v nadaljnjem besedilu:
Direktiva 2013/36/EU).
(2) S tem sklepom se podrobneje ureja izvajanje Uredbe
(EU) 2015/534 Evropske centralne banke z dne 17. marca 2015 o poročanju
nadzorniških finančnih informacij (ECB/2015/13; UL L št. 86 z dne
31. 3. 2015, str. 13), nazadnje spremenjene z Uredbo Evropske
centralne banke (EU) 2021/943 z dne 14. maja 2021 o spremembi Uredbe (EU)
2015/534 o poročanju nadzorniških finančnih informacij (ECB/2021/24; UL L
št. 210 z dne 14. 6. 2021, str. 1).
3. člen
(uporaba pojmov, kratic in skrajšanih naslovov predpisov)
(1) V tem sklepu so za akte Evropske unije (v nadaljnjem
besedilu tudi EU), Evropske centralne banke (v nadaljnjem besedilu tudi ECB),
Republike Slovenije (v nadaljnjem besedilu tudi RS) in Banke Slovenije
uporabljene naslednje kratice ali skrajšani naslovi:
1.     
MSRP so mednarodni standardi računovodskega poročanja, ki jih je
sprejela Evropska komisija z Uredbo Evropskega parlamenta in Sveta
št. 1606/2002/ES z dne 19. julija 2002 o uporabi mednarodnih
računovodskih standardov (UL L št. 243 z dne 11. 9. 2002,
str. 1), zadnjič spremenjeno z Uredbo (ES) št. 297/2008 Evropskega
parlamenta in Sveta z dne 11. marca 2008 o spremembah Uredbe (ES)
št. 1606/2002 o uporabi mednarodnih računovodskih standardov, glede
Komisiji podeljenih izvedbenih pooblastil (UL L št. 97 z dne 9. 4.
2008, str. 62), in Uredbo Komisije (EU) št. 1126/2008/ES z dne
3. novembra 2008 o sprejetju določenih mednarodnih računovodskih
standardov v skladu z Uredbo (EU) št. 1606/2002/ES (UL L št. 320 z
dne 29. 11. 2008, str. 1), zadnjič spremenjeno z Uredbo Komisije (EU)
št. 2021/1421 z dne 30. avgusta 2021 o spremembi Uredbe (ES)
št. 1126/2008 o sprejetju nekaterih mednarodnih računovodskih standardov v
skladu z Uredbo (ES) št. 1606/2002 Evropskega parlamenta in Sveta v zvezi
z Mednarodnim standardom računovodskega poročanja 16 (UL L št. 305 z dne
31. 8. 2021, str. 17);
2.     
Uredba 575/2013/EU ali CRR je Uredba (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. 6. 2013, str. 1), zadnjič
spremenjena z Izvedbeno uredbo Komisije (EU) 2021/1043 z dne 24. junija
2021 o podaljšanju prehodnih določb iz Uredbe (EU) št. 575/2013 Evropskega
parlamenta in Sveta v zvezi s kapitalskimi zahtevami za izpostavljenosti do
centralnih nasprotnih strank (UL L št. 225 z dne 25. 6. 2021,
str. 52);
3.     
Uredba 1024/2013/EU je Uredba Sveta (EU) št. 1024/2013 z dne
15. oktobra 2013 o prenosu posebnih nalog, ki se nanašajo na politike
bonitetnega nadzora kreditnih institucij na Evropsko centralno banko (UL L
št. 287 z dne 29. 10. 2013, str. 63);
4.     
Izvedbena uredba Komisije (EU) 2021/451 je Izvedbena uredba Komisije
(EU) 2021/451 z dne 17. decembra 2020 o določitvi izvedbenih tehničnih
standardov za uporabo Uredbe (EU) št. 575/2013 Evropskega parlamenta in
Sveta v zvezi z nadzorniškim poročanjem institucij in razveljavitvi Izvedbene
uredbe (EU) št. 680/2014 (UL L št. 97 z dne 19. 3. 2021, str. 1),
zadnjič popravljena s Popravkom Izvedbene uredbe Komisije (EU) 2021/451 z dne
17. decembra 2020 o določitvi izvedbenih tehničnih standardov za uporabo
Uredbe (EU) št. 575/2013 Evropskega parlamenta in Sveta v zvezi z
nadzorniškim poročanjem institucij in razveljavitvi Izvedbene uredbe (EU)
št. 680/2014 (UL L št. 136 z dne 21. 4. 2021, str. 328);
5.     
Uredba 468/2014/EU (ECB/2014/17) je Uredba (EU) št. 468/2014
Evropske centralne banke z dne 16. aprila 2014 o vzpostavitvi okvira za
sodelovanje znotraj enotnega mehanizma nadzora med Evropsko centralno banko in
pristojnimi nacionalnimi organi ter z imenovanimi nacionalnimi organi (okvirna
uredba o EMN; ECB/2014/17; UL L št. 141 z dne 14. 5. 2014,
str. 1);
6.     
ZGD-1 je zakon, ki ureja gospodarske družbe;
7.     
ZTFI-1 je zakon, ki ureja trg finančnih instrumentov;
8.     
Navodilo o poročanju MFI je navodilo Banke Slovenije, ki ureja izvajanje
sklepa o poročanju monetarnih finančnih institucij.
(2) Pojmi, uporabljeni v tem sklepu, imajo enak pomen
kot v določbah Zakona o bančništvu (Uradni list RS, št. 92/21 in 123/21 –
ZBNIP; v nadaljnjem besedilu: ZBan‑3), Uredbe 575/2013/EU, Uredbe 1024/2013/EU
in Uredbe 468/2014/EU (ECB/2014/17) ter v predpisih, izdanih na njihovi
podlagi.
4. člen
(uporaba določb ZGD-1, MSRP in drugih predpisov)
(1) Banka vodi poslovne knjige ter izdela letno in
konsolidirano letno poročilo v skladu z ZGD-1, MSRP ter drugimi predpisi in tem
sklepom.
(2) Banka izdela poročilo o finančnih informacijah na
posamični podlagi v skladu z Izvedbeno uredbo Komisije (EU) 2021/451.
2. VODENJE GLAVNE KNJIGE
5. člen
(vodenje in vsebina glavne knjige)
(1) Banka vodi glavno knjigo po internem kontnem okviru
oziroma knjigovodskih postavkah, iz katerih lahko izdela rekapitulacijo izkaza
finančnega položaja in izkaza vseobsegajočega donosa, ki je pripravljena v
skladu z metodologijo za izdelavo rekapitulacije, ki je priloga k Navodilu o
poročanju MFI (v nadaljnjem besedilu: Priloga REKAPITULACIJA k Navodilu o
poročanju MFI).
(2) Banka izkazuje knjigovodske postavke iz prvega
odstavka tega člena v skladu z njihovo vsebino, pri čemer poleg predpisov iz
prejšnjega člena smiselno upošteva tudi vsebinsko opredelitev postavk,
šifrantov in vrednostnih podatkov iz Navodila o poročanju MFI, ki se upoštevajo
pri izdelavi rekapitulacije iz prejšnjega odstavka.
3. LETNO IN KONSOLIDIRANO LETNO POROČILO
6. člen
(letno in konsolidirano letno poročilo)
(1) Banka za poslovno leto izdela letno poročilo, ki je
sestavljeno iz računovodskega poročila in poslovnega poročila. Računovodsko
poročilo je sestavljeno iz izkaza finančnega položaja, izkaza poslovnega izida,
izkaza vseobsegajočega donosa, izkaza denarnih tokov, izkaza sprememb
lastniškega kapitala in priloge s pojasnili k izkazom.
(2) Banka za poslovno leto izdela konsolidirano letno
poročilo, ki je sestavljeno iz konsolidiranega računovodskega poročila in
konsolidiranega poslovnega poročila družb, ki so vključene v konsolidacijo.
Konsolidirano računovodsko poročilo je sestavljeno iz konsolidiranega izkaza
finančnega položaja, konsolidiranega izkaza poslovnega izida, konsolidiranega
izkaza vseobsegajočega donosa, konsolidiranega izkaza denarnih tokov,
konsolidiranega izkaza sprememb lastniškega kapitala in priloge s pojasnili h
konsolidiranim izkazom.
(3) Letno poročilo oziroma konsolidirano letno poročilo
morajo s podpisi potrditi vsi člani uprave oziroma upravnega odbora. Člani
uprave oziroma upravnega odbora s tem podpisom skupno zagotavljajo, da so letna
poročila z vsemi sestavnimi deli, vključno z izjavo o upravljanju družbe in
izjavo o nefinančnem poslovanju, sestavljena in objavljena v skladu s predpisi
iz prvega odstavka 4. člena tega sklepa.
(4) Letnemu poročilu oziroma konsolidiranemu letnemu
poročilu banka priloži:
1.     
revizorjevo poročilo,
2.     
informacijo o sprejemu letnega poročila oziroma konsolidiranega letnega
poročila upravljalnega organa banke,
3.     
predlog glede uporabe bilančnega dobička,
4.     
poročilo o razmerjih z obvladujočo družbo,
5.     
izjavo oziroma poročilo o nefinančnem poslovanju, če je banka zavezana k
objavi tega poročila po ZGD-1 in če to ni vključeno že v poslovno poročilo
banke iz poglavja 3.2 ali 3.4 tega sklepa.
3.1 Računovodsko poročilo
7. člen
(vrste in členitev računovodskih izkazov)
(1) Banka vključi v računovodsko poročilo računovodske
izkaze na predpisanih shemah, ki so v prilogah od 1 do 6 k temu sklepu in so
njegov sestavni del. Računovodski izkazi so:
-       
izkaz finančnega položaja (shema v prilogi 1),
-       
izkaz poslovnega izida (shema v prilogi 2),
-       
izkaz vseobsegajočega donosa (shema v prilogi 3),
-       
izkaz sprememb lastniškega kapitala (shema v prilogi 4),
-       
izkaz denarnih tokov po I. različici (shema v prilogi 5) ali po II.
različici (shema v prilogi 6).
(2) Banka lahko v računovodskem poročilu postavke
poslovnega izida namesto v izkaz poslovnega izida vključi v izkaz
vseobsegajočega donosa.
(3) Vsebino posameznih postavk in način izdelave
računovodskih izkazov opredeljujejo MSRP in določila tega sklepa.
8. člen
(izdelava računovodskih izkazov)
(1) Banka izdela izkaz finančnega položaja na podlagi
knjigovodskih podatkov o sredstvih, obveznostih in kapitalu iz poročila
Knjigovodske postavke z obrestnimi merami (v nadaljnjem besedilu: poročilo
BS1S), pripravljenega v skladu z Navodilom o poročanju MFI, pri čemer uporabi
metodologijo za izdelavo rekapitulacije izkaza finančnega položaja iz Priloge
REKAPITULACIJA k temu navodilu.
(2) Banka izdela izkaz poslovnega izida na podlagi
knjigovodskih podatkov o prihodkih in odhodkih poslovnega izida iz poročila
BS1S, pri čemer uporabi metodologijo iz Priloge REKAPITULACIJA k Navodilu o
poročanju MFI.
(3) Banka izkaz vseobsegajočega donosa razčleni na čisti
dobiček ali izgubo v obdobju ter na prihodke in odhodke drugega vseobsegajočega
donosa v obdobju, na podlagi knjigovodskih podatkov o prihodkih in odhodkih
poslovnega izida ter drugega vseobsegajočega donosa v obdobju iz poročila BS1S,
pri čemer uporabi metodologijo iz Priloge REKAPITULACIJA k Navodilu o poročanju
MFI. Če banka v računovodskem poročilu postavke poslovnega izida iz drugega
odstavka tega člena namesto v izkaz poslovnega izida vključi v izkaz
vseobsegajočega donosa, jih vnese pred zaporedno številko 1 ČISTI DOBIČEK
(IZGUBA) POSLOVNEGA LETA izkaza vseobsegajočega donosa, razen kazalnikov
»Osnovni čisti dobiček/izguba na delnico« in »Popravljeni čisti dobiček/izguba
na delnico«, ki ju vključi za zaporedno številko 5 VSEOBSEGAJOČI DONOS
POSLOVNEGA LETA PO OBDAVČITVI, in postavke v shemi tega izkaza ustrezno
preštevilči. V primeru izbire različice iz prejšnjega stavka lahko banka
natančnejšo razčlenitev postavk izkaza vseobsegajočega donosa, ki se nanašajo
na posamezne sestavine akumuliranega drugega vseobsegajočega donosa (postavke
pod zaporedno številko 4.1.1, 4.1.2, 4.1.3, 4.1.4, 4.2.1, 4.2.2, 4.2.3, 4.3.1,
4.3.2, 4.3.3, 4.4.1, 4.4.2 in 4.4.3), namesto v izkazu vseobsegajočega donosa
predstavi v pojasnilih k temu izkazu.
(4) Banka izkaz denarnih tokov razčleni na denarne
tokove pri poslovanju, denarne tokove pri naložbenju in denarne tokove pri
financiranju. Izkaz denarnih tokov izdela po I. ali II. različici na način, ki
izhaja iz shem izkaza denarnih tokov, priloženih k temu sklepu:
1.     
banka v izkazu denarnih tokov po I. različici za prikaz denarnih tokov
pri poslovanju uporabi neposredno metodo, tako da ustrezne postavke iz izkaza
poslovnega izida dopolni s prejemki in izdatki oziroma spremembami poslovnih
sredstev in poslovnih obveznosti v obdobju, za katerega se izkaz denarnih tokov
izdela;
2.     
banka v izkazu denarnih tokov po II. različici za prikaz denarnih tokov
pri poslovanju uporabi posredno metodo, tako da čisti poslovni izid pred
obdavčitvijo prilagodi za učinke, ki se ne nanašajo na denarne tokove pri
poslovanju, in za nerealizirane učinke iz poslovanja, ter ga dopolni s
spremembami poslovnih sredstev in poslovnih obveznosti v obdobju, za katerega
se izkaz denarnih tokov izdela;
3.     
banka ne glede na izbrano različico izkaza denarnih tokov uporabi za
prikaz denarnih tokov pri naložbenju in denarnih tokov pri financiranju
neposredno metodo;
4.     
banka v izkazu denarnih tokov upošteva denarne ustreznike v skladu s
svojo računovodsko usmeritvijo. Med denarne ustreznike praviloma vključi
finančna sredstva, katerih rok zapadlosti od dneva nakupa je največ tri mesece.
(5) Banka izdela izkaz sprememb lastniškega kapitala
tako, da v ustrezne postavke vnese stanja posameznih sestavin kapitala na koncu
prejšnjega poslovnega leta, zneske sprememb posameznih sestavin kapitala v
obračunskem obdobju, vključno z uporabo čistega dobička in pokrivanjem izgube v
obračunskem obdobju, in stanja posameznih sestavin kapitala na koncu
obračunskega obdobja. Banka v dodatni vrstici izkaže tudi zneske po posameznih
sestavinah kapitala, iz katerih je sestavljen bilančni dobiček oziroma bilančna
izguba za obračunsko obdobje, za katerega se izkaz sprememb lastniškega
kapitala izdela, če to ne vključi že med pojasnila k izkazu finančnega položaja
v prilogo k računovodskim izkazom.
(6) Banka v računovodskih izkazih v stolpce za zneske
prejšnjega leta vnese podatke iz revidiranih računovodskih izkazov prejšnjega
poslovnega leta. Banka lahko v računovodskih izkazih za stolpcem znesek
prejšnjega leta doda stolpce za zgodnejša poslovna leta in v pojasnilih k
računovodskim izkazom tudi pojasnila za ta primerjalna obdobja.
(7) Kadar banka uporabi računovodsko usmeritev za
obdobje pred referenčnim obdobjem oziroma preračuna ali prerazvrsti posamezne
postavke v računovodskih izkazih in kadar z MSRP ni določeno drugače, ustrezno
prilagodi tudi zneske prejšnjega leta oziroma zgodnejših let na način, da so ti
primerljivi z zneski obravnavanega poslovnega leta. V primeru iz prejšnjega
stavka banka v izkaz finančnega položaja za stolpcem znesek prejšnjega leta
oziroma zgodnejšega leta doda tudi stolpec za začetek prvega primerjalnega
obdobja, na katerega se zadevna sprememba nanaša, in v pojasnila k izkazu
finančnega položaja tudi pojasnila za to primerjalno obdobje.
(8) Kadar banka uporabi priložene sheme računovodskih
izkazov za potrebe medletnega poročanja, vnese podatke za naslednja obdobja:
1.     
v izkaz finančnega položaja podatke po stanju konec obravnavanega
medletnega obdobja (četrtletja, polletja) in po stanju konec prejšnjega
poslovnega leta;
2.     
v izkaz poslovnega izida in v izkaz vseobsegajočega donosa podatke za
obravnavano medletno obdobje in kumulativne podatke za obravnavano poslovno
leto do danega datuma ter podatke za primerljiva medletna obdobja prejšnjega
poslovnega leta (to na primer pri trimesečnem poročanju pomeni podatke za
zadnje trimesečje in kumulativne podatke za obdobje od začetka poslovnega leta
do konca obravnavanega trimesečja ter podatke za enaka obdobja prejšnjega
poslovnega leta);
3.     
v izkaz denarnih tokov in v izkaz sprememb lastniškega kapitala
kumulativne podatke za obravnavano poslovno leto do danega datuma in podatke za
primerljivo obdobje prejšnjega poslovnega leta.
(9) Zneski v računovodskih izkazih se izkazujejo v
tisočih eurov.
(10) V računovodskih izkazih ni treba prikazati postavk,
katerih znesek je enak nič, razen če je to potrebno zaradi primerjave z zneskom
teh postavk v prejšnjem ali prejšnjih poslovnih letih. Postavke, ki so
nepomembne za resničen in pošten prikaz finančnega položaja, poslovnega izida
in vseobsegajočega donosa banke, se lahko združijo.
(11) V sheme računovodskih izkazov se lahko v izjemnih
primerih, kot so poslovne združitve, vnesejo dodatne vrstice, če je takšna
predstavitev informacij določena z MSRP. Pri vnašanju dodatnih vrstic v shemah
izkaza finančnega položaja, izkaza poslovnega izida in izkaza vseobsegajočega
donosa je praviloma treba upoštevati členitev iz predpisane metodologije za
izdelavo teh računovodskih izkazov iz prvega, drugega in tretjega odstavka tega
člena.
9. člen
(priloga s pojasnili k računovodskim izkazom)
(1) Banka v prilogi s pojasnili k računovodskim izkazom
razkrije pomembnejše računovodske usmeritve, na katerih so zasnovani računovodski
izkazi banke. V razkritju računovodskih usmeritev se med drugim pojasnijo
morebitne spremembe računovodskih usmeritev, metode, ki so bile uporabljene za
vrednotenje posameznih postavk v izkazu finančnega položaja, metode za izračun
oslabitev sredstev in morebitnih odpisov, usmeritve oblikovanja rezervacij,
usmeritve pripoznavanja prihodkov in odhodkov, davčne obveznosti banke in
tečaj, po katerem je izvedla preračun vrednosti iz tujih valut v vrednosti v
domači valuti.
(2) Priloga k računovodskim izkazom smiselno vsebuje vse
podatke in informacije, ki jih predpisuje ZGD-1, in druga razkritja, ki jih
zahtevajo MSRP in drugi predpisi.
(3) V pojasnilih k izkazu finančnega položaja banka
dodatno razkrije:
1.     
če banka opravlja investicijske storitve in posle, podatke o
posredniškem poslovanju s strankami, za katere opravlja storitve po ZTFI-1, to
so storitve za stranke iz naslova sprejemanja in posredovanja naročil,
izvrševanja naročil, gospodarjenja in skrbništva s finančnimi instrumenti.
Podatki o terjatvah in obveznostih računov, na katerih banka vodi denarna
sredstva strank iz posredniškega poslovanja, ob koncu obravnavanega poslovnega
leta in prejšnjega poslovnega leta morajo biti razčlenjeni na postavke,
navedene v prilogi 11 »Posredniško poslovanje«, ki je sestavni del tega sklepa;
2.     
podatke o pomembnih poslih, ki jih banka opravlja za račun strank (o
sindiciranih in drugih kreditnih poslih ter drugih poslih za račun strank), če
niso vključeni med podatke iz prejšnje točke.
(4) V pojasnilih k izkazu poslovnega izida banka dodatno
razkrije podatke o prihodkih iz opravljanja poslovodnih in zastopniških
storitev tretjim osebam. Če banka opravlja investicijske storitve in posle,
posebej razkrije podatke o prihodkih in odhodkih iz opravnin (provizij), ki
izhajajo iz opravljanja investicijskih storitev in poslov, za obravnavano
poslovno leto in prejšnje poslovno leto, ki morajo biti razčlenjeni na
postavke, navedene v prilogi 12 »Prihodki in odhodki iz opravnin v zvezi z
investicijskimi storitvami in posli«, ki je sestavni del tega sklepa.
3.2 Poslovno poročilo
10. člen
(sestavine poslovnega poročila)
Poslovno poročilo banke vsebuje tudi:
1.     
poročilo o poslovanju banke za poslovno leto,
2.     
upravljanje banke,
3.     
poslovno mrežo,
4.     
organizacijsko shemo banke,
5.     
organizacijsko shemo skupine povezanih družb.
3.2.1 Poročilo o poslovanju banke za poslovno leto
11. člen
(sestavine poročila o poslovanju banke)
(1) Poročilo o poslovanju banke za poslovno leto
vsebuje:
1.     
opis splošnega gospodarskega okolja,
2.     
poslovne usmeritve,
3.     
pomembnejše podatke in kazalnike poslovanja,
4.     
delniški kapital in delničarje,
5.     
opis razvoja banke,
6.     
osnovne podatke o skupini povezanih družb.
(2) Banka v poročilo iz prvega odstavka tega člena ne
vključi podatkov in informacij, ki so že zajete v okviru računovodskega poročila.
12. člen
(opis splošnega gospodarskega okolja)
Banka v okviru splošnega gospodarskega okolja opiše glavne
dejavnike, ki so posredno ali neposredno vplivali na njeno poslovanje. Če banka
posluje v pomembnejšem obsegu tudi na tujih trgih, mora v tem poglavju
predstaviti tudi značilnosti gospodarskih gibanj v teh državah in njihov vpliv
na njene posle.
13. člen
(poslovne usmeritve)
Pri poslovnih usmeritvah banka predstavi dolgoročne cilje
poslovne politike in navede načrtovane aktivnosti za njihovo doseganje v
naslednjem letu. Pri načrtovanju aktivnosti banka nameni posebno pozornost tudi
ukrepom za upravljanje s tveganji.
14. člen
(pomembnejši podatki in kazalniki poslovanja)
(1) Banka opiše posamezne vrste storitev in poslov,
ločeno po skupinah strank (nefinančne družbe, banke, gospodinjstva) glede na
dejavnost, ki jo opravljajo, ter ločeno za storitve in posle, opravljene v
državi in v tujini. Banka navede vse vrste finančnih storitev, ki jih je v
skladu z dovoljenjem Banke Slovenije opravljala v obdobju, za katerega je
izdelano poslovno poročilo.
(2) Banka prikaže strukturo sredstev, obveznosti in
kapitala ter prevzetih zunajbilančnih obveznosti in pojasni spremembe
posameznih postavk v primerjavi s prejšnjim ali prejšnjimi poslovnimi leti.
Opiše izpostavljenosti banke kreditnemu tveganju, tržnim tveganjem, vključno z
valutnim in obrestnim tveganjem, operativnemu tveganju in likvidnostnemu
tveganju, kjer banka opredeli svoj pristop k prevzemanju tveganj ter pojasni
strategije za prevzemanje tveganj in upravljanje s tveganji. Pri razkrivanju
izpostavljenosti posamezni vrsti tveganja zagotovi zadostne podatke in
primerjalne podatke za prejšnje ali prejšnja poslovna leta. Predstavi tudi
politiko in metodologijo za popravke oziroma prilagoditve vrednosti za kreditne
izgube in rezervacije.
(3) Banka predstavi čisti poslovni izid poslovnega leta
oziroma vseobsegajoči donos poslovnega leta po obdavčitvi z razčlenitvijo
prihodkov in odhodkov po njihovih osnovnih vrstah. Banka v tem delu razkrije,
kako vplivajo posamezne vrste poslov na rezultat poslovanja oziroma kolikšen
vpliv na rezultat imajo posli s pomembnejšimi tveganji in posli, ki jih banke
opravljajo na tveganih geografskih območjih.
(4) Banka med pomembnejšimi podatki in kazalniki
poslovanja praviloma prikaže tudi naslednje:
1.     
iz izkaza finančnega položaja:
(a) 
bilančno vsoto,
(b) 
skupni znesek vlog nebančnega sektorja, merjenih po odplačni vrednosti:
-    
pravnih in drugih oseb, ki opravljajo dejavnost,
-    
prebivalstva,
(c) 
skupni znesek kreditov nebančnemu sektorju:
-    
pravnim in drugim osebam, ki opravljajo dejavnost,
-    
prebivalstvu,
(d) 
celotni kapital,
(e) 
popravke oziroma prilagoditve vrednosti in rezervacije za kreditne
izgube,
(f)  
obseg zunajbilančnega poslovanja;
2.     
iz izkaza poslovnega izida:
(a) 
čiste obresti,
(b) 
čiste neobrestne prihodke,
(c) 
stroške dela, splošne in administrativne stroške,
(d) 
amortizacijo,
(e) 
oslabitve in rezervacije (kreditne izgube),
(f)  
poslovni izid pred obdavčitvijo iz rednega in ustavljenega poslovanja,
(g) 
davek iz dohodka pravnih oseb od poslovnega izida iz rednega in
ustavljenega poslovanja;
3.     
iz izkaza vseobsegajočega donosa:
(a) 
drugi vseobsegajoči donos pred obdavčitvijo,
(b) 
davek iz dohodka pravnih oseb od drugega vseobsegajočega donosa;
4.     
število poslovalnic (stanje na koncu poslovnega leta);
5.     
število zaposlenih (stanje na koncu poslovnega leta);
6.     
delnice:
(a) 
število delničarjev,
(b) 
število delnic,
(c) 
nominalno vrednost delnice oziroma pripadajoči znesek kosovne delnice v
osnovnem kapitalu,
(d) 
knjigovodsko vrednost delnice;
7.     
izbor kazalnikov:
(a) 
kapital:
-    
količnik navadnega lastniškega temeljnega kapitala,
-    
količnik temeljnega kapitala,
-    
količnik skupnega kapitala;
(b) 
kakovost sredstev in prevzetih obveznosti:
-     nedonosne
(bilančne in zunajbilančne) izpostavljenosti/razvrščene aktivne bilančne in
zunajbilančne izpostavljenosti,
-     nedonosni
krediti in druga finančna sredstva/razvrščeni krediti in druga finančna
sredstva (brez stanj na računih pri centralni banki in vpoglednih vlog pri
bankah),
-     popravki
oziroma prilagoditve vrednosti za kreditne izgube/nedonosni krediti in druga
finančna sredstva (brez stanj na računih pri centralni banki in vpoglednih vlog
pri bankah),
-     prejeta
zavarovanja/nedonosni krediti in druga finančna sredstva (brez stanj na računih
pri centralni banki in vpoglednih vlog pri bankah),
-     nedonosni
krediti in druga finančna sredstva/razvrščeni krediti in druga finančna
sredstva (vključno s stanji na računih pri centralni banki in vpoglednimi
vlogami pri bankah),
-     popravki
oziroma prilagoditve vrednosti za kreditne izgube/nedonosni krediti in druga
finančna sredstva (vključno s stanji na računih pri centralni banki in
vpoglednimi vlogami pri bankah);
(c) 
profitabilnost:
-    
obrestno maržo,
-    
maržo finančnega posredništva,
-    
donos na sredstva po obdavčitvi,
-    
donos na kapital pred obdavčitvijo,
-    
donos na kapital po obdavčitvi;
(d) 
stroške poslovanja:
-    
operativni stroški/povprečna aktiva;
(e) 
likvidnost:
-    
količnik likvidnostnega kritja,
-    
količnik neto stabilnega financiranja;
(f)  
finančni vzvod:
-    
količnik finančnega vzvoda.
(5) Banka prikaže v poročilu podatke in kazalnike iz
prejšnjega odstavka za pretekla tri poslovna leta.
(6) Pri razkritju vrednosti relevantnih kazalnikov iz
7. točke četrtega odstavka tega člena banka navede, ali je uporabila
morebitno prehodno ureditev v skladu z veljavnimi akti Evropske unije, zaradi
katere je izračunana vrednost relevantnega kazalnika drugačna, kot bi bila brez
uporabe te prehodne ureditve.
(7) Guverner Banke Slovenije za izvajanje tega sklepa
izda navodilo, v katerem podrobneje določi metodologijo za izračun kazalnikov
iz četrtega odstavka tega člena.
(8) Banka prikaže tudi druge podatke in kazalnike, za
katere ocenjuje, da so pomembni za predstavitev banke.
15. člen
(delniški kapital in delničarji banke)
Banka prikaže podatke o delniškem kapitalu in njegovih
sestavinah. Banka navede podatke o spremembah delniškega kapitala in razloge za
spremembo, vključno z vplivom vseobsegajočega donosa poslovnega leta po
obdavčitvi in izplačanimi dividendami, ter podatke o novi izdaji delnic. Banka
navede tudi število izdaj delnic, vrste izdanih delnic, njihovo skupno število
in nominalno vrednost delnice oziroma pripadajoči znesek kosovne delnice v
osnovnem kapitalu ter emisijsko vrednost posameznih izdaj. Banka prikaže tudi
delež domačih in delež tujih delničarjev na zadnji dan poslovnega leta ter
navede prvih deset največjih delničarjev banke in njihov delež v delniškem
kapitalu banke.
16. člen
(opis razvoja banke)
Banka opiše razvoj banke in prikaže pomembnejše podatke, ki
se nanašajo na delovanje banke, kot so podatki o poslovni mreži, podatki o
investicijskih vlaganjih, podatki o zaposlenih in podatki o informacijski
podpori ter druge podatke, za katere ocenjuje, da prispevajo k boljši
predstavitvi banke.
3.2.2 Upravljanje banke
17. člen
(upravljanje banke)
V poročilo banka vključi podatke o strukturi organov vodenja
ali nadzora in o višjem vodstvu.
3.2.3 Shematični prikazi
18. člen
(shematični prikazi)
Banka v poročilo vključi tudi shematični prikaz poslovne
mreže, organizacijsko shemo banke in organizacijsko shemo skupine povezanih
družb.
3.3 Konsolidirano računovodsko poročilo
19. člen
(konsolidirani računovodski izkazi)
(1) Banka vključi v konsolidirano računovodsko poročilo
konsolidirane računovodske izkaze na predpisanih shemah, ki so v prilogah od 5
do 10 k temu sklepu in so njegov sestavni del. Konsolidirani računovodski
izkazi so:
-       
konsolidirani izkaz finančnega položaja (shema v prilogi 7),
-       
konsolidirani izkaz poslovnega izida (shema v prilogi 8),
-       
konsolidirani izkaz vseobsegajočega donosa (shema v prilogi 9),
-       
konsolidirani izkaz sprememb lastniškega kapitala (shema v prilogi 10),
-       
konsolidirani izkaz denarnih tokov po I. različici (shema v prilogi 5)
ali po II. različici (shema v prilogi 6).
(2) Banka lahko v konsolidiranem računovodskem poročilu
postavke poslovnega izida namesto v konsolidirani izkaz poslovnega izida
vključi v konsolidirani izkaz vseobsegajočega donosa.
(3) Pri izdelavi konsolidiranih računovodskih izkazov
banka upošteva MSRP in smiselno določila 8. člena tega sklepa.
20. člen
(priloga s pojasnili h konsolidiranim računovodskim izkazom)
(1) Banka pri izdelavi priloge s pojasnili h
konsolidiranim računovodskim izkazom smiselno uporabi določbe iz 9. člena
tega sklepa.
(2) Banka v prilogi s pojasnili h konsolidiranim
računovodskim izkazom poleg pojasnil iz prejšnjega odstavka razkrije še
naslednje:
1.     
podatke o firmi ter sedežu bank in družb, ki so vključene v
konsolidacijo, deležih v kapitalu bank in družb ter nominalnih zneskih
kapitalskih deležev v bankah in družbah, vključenih v konsolidacijo, razen
nadrejene banke;
2.     
podatke o firmi in sedežu družb, ki niso vključene v konsolidacijo, ter
deležih banke v njihovem kapitalu in nominalnih zneskih teh deležev ter
utemeljitev, zakaj te družbe niso vključene v konsolidacijo;
3.     
podatke po posameznih državah članicah in tretjih državah, v katerih
poslujejo podružnice banke in/ali družbe, v katerih ima banka pomemben vpliv
oziroma jih obvladuje (odvisne družbe, pridružene družbe in skupaj obvladovane
družbe):
(a) 
ime, naravo dejavnosti in geografsko lokacijo,
(b) 
promet (turnover) iz izkaza poslovnega izida pred izvedbo
konsolidacijskih knjižb in metodologijo,
(c) 
število zaposlenih v ekvivalentu polnega delovnega časa,
(d) 
dobiček ali izgubo pred obdavčitvijo pred izvedbo konsolidacijskih
knjižb,
(e) 
plačani davek od dohodka pravnih oseb,
(f)  
prejete javne subvencije.
3.4 Konsolidirano poslovno poročilo
21. člen
(konsolidirano poslovno poročilo)
Banka v konsolidiranem poslovnem poročilu predstavi zlasti:
1.     
skupino družb, ki so vključene v konsolidacijo, in z njimi povezanih
družb, njihove dejavnosti, strukturo organov upravljanja ali nadzora ter
posredne in neposredne deleže banke v kapitalu oziroma glasovalnih pravicah teh
družb z nominalno vrednostjo teh deležev na zadnji dan poslovnega leta;
2.     
pričakovani razvoj in poslovne usmeritve banke in družb, ki so vključene
v konsolidacijo, kot skupine;
3.     
druge podatke na podlagi podatkov iz konsolidiranih računovodskih
izkazov, pripravljenih v skladu z MSRP, ki jih je treba razkriti na podlagi 10.
do 18. člena tega sklepa v poslovnem poročilu banke. Ne glede na prejšnji
stavek banka kazalnike iz podtočk (a), (b), (e) in (f) 7. točke četrtega
odstavka 14. člena tega sklepa predstavi na konsolidirani podlagi, kot je
določena z 2. poglavjem II. naslova 1. dela Uredbe 575/2013/EU.
4. ROKI ZA OBJAVO RAZKRITIJ IZ 8. DELA UREDBE 575/2013/EU
22. člen
(roki za objavo razkritij)
(1) Banka, ki je zavezana k razkritjem iz 8. dela Uredbe
575/2013/EU, ta razkritja objavi na dan objave računovodskega poročila oziroma
računovodskih izkazov ali najpozneje 15. dan po tej objavi.
(2) Ne glede na prejšnji odstavek banka, ki ni zavezana
k objavi medletnih računovodskih izkazov, objavi medletna razkritja v
odvisnosti od predpisane četrtletne ali polletne pogostosti razkritij v 433a,
433b in 433c členu Uredbe 575/2013/EU, in sicer:
(a)   
razkritja po stanju na dan 31. marca najpozneje 15. junija,
(b)   
razkritja po stanju na dan 30. junija najpozneje 15. oktobra,
(c)   
razkritja po stanju na dan 30. septembra najpozneje
15. decembra.
5. POROČANJE FINANČNIH INFORMACIJ NA POSAMIČNI PODLAGI
23. člen
(obvezniki in obseg poročanja)
(1) Banka ali podružnica banke nesodelujoče države
članice ali tretje države, ki je zavezana k izpolnjevanju bonitetnih zahtev v
skladu z Uredbo 575/2013/EU na posamični podlagi, predloži poročilo o finančnih
informacijah na posamični podlagi v naslednjem obsegu:
1.     
banka, ki nima položaja nadrejene ali podrejene banke in ni del
nadzorovane skupine ter je pomemben nadzorovani subjekt, v obsegu iz 4. točke
prvega odstavka 25. člena tega sklepa;
2.     
podružnica banke nesodelujoče države članice ali tretje države, ki je
pomemben nadzorovani subjekt, v obsegu iz 4. točke prvega odstavka
25. člena tega sklepa, razen finančnih informacij na predlogah 17.1, 17.2,
17.3, 40.1 in 40.2;
3.     
banka, ki ima položaj EU nadrejene banke in je pomemben nadzorovani
subjekt, v obsegu iz 3. točke prvega odstavka 25. člena tega sklepa;
4.     
banka, ki je podrejena EU nadrejeni kreditni instituciji ali EU
nadrejenemu finančnemu holdingu oziroma mešanemu finančnemu holdingu in je
pomemben nadzorovani subjekt ali del pomembne nadzorovane skupine, v obsegu iz
3. točke prvega odstavka 25. člena tega sklepa;
5.     
banka ali podružnica banke nesodelujoče države članice ali tretje
države, ki ni zajeta v 1. do 4. točki tega odstavka, predloži poročilo v obsegu
iz 1. točke prvega odstavka 25. člena tega sklepa.
(2) Ne glede na prejšnji odstavek nadrejena banka, ki za
izpolnjevanje bonitetnih zahtev uporablja metodo individualne konsolidacije v
skladu z 9. členom Uredbe 575/2013/EU, predloži poročilo o finančnih
informacijah iz 3., 4. ali 5. točke prvega odstavka tega člena na posamični
podlagi ob uporabi metode individualne konsolidacije.
(3) Banka iz 3. ali 4. točke prvega odstavka tega člena
posreduje poleg finančnih informacij za banko na posamični podlagi tudi
finančne informacije na posamični podlagi v obsegu iz 2. točke prvega odstavka
25. člena tega sklepa za vsako njeno podrejeno kreditno institucijo nesodelujoče
države članice ali tretje države, ki jo banka vključuje v bonitetno
konsolidacijo, če bilančna vsota te podrejene kreditne institucije presega 3
milijarde eurov. Če je k izpolnjevanju bonitetnih zahtev na konsolidirani
podlagi v skladu z Uredbo 575/2013/EU zavezanih več kreditnih institucij iz
sodelujoče države članice znotraj nadzorovane skupine, se zahteva iz prvega
stavka tega odstavka nanaša na banko le v primeru, da je zavezana k
izpolnjevanju bonitetnih zahtev na najvišjem nivoju konsolidacije znotraj EU.
(4) Ne glede na 5. točko prvega odstavka tega člena je k
predložitvi poročila o finančnih informacijah na posamični podlagi v obsegu iz
3. točke prvega odstavka 25. člena tega sklepa zavezana banka, če njena
bilančna vsota banke presega 1 milijardo eurov.
24. člen
(začetek oziroma prenehanje poročanja z upoštevanjem merila
višine bilančne vsote)
(1) Banka iz 3. ali 4. točke prvega odstavka prejšnjega
člena poroča finančne informacije za podrejeno kreditno institucijo v skladu z
določbami iz tretjega odstavka prejšnjega člena na prvi referenčni datum po
tem, ko bilančna vsota te podrejene kreditne institucije štirikrat zaporedoma
po stanju konec vsakega četrtletja preseže 3 milijarde eurov. Banka preneha s
poročanjem finančnih informacij za podrejeno kreditno institucijo na prvi
referenčni datum po tem, ko je bilančna vsota podrejene kreditne institucije
trikrat zaporedoma po stanju konec vsakega četrtletja nižja ali enaka
3 milijardam eurov.
(2) Banka iz 5. točke prvega odstavka prejšnjega člena prvič
predloži poročilo o finančnih informacijah v skladu z določbami iz četrtega
odstavka prejšnjega člena na prvi referenčni datum po tem, ko njena bilančna
vsota štirikrat zaporedoma po stanju konec vsakega četrtletja preseže bilančno
vsoto 1 milijarde eurov. Če bilančna vsota banke trikrat zaporedoma po stanju
konec vsakega četrtletja ne presega več 1 milijarde eurov, obveznost banke za
predložitev poročila o finančnih informacijah iz 3. točke prvega odstavka
25. člena tega sklepa preneha s prvim naslednjim referenčnim datumom.
25. člen
(vsebina in oblika poročila)
(1) Poročilo o finančnih informacijah vključuje
naslednje vsebine na predlogah iz Priloge III k Izvedbeni uredbi Komisije (EU)
2021/451 na posamični podlagi v odvisnosti od zahtevanega obsega iz
23. člena tega sklepa:
1.     
osnovne informacije na predlogah:
- 
1.1 Bilanca stanja (izkaz finančnega položaja): sredstva,
- 
1.2 Bilanca stanja (izkaz finančnega položaja): obveznosti,
- 
1.3 Bilanca stanja (izkaz finančnega položaja): lastniški kapital,
- 
2. Izkaz poslovnega izida,
- 
5.1 Krediti in druga finančna sredstva, ki niso tisti v posesti za
trgovanje, trgovalna sredstva ali sredstva v posesti za prodajo, po produktih,
- 
8.1 Razčlenitev finančnih obveznosti po produktih in po sektorju
nasprotne stranke,
- 
8.2 Razčlenitev finančnih obveznosti: podrejene finančne obveznosti,
- 
10. Izvedeni finančni instrumenti – za trgovanje in za ekonomska
varovanja,
- 
11.1 Izvedeni finančni instrumenti – obračunavanje varovanja pred
tveganjem: razčlenitev po vrsti tveganja in vrsti varovanja,
- 
18.0 Informacije o donosnih in nedonosnih izpostavljenostih,
- 
19. Informacije o restrukturiranih izpostavljenostih;
2.     
najbolj poenostavljen obseg finančnih informacij (Over-Simplified
FINREP) na predlogah:
- 
predlogah iz 1. točke,
- 
4.1 Razčlenitev finančnih sredstev po instrumentih in po sektorju
nasprotne stranke: finančna sredstva v posesti za trgovanje,
- 
4.2.1 Razčlenitev finančnih sredstev po instrumentih in po sektorju
nasprotne stranke: finančna sredstva, obvezno merjena po pošteni vrednosti prek
poslovnega izida, ki niso v posesti za trgovanje,
- 
4.2.2 Razčlenitev finančnih sredstev po instrumentih in po sektorju
nasprotne stranke: finančna sredstva, določena za merjenje po pošteni vrednosti
prek poslovnega izida,
- 
4.3.1 Razčlenitev finančnih sredstev po instrumentih in po sektorju
nasprotne stranke: finančna sredstva, merjena po pošteni vrednosti prek drugega
vseobsegajočega donosa,
- 
4.4.1 Razčlenitev finančnih sredstev po instrumentih in po sektorju
nasprotne stranke: finančna sredstva, merjena po odplačni vrednosti,
- 
4.5 Razčlenitev finančnih sredstev po instrumentih in po sektorju
nasprotne stranke: podrejena finančna sredstva,
- 
9.1.1 Zunajbilančne izpostavljenosti: prevzete obveznosti iz kreditov,
dana finančna poroštva in druge prevzete obveznosti,
- 
12.1 Gibanja popravkov vrednosti in rezervacij za kreditne izgube,
- 
14. Hierarhija poštene vrednosti: finančni instrumenti po pošteni
vrednosti,
- 
18.1 Informacije o donosnih in nedonosnih izpostavljenostih: prilivi in
odlivi iz nedonosnih izpostavljenostih – krediti in druga finančna sredstva
glede na sektor nasprotne stranke,
- 
18.2 Informacije o donosnih in nedonosnih izpostavljenostih: krediti za
poslovne nepremičnine in dodatne informacije o kreditih, zavarovanih z
nepremičninami;
3.     
poenostavljen obseg finančnih informacij (Simplified FINREP) na
predlogah:
- 
vseh predlogah iz 1. in 2. točke tega odstavka,
- 
6.1 Razčlenitev kreditov in drugih finančnih sredstev, ki niso tisti v
posesti za trgovanje, trgovalna sredstva ali sredstva v posesti za prodajo, za
nefinančne družbe po oznakah NACE,
- 
9.2 Prejete obveze iz kreditov, prejeta finančna poroštva in druge
prejete obveze,
- 
13.1 Prejeta zavarovanja in poroštva: razčlenitev kreditov in drugih
finančnih sredstev, ki niso v posesti za trgovanje, po zavarovanjih in
poroštvih,
- 
13.2.1 Prejeta zavarovanja in poroštva: zavarovanje, pridobljeno s
priposestvovanjem v obdobju (v posesti na referenčni datum),
- 
13.3.1 Prejeta zavarovanja in poroštva: zavarovanje, pridobljeno s
priposestvovanjem, akumulirano,
- 
16.1 Razčlenitev izbranih postavk izkaza poslovnega izida: prihodki in
odhodki iz obresti po instrumentih in sektorju nasprotne stranke,
- 
16.3 Razčlenitev izbranih postavk izkaza poslovnega izida: dobički ali
izgube iz finančnih sredstev in obveznosti v posesti za trgovanje ter iz trgovalnih
finančnih sredstev in obveznosti, po instrumentih,
- 
17.1 Uskladitev med računovodskim obsegom konsolidacije in obsegom
konsolidacije v skladu s CRR: sredstva,
- 
17.2 Uskladitev med računovodskim obsegom konsolidacije in obsegom
konsolidacije v skladu s CRR: zunajbilančne izpostavljenosti − prevzete
obveznosti iz kreditov, dana finančna poroštva in druge prevzete obveznosti,
- 
17.3 Uskladitev med računovodskim obsegom konsolidacije in obsegom
konsolidacije v skladu s CRR: obveznosti in lastniški kapital,
- 
20.4 Geografska razčlenitev sredstev po sedežu nasprotne stranke,
- 
20.5 Geografska razčlenitev zunajbilančnih izpostavljenosti po sedežu
nasprotne stranke,
- 
20.6 Geografska razčlenitev obveznosti po sedežu nasprotne stranke,
- 
40.1 Struktura skupine: po posameznih subjektih (letna frekvenca
poročanja);
4.     
celoten obseg finančnih informacij (Full FINREP) na vseh
predlogah iz Priloge III k Izvedbeni uredbi Komisije (EU) 2021/451.
(2) Finančne informacije na predlogah 17.1, 17.2, 17.3
in 40.2 iz 3. in 4. točke prvega odstavka tega člena v poročilo iz prvega
odstavka tega člena vključijo le banke, ki sicer sestavljajo konsolidirane
računovodske izkaze v skladu z MSRP in poglavjem 3 tega sklepa, vendar pa niso
zavezane k izpolnjevanju bonitetnih zahtev na konsolidirani podlagi v skladu z
Uredbo 575/2013/EU.
(3) Za izpolnjevanje predlog iz prvega odstavka tega
člena se upoštevajo določbe iz Priloge V k Izvedbeni uredbi Komisije (EU)
2021/451 ob upoštevanju praga za namen poročanja relevantnih predlog iz drugega
odstavka 11. člena te uredbe.
26. člen
(pogostost in način posredovanja poročila)
(1) Banka izdela poročilo v obsegu iz 23. člena in
z vsebino iz 25. člena tega sklepa po stanju na zadnji dan vsakega
četrtletja, z izjemo predloge 40.1 Struktura skupine: po subjektih in drugih
predlog iz celotnega obsega finančnih informacij iz 4. točke prvega odstavka
prejšnjega člena, ki se v skladu z drugim odstavkom 11. člena Izvedbene
uredbe Komisije (EU) 2021/451 izdelajo po stanju na zadnji dan vsakega polletja
ali po stanju na zadnji dan poslovnega leta.
(2) Banka izdela poročilo iz prejšnjega odstavka v
skladu s Tehničnim navodilom za poročanje, objavljenim na spletni strani Banke
Slovenije.
27. člen
(roki za posredovanje poročila)
Banka posreduje Banki Slovenije poročila v obsegu iz
23. člena in z vsebino iz 25. člena tega sklepa v rokih iz prvega,
drugega, četrtega in petega odstavka 3. člena Izvedbene uredbe Komisije
(EU) 2021/451.
6. KONČNI DOLOČBI
28. člen
(prenehanje veljavnosti predpisov)
(1) Z dnem uveljavitve tega sklepa preneha veljati Sklep
o poslovnih knjigah in letnih poročilih bank in hranilnic (Uradni list RS,
št. 69/17, 73/19, 164/20 in 92/21 − ZBan-3), ki pa se uporablja do začetka
uporabe tega sklepa.
(2) Z dnem uveljavitve tega sklepa preneha veljati
Navodilo za izdelavo izkaza finančnega položaja, izkaza poslovnega izida in
izkaza vseobsegajočega donosa ter izračun kazalnikov poslovanja bank in
hranilnic z dne 13. novembra 2020, spremenjeno z Navodilom o spremembah in
dopolnitvah Navodila za izdelavo izkaza finančnega položaja, izkaza poslovnega
izida in izkaza vseobsegajočega donosa ter izračun kazalnikov poslovanja bank
in hranilnic z dne 8. decembra 2020, ki pa se uporablja še do izdaje
navodila po sedmem odstavku 14. člena tega sklepa.
29. člen
(začetek veljavnosti in uporabe)
Ta sklep začne veljati naslednji dan po objavi v Uradnem
listu Republike Slovenije, uporabljati pa se prične 30. decembra 2021.
Ljubljana, dne 23. novembra 2021
Boštjan Vasle
predsednik
Sveta Banke Slovenije

Priloga
1: Izkaz finančnega položaja
Priloga
2: Izkaz poslovnega izida 
Priloga
3. Izkaz vseobsegajočega donosa
Priloga
4: Izkaz sprememb lastniškega kapitala 
Priloga
5: Izkaz denarnih tokov (po neposredni metodi oziroma različici I.)
Priloga
6: Izkaz denarnih tokov (po posredni metodi oziroma različici II.)
Priloga
7: Konsolidirani izkaz finančnega položaja 
Priloga
8: Konsolidirani izkaz poslovnega izida 
Priloga
9: Konsolidirani izkaz vseobsegajočega donosa
Priloga
10: Konsolidirani izkaz sprememb lastniškega kapitala
Priloga
11: Posredniško poslovanje (poslovanje s strankami)
Priloga
12: Prihodki in odhodki iz opravnin v zvezi z investicijskimi storitvami in
posli (poslovanje s strankami)