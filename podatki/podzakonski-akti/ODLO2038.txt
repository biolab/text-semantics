1. člen
(1) S tem odlokom se določi, da se prekine
izvajanje preventivnih zdravstvenih storitev pri vseh izvajalcih zdravstvene
dejavnosti.
(2) Ne glede na prejšnji odstavek se, če so
pri njihovem izvajanju upoštevana vsa priporočila za preprečevanje okužbe z
virusom SARS-CoV-2 Nacionalnega inštituta za javno zdravje, lahko izvajajo
naslednje preventivne zdravstvene storitve:
-       
preventivne zdravstvene storitve, katerih opustitev bi lahko imela
negativne posledice za zdravje pacienta,
-       
nujni predhodni preventivni pregledi delavcev pred zaposlitvijo,
-       
nujni pregledi operativnih gasilcev.
2. člen
(1) Pri vseh izvajalcih zdravstvene
dejavnosti se odpovejo vsi specialistični pregledi in operativni posegi, razen
zdravstvenih storitev, označenih s stopnjo nujnosti nujno in zelo hitro,
onkoloških storitev in obravnave nosečnic.
(2) Ukrep iz prejšnjega odstavka velja tudi
za postopke rehabilitacije in druge nenujne oblike zdravljenja.
(3) Ne glede na prvi in drugi odstavek tega
člena izvajalci zdravstvene dejavnosti izvedejo zdravstvene storitve za
paciente, pri katerih bi opustitev ali preložitev izvedbe zdravstvene storitve
vodila v poslabšanje zdravstvenega stanja pacienta. Zdravstvena obravnava se na
ta način zagotovi le pacientom, ki imajo negativno epidemiološko anamnezo in
nimajo prisotnih znakov okužbe dihal. Podrobnejša navodila za sprejem in
obravnavo teh pacientov pri izvajalcih zdravstvene dejavnosti določi minister,
pristojen za zdravje, in jih objavi na spletni strani ministrstva, pristojnega
za zdravje.
(4) Prekine se izvajanje načrtovanih
porodov na domu.
3. člen
(1) Prekine se izvajanje vseh
zobozdravstvenih storitev pri vseh izvajalcih zobozdravstvene dejavnosti.
(2) Ne glede na prejšnji odstavek se
izvajajo nujne zobozdravstvene storitve in storitve, katerih opustitev bi
vodila v trajne okvare splošnega in ustnega zdravja.
(3) Nujne zobozdravstvene ambulante so
organizirane v Zdravstvenem domu Ljubljana, Zdravstvenem domu Maribor,
Zdravstvenem domu Celje, Zdravstvenem domu Kranj, Zdravstvenem domu Novo mesto,
Zdravstvenem domu Koper, Zobozdravstvenem domu Nova Gorica, Zdravstvenem domu
Murska Sobota in Zdravstvenem domu Slovenj Gradec. V navedenih ambulantah se v
nujnih primerih izvaja obravnava tudi na sekundarni ravni zdravstvene
dejavnosti.
(4) Na terciarni ravni zdravstvene
dejavnosti na področju zobozdravstva delujeta Stomatološka klinika
Univerzitetnega kliničnega centra Ljubljana ter Klinični oddelek za
maksilofacialno in oralno kirurgijo Kirurške klinike Univerzitetnega kliničnega
centra Ljubljana.
4. člen
(1) Vodstva izvajalcev zdravstvene
dejavnosti v mreži javne zdravstvene službe morajo na poziv ministra,
pristojnega za zdravje, prerazporediti zaposlene zdravstvene delavce in
zdravstvene sodelavce na izvajanje nalog, povezanih z zajezitvijo in
obvladovanjem epidemije COVID-19, znotraj izvajalca zdravstvene dejavnosti ali
k drugemu izvajalcu zdravstvene dejavnosti v mreži javne zdravstvene službe.
(2) V primerih prerazporeditev iz
prejšnjega odstavka izvajalec zdravstvene dejavnosti, pri katerem je zaposlen
zdravstveni delavec oziroma zdravstveni sodelavec, in izvajalec zdravstvene
dejavnosti v mreži javne zdravstvene službe, h kateremu je prerazporejen,
skleneta pogodbo o načinu izvajanja nalog, povezanih z zajezitvijo in
obvladovanjem epidemije COVID-19.
(3) Pogodba iz prejšnjega odstavka vsebuje
najmanj naslednje sestavine:
-       
naloge, povezane z zajezitvijo in obvladovanjem epidemije COVID-19, ki
jih zaposleni zdravstveni delavci in zdravstveni sodelavci opravljajo pri drugem
izvajalcu zdravstvene dejavnosti v mreži javne zdravstvene službe, h kateremu
so prerazporejeni,
-       
način vključevanja v opravljanje nalog, povezanih z zajezitvijo in
obvladovanjem epidemije COVID-19,
-       
odgovornosti za opravljene naloge, povezane z zajezitvijo in
obvladovanjem epidemije COVID-19,
-       
zavarovanje poklicne odgovornosti,
-       
način evidentiranja časa, ki ga opravijo zdravstveni delavci in
zdravstveni sodelavci pri drugem izvajalcu zdravstvene dejavnosti v mreži javne
zdravstvene službe, h kateremu so prerazporejeni.
(4) Koncesionarji se v izvajanje nalog,
povezanih z zajezitvijo in obvladovanjem epidemije COVID-19, vključujejo na
podlagi sklenjene pogodbe o vključevanju v sistem izvajanja neprekinjenega
zdravstvenega varstva iz 44.f člena Zakona o zdravstveni dejavnosti (Uradni
list RS, št. 23/05 – uradno prečiščeno besedilo, 15/08 – ZPacP, 23/08, 58/08 –
ZZdrS-E, 77/08 – ZDZdr, 40/12 – ZUJF, 14/13, 88/16 – ZdZPZD, 64/17, 1/19 – odl.
US in 73/19) oziroma neprekinjene nujne zdravniške pomoči iz 45.b člena Zakona
o zdravniški službi (Uradni list RS, št. 72/06 – uradno prečiščeno besedilo,
15/08 – ZPacP, 58/08, 107/10 – ZPPKZ, 40/12 – ZUJF, 88/16 – ZdZPZD, 40/17,
64/17 – ZZDej-K, 49/18 in 66/19). Če koncesionar nima sklenjene pogodbe iz
prejšnjega stavka, jo nemudoma sklene. Glede plačila koncesionarja se uporablja
določba drugega odstavka 45.b člena Zakona o zdravniški službi.
5. člen
Izvajalci zdravstvene dejavnosti na
primarni ravni zdravstvene dejavnosti morajo na svojem območju organizirati
izvajanje zdravstvene dejavnosti v domovih za starejše.

Odlok o začasnih ukrepih na področju
zdravstvene dejavnosti zaradi zajezitve in obvladovanja epidemije COVID-19
(Uradni list RS, št. 40/20) vsebuje naslednjo prehodno in
končni določbi:
»6. člen
Z dnem uveljavitve tega odloka preneha
veljati Odlok o začasnih ukrepih na področju zdravstvene dejavnosti zaradi
zajezitve in obvladovanja epidemije COVID-19 (Uradni list RS, št. 32/20).
7. člen
Omejitve iz tega odloka veljajo do
prenehanja razlogov zanje, kar ugotovi Vlada Republike Slovenije s sklepom, ki
ga objavi v Uradnem listu Republike Slovenije.
8. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o dopolnitvi Odloka o začasnih ukrepih
na področju zdravstvene dejavnosti zaradi zajezitve in obvladovanja epidemije
COVID-19 (Uradni list RS, št. 49/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po
objavi v Uradnem listu Republike Slovenije.«.