I. SPLOŠNE DOLOČBE
1. člen
(vsebina)
(1) S to uredbo se določajo udeleženci izvajanja evropske
politike na področju notranjih zadev v Republiki Sloveniji in njihove naloge,
način izbire operacij in njihovo potrjevanje ter izvajanje operacij evropske
politike na področju notranjih zadev v Republiki Sloveniji, kot jih določajo:
-       
Uredba (EU) št. 2021/1060 Evropskega parlamenta in Sveta z dne 24. junija 2021 o določitvi skupnih določb o
Evropskem skladu za regionalni razvoj, Evropskem socialnem skladu plus,
Kohezijskem skladu, Skladu za pravični prehod in Evropskem skladu za pomorstvo,
ribištvo in akvakulturo ter finančnih pravil zanje in za Sklad za azil,
migracije in vključevanje, Sklad za notranjo varnost in Instrument za finančno
podporo za upravljanje meja in vizumsko politiko (UL L št. 231 z dne 30. 6. 2021, str. 159; v nadaljnjem besedilu: Uredba
2021/1060/EU),
-       
Uredba (EU) št. 2021/1147 Evropskega parlamenta in Sveta z dne 7. julija 2021 o vzpostavitvi Sklada za azil,
migracije in vključevanje (UL L št. 251 z dne 15. 7.
2021, str. 1; v nadaljnjem besedilu:
Uredba 2021/1147/EU),
-       
Uredba (EU) št. 2021/1148 Evropskega parlamenta in Sveta z dne 7. julija 2021 o vzpostavitvi Instrumenta za
finančno podporo za upravljanje meja in vizumsko politiko v okviru Sklada za
integrirano upravljanje meja (UL L št. 251 z dne 15. 7.
2021, str. 48; v nadaljnjem besedilu: Uredba 2021/1148/EU),
-       
Uredba (EU) št. 2021/1149 Evropskega parlamenta in Sveta z dne 7. julija 2021 o vzpostavitvi Sklada za notranjo
varnost (UL L št. 251 z dne 15. 7. 2021,
str. 94; v nadaljnjem besedilu: Uredba 2021/1149/EU),
-       
Uredba Sveta (EU, Euratom) 2020/2093 z dne 17. decembra 2020 o
določitvi večletnega finančnega okvira za obdobje 2021–2027 (UL L št. 433 z dne
22. 12. 2020,
str. 11) in
-       
Uredba (EU, Euratom) 2018/1046 Evropskega parlamenta in Sveta z dne 18. julija 2018 o finančnih pravilih, ki se
uporabljajo za splošni proračun Unije, spremembi uredb (EU) št. 1296/2013,
(EU) št. 1301/2013, (EU) št. 1303/2013, (EU) št. 1304/2013, (EU) št. 1309/2013, (EU) št. 1316/2013, (EU) št.
223/2014, (EU) št. 283/2014 in Sklepa št. 541/2014/EU
ter razveljavitvi Uredbe (EU, Euratom) št. 966/2012 (UL L št. 193 z dne 30. 7. 2018,
str. 1; v nadaljnjem besedilu: Uredba 2018/1046/EU).
(2) Ta uredba ureja
izvajanje postopkov pri porabi sredstev Sklada za azil, migracije in
vključevanje, Sklada za notranjo varnost in Sklada za integrirano upravljanje
meja, ki so podprti s sredstvi evropske politike na področju notranjih zadev v
Republiki Sloveniji v višini, kot jih določa program Sklada za azil, migracije
in vključevanje (v nadaljnjem besedilu: program AMIF), program Sklada za
notranjo varnost (v nadaljnjem besedilu: program SNV) in program Instrumenta za
finančno podporo za upravljanje meja in vizumsko politiko v okviru Sklada za
integrirano upravljanje meja (v nadaljnjem besedilu: program IUMV), in se
izvajajo v skladu s Sporazumom o partnerstvu med Slovenijo in Evropsko komisijo
za obdobje 2021–2027, ki je bil odobren z izvedbenim sklepom Evropske komisije
št. CCI 2021SI16FFPA001 (C(2022) 6457) z dne 12. 9. 2022 (v nadaljnjem besedilu: sporazum o
partnerstvu).
2. člen
(cilji izvajanja evropske politike na področju notranjih
zadev v Republiki Sloveniji)
Cilji izvajanja evropske politike se na področju upravljanja
migracijskih tokov, učinkovitega izvajanja, krepitve in razvoja skupne politike
na področju azila in priseljevanja, zagotavljanja visoke ravni varnosti v
Evropski uniji ter trdnega in učinkovitega evropskega integriranega upravljanja
meja na zunanjih mejah iz 3. člena Uredbe 2021/1147/EU, 3. člena Uredbe
2021/1148/EU in 3. člena Uredbe 2021/1149/EU v Republiki Sloveniji uresničujejo
z izvajanjem operacij in porabo sredstev v skladu s posebnimi cilji iz programa
AMIF, programa SNV in programa IUMV.
3. člen
(sredstva)
(1) Sredstva, katerih
poraba je predmet urejanja s to uredbo, so:
-       
sredstva programa AMIF, programa SNV in programa IUMV, ki so Republiki
Sloveniji dodeljena iz proračuna Evropske unije kot začetna sredstva za
zagotovitev izvajanja aktivnosti, potrjenih z izvedbenim sklepom št. C(2022)
8084 z dne 8. 11. 2022 za program AMIF, z
izvedbenim sklepom št. C(2022) 8663 z dne
24. 11. 2022 za program SNV in z
izvedbenim sklepom št. C(2022) 8851 z dne 29. 11.
2022 za program IUMV (nacionalne dodelitve), lahko pa tudi naknadno kot dodatna
sredstva ob vmesnem pregledu, ter v sklepih Evropske unije za financiranje
tematskih instrumentov v skladu z 11. členom Uredbe 2021/1147/EU, 8. členom
Uredbe 2021/1148/EU in 8. členom Uredbe 2021/1149/EU, in
-       
sredstva slovenske udeležbe, kot izhaja iz 15. člena Uredbe
2021/1147/EU, 12. člena Uredbe 2021/1148/EU in 12. člena Uredbe 2021/1149/EU.
(2) Republika Slovenija
upravlja sredstva iz prejšnjega odstavka v skladu s 63. členom Uredbe
2018/1046/EU, 7. členom Uredbe
2021/1060/EU, 9. členom Uredbe 2021/1147/EU, 9. členom Uredbe 2021/1148/EU in
9. členom Uredbe 2021/1149/EU na način deljenega upravljanja.
(3) Organi upravljanja
lahko v skladu s 26. členom Uredbe 2021/1060/EU sporazumno do 5% začetnih
nacionalnih dodelitev iz prve alineje prvega odstavka tega člena prerazporedijo
na drug sklad iz sporazuma o partnerstvu pod pogojem iz točke (d) drugega
odstavka 40. člena Uredbe 2021/1060/EU.
4. člen
(tehnična pomoč)
Tehnično pomoč, ki se v skladu s točko (vi) pod (b) petega
odstavka 36. člena in točko (e) 51. člena
Uredbe 2021/1060/EU dodeljuje po pavšalni stopnji 6 % sredstev programa AMIF,
programa SNV in programa IUMV, smejo organi upravljanja in nadzora uporabljati
za aktivnosti načrtovanja, upravljanja, spremljanja, vrednotenja in revidiranja
programa AMIF, programa SNV in programa IUMV ter za prepoznavnost, preglednost
in komuniciranje v zvezi z izvajanjem evropske politike na področju notranjih
zadev v Republiki Sloveniji.
5. člen
(sinergije, komplementarnosti in razmejitve)
Udeleženci izvajanja evropske politike na področju notranjih
zadev v Republiki Sloveniji si za dosego ciljev iz 2. člena
te uredbe ter v skladu s sporazumom o partnerstvu prizadevajo za medsebojno
povezovanje vsebin iz programa AMIF, programa SNV in programa IUMV ter za
iskanje sinergij in komplementarnosti z nacionalnimi in regionalnimi programi
ter programi na ravni Evropske unije, pri tem pa skrbijo, da se vsebine
operacij ne prekrivajo na način, ki bi vodil do nedovoljenega dvojnega
financiranja.
6. člen
(načelo partnerstva)
Načelo partnerstva iz 8. člena Uredbe 2021/1060/EU se po tej
uredbi uresničuje z vključevanjem reprezentativnih organizacij, zvez, združenj
in skupnosti, ki v skladu s cilji programa AMIF, programa SNV in programa IUMV
delujejo na območju Republike Slovenije, v postopke načrtovanja, spremljanja,
vrednotenja in izvajanja evropske politike na področju notranjih zadev v
Republiki Sloveniji ter z uravnoteženo zastopanostjo predstavnikov samoupravnih
lokalnih skupnosti, regionalnih razvojnih agencij, ekonomskih in socialnih
partnerjev, raziskovalnih organizacij in univerz ter civilne družbe s področja
varstva človekovih pravic in temeljnih svoboščin, socialne vključenosti, pravic
invalidov, enakosti spolov in nediskriminacije v odboru za spremljanje.
7. člen
(horizontalni omogočitveni pogoji)
(1) Horizontalni
omogočitveni pogoji iz 15. člena v zvezi s prilogo III Uredbe 2021/1060/EU
morajo biti izpolnjeni v celotnem obdobju izvajanja evropske politike na
področju notranjih zadev v Republiki Sloveniji, njihovo izpolnjevanje pa se
preverja na način, ki je določen v programu AMIF, programu SNV in programu
IUMV.
(2) Organ upravljanja
na vidnem mestu na enotnem spletnem portalu iz petega odstavka 39. člena te uredbe objavi obrazec za pritožbe
posameznikov v zvezi s kršitvami pri izvajanju evropske politike na področju
notranjih zadev v Republiki Sloveniji.
(3) Kadar se pritožbe
nanašajo na kršitve človekovih pravic in temeljnih svoboščin, zlasti tudi na
kršitve pravic invalidov, kot so navedene v programu AMIF, programu SNV in
programu IUMV, organ upravljanja enkrat letno poroča odboru za spremljanje o
vsebini pritožb, številu ugotovljenih neskladij in izvedenih popravljalnih
ukrepih.
8. člen
(okvir smotrnosti)
(1) Okvir smotrnosti se
v skladu s 16. in 17. členom Uredbe 2021/1060/EU zagotavlja z rednim
spremljanjem kazalnikov učinka in rezultatov iz programa AMIF, programa SNV in
programa IUMV ter z obdobnim poročanjem organa upravljanja Evropski komisiji o
njihovem izpolnjevanju.
(2) Okvir smotrnosti
lahko vključuje tudi organiziranje pregledovalnih sej za proučitev smotrnosti v
skladu z 41. členom Uredbe 2021/1060/EU.
II. UDELEŽENCI IN NJIHOVE NALOGE
9. člen
(udeleženci)
(1) Udeleženci
izvajanja evropske politike na področju notranjih zadev v Republiki Sloveniji
(v nadaljnjem besedilu: udeleženci) so:
1.     
organ upravljanja iz prvega odstavka 71. člena Uredbe 2021/1060/EU,
2.     
organ za računovodenje iz prvega odstavka 71. člena Uredbe 2021/1060/EU,
3.     
revizijski organ iz drugega odstavka 71. člena Uredbe 2021/1060/EU,
4.     
posredniško telo iz 8. točke 2. člena Uredbe 2021/1060/EU,
5.     
odbor za spremljanje iz 38. člena Uredbe 2021/1060/EU in
6.     
upravičenci iz 9. točke pod (a) 2. člena Uredbe 2021/1060/EU.
(2) Organ upravljanja
sklene sporazum o sodelovanju z organom za računovodenje in revizijskim
organom.
(3) Če se glede
posamezne operacije pri istem udeležencu izvajanja evropske politike na
področju notranjih zadev v Republiki Sloveniji združijo naloge upravljanja in
nadzora ali upravljanja ali nadzora na eni strani in izvajanja na drugi, se
načelo ločitve funkcij zagotovi z delitvijo obeh vrst nalog med notranje
organizacijske enote takega udeleženca.
10. člen
(organ upravljanja)
(1) Organ upravljanja
je ministrstvo, pristojno za notranje zadeve.
(2) Organ upravljanja
opravlja naloge iz 72., 73., 74., 75. in 76. člena Uredbe 2021/1060/EU, od
katerih nekatere delno ali v celoti prenese na posredniško telo v skladu s
sporazumom iz tretjega odstavka 12. člena te uredbe.
(3) Organ upravljanja
lahko ustanovi koordinacijsko delovno skupino za usklajeno in poenoteno delo
udeležencev izvajanja evropske politike na področju notranjih zadev v Republiki
Sloveniji.
11. člen
(revizijski organ)
(1) Revizijski organ je
organ v sestavi ministrstva, pristojnega za finance, ki je pristojen za nadzor
nad proračunom.
(2) Revizijski organ
opravlja naloge iz 77. do 80. člena Uredbe 2021/1060/EU.
12. člen
(posredniško telo)
(1) Posredniško telo je
vladna služba za oskrbo in integracijo migrantov.
(2) Posredniško telo
izvaja javne razpise s svojega delovnega področja in opravlja aktivnosti v
zvezi z operacijami, dodeljenimi na podlagi javnih razpisov, v skladu s točkama
(a) in (e) prvega odstavka 72. člena, točkami (a), (b), (c), (d), (e), (f), (g)
in (i) drugega odstavka 73. člena ter točkama (a) in (b) prvega odstavka 74.
člena Uredbe 2021/1060/EU, zlasti pa:
1.     
izvaja javne razpise v skladu z akcijskim načrtom programa AMIF;
2.     
vsebinsko in finančno spremlja izvajanje operacij;
3.     
izvaja upravljalna preverjanja v skladu z 32. členom te uredbe;
4.     
zagotavlja podatke za spremljanje doseganja okvira smotrnosti v
informacijskem sistemu organa upravljanja iz 41. člena te uredbe;
5.     
omogoča dostop do dokumentacije in zagotavlja vpogled vanjo organom
upravljanja in nadzora ter nadzornim organom Evropske unije.
(3) Organ upravljanja
in posredniško telo skleneta sporazum o prenosu nalog, v katerem podrobneje
določita način izvajanja nalog iz prejšnjega odstavka in način nadzora v skladu
s točko (d) 72. člena Uredbe 2021/1060/EU.
13. člen
(organ za računovodenje)
(1) Organ za računovodenje je notranja organizacijska enota
ministrstva, pristojnega za finance, ki je pristojna za upravljanje sredstev
Evropske unije.
(2) Organ za
računovodenje opravlja v okviru nalog iz prvega odstavka 76. člena Uredbe
2021/1060/EU zlasti naslednje naloge:
-       
prejema plačila prispevka Evropske unije na podračune skladov;
-       
izvršuje povračila prispevkov Evropske unije iz namenskih podračunov
programa AMIF, programa SNV in programa IUMV v državni proračun;
-       
v primeru nepravilnosti pripravlja zahtevke za vračilo neupravičeno
prejetih sredstev na podračune skladov;
-       
vodi evidence o transakcijah v zvezi z nalogami iz predhodnih alinej in
evidence o obrestih.
14. člen
(odbor za spremljanje)
(1) V skladu z 38. in
39. členom Uredbe 2021/1060/EU se ustanovi odbor za spremljanje programa AMIF,
programa SNV in programa IUMV v programskem obdobju 2021–2027 (odbor za
spremljanje).
(2) Odbor za spremljanje
opravlja naloge iz 40. člena Uredbe 2021/1060/EU.
15. člen
(sestava odbora za spremljanje)
(1) V skladu z načelom
partnerstva iz 6. člena te uredbe in ob spoštovanju Delegirane uredbe Komisije
(EU) št. 240/2014 z dne 7. januarja 2014 o Evropskem kodeksu dobre prakse
za partnerstvo v okviru evropskih strukturnih in investicijskih skladov (UL L
št. 74/1 z dne 14. 3. 2014, str. 1) se v
odbor za spremljanje imenujejo naslednji člani:
a)    
z ministrstev, iz vladne službe in organa v sestavi:
1.     
pet predstavnikov ministrstva, pristojnega za notranje zadeve,
2.     
en predstavnik Policije,
3.     
en predstavnik ministrstva, pristojnega za zunanje zadeve, s področja
vizumske politike,
4.     
en predstavnik ministrstva, pristojnega za obrambo, s področja zaščite
in odpornosti kritične infrastrukture ter obvladovanja kriz,
5.     
en predstavnik vladne službe za oskrbo in integracijo migrantov ter
6.     
en predstavnik notranje organizacijske enote ministrstva, pristojnega za
finance, ki je pristojna za upravljanje sredstev Evropske unije;
b)    
s strani partnerjev:
1.     
iz lokalnih skupnosti:
-     en
predstavnik lokalnih skupnosti, ki ga med sabo na pregleden način izberejo
reprezentativna združenja občin in mestnih občin;
2.     
iz regionalnih razvojnih agencij:
-     en
predstavnik regionalnih razvojnih agencij, ki ga na pregleden način izbere
krovno združenje regionalnih razvojnih agencij;
3.     
izmed ekonomskih in socialnih partnerjev:
-     en
predstavnik delodajalskih organizacij, ki ga med sabo na pregleden način
izberejo delodajalske organizacije, vključene v Ekonomsko-socialni svet,
-     en predstavnik
sindikalnih organizacij, ki ga med sabo na pregleden način izberejo sindikalne
organizacije, vključene v Ekonomsko-socialni svet;
4.     
iz nevladnih organizacij:
-     en
predstavnik nevladnih organizacij s področja varstva človekovih pravic in
temeljnih svoboščin, socialne vključenosti, enakosti spolov in
nediskriminacije, ki ga na pregleden način izbere ena reprezentativna krovna
nevladna organizacija ali več reprezentativnih krovnih nevladnih organizacij,
ki vsaka zase ali skupaj združujejo nevladne organizacije z vsega območja
Republike Slovenije;
5.     
iz invalidskih organizacij:
-     en
predstavnik invalidov, ki ga med člani invalidskih organizacij na pregleden
način izbere nacionalni svet invalidskih organizacij;
6.     
iz raziskovalnih organizacij in z univerz:
-     en
predstavnik raziskovalnih zavodov s področja znanstvenoraziskovalne dejavnosti,
ki ga na pregleden način izbere nacionalna koordinacija samostojnih
raziskovalnih inštitutov, in
-     en
predstavnik univerz, ki ga na pregleden način izbere krovno združenje vodstev
univerz.
(2) Predsednik odbora
za spremljanje je eden od predstavnikov ministrstva, pristojnega za notranje
zadeve, iz 1. točke pod a) prejšnjega odstavka.
(3) Predsednika in
člane odbora za spremljanje v primeru njihove odsotnosti ali zadržanosti na
sejah odbora za spremljanje nadomeščajo njihovi namestniki.
(4) Predsednika in
člane odbora za spremljanje ter njihove namestnike imenuje Vlada Republike
Slovenije.
16. člen
(drugi udeleženci v odboru za spremljanje)
(1) Odbor za
spremljanje omogoča redno spremljanje svojega dela predstavniku Evropske
komisije v skladu z drugim odstavkom 39. člena Uredbe 2021/1060/EU tako, da ga
vabi na svoje seje. Predstavnik Evropske komisije svetuje pri delu odbora za
spremljanje in nima glasovalne pravice.
(2) Kadar se na sejah
odbora za spremljanje obravnavajo vsebine z delovnega področja Evropske
investicijske banke ali decentraliziranih agencij s področja migracij, notranje
varnosti in integriranega upravljanja meja, se v skladu s prvim in tretjim
odstavkom 39. člena Uredbe 2021/1060/EU na sejo odbora za spremljanje povabijo
njihovi predstavniki, ki sodelujejo pri delu odbora s svetovanjem in
spremljanjem ter nimajo glasovalne pravice.
(3) V odboru za
spremljanje lahko v vlogi revizijskega organa kot opazovalci sodelujejo tudi predstavniki
organa v sestavi ministrstva, pristojnega za finance, ki je pristojen za nadzor
nad proračunom.
17. člen
(sekretar odbora za spremljanje)
Za organizacijo sej odbora za spremljanje in usklajeno
izvajanje izvedbenih nalog z delovnega področja odbora za spremljanje skrbi
sekretar odbora za spremljanje, ki ga imenuje minister, pristojen za notranje
zadeve.
18. člen
(materialna in tehnična sredstva)
Materialna in tehnična sredstva, ki so potrebna za nemoteno
delovanje odbora za spremljanje, zagotavlja ministrstvo, pristojno za notranje
zadeve.
19. člen
(nagrade in stroški)
Odbor za spremljanje ne zagotavlja izplačil sejnin ali drugih
nagrad niti povračil stroškov ali drugih nadomestil članom odbora za
spremljanje, njihovim namestnikom in drugim vabljenim na seje odbora za
spremljanje.
20. člen
(poslovnik odbora za spremljanje)
Organizacija in način delovanja odbora za spremljanje se
podrobneje določita v poslovniku odbora za spremljanje.
21. člen
(upravičenci)
Upravičenci so lahko pravne osebe, samostojni podjetniki
posamezniki in druge fizične osebe, ki samostojno opravljajo poklicno
dejavnost, ministrstva, organi v sestavi ministrstev in vladne službe, katerih
operacija je izbrana za financiranje s sredstvi programa AMIF, programa SNV ali
programa IUMV.
22. člen
(organ, pristojen za sodelovanje z Evropskim uradom za boj
proti goljufijam)
Pristojni organ za sodelovanje z Evropskim uradom za bolj
proti goljufijam je organ v sestavi ministrstva, pristojnega za finance, ki je
pristojen za nadzor nad proračunom.
23. člen
(priročnik za izvajanje programov in navodila posredniškega
telesa)
(1) Organ upravljanja
podrobneje določi naloge udeležencev izvajanja programa AMIF, programa SNV in
programa IUMV v navodilih, ki se objavijo na enotnem spletnem portalu iz petega
odstavka 39. člena te uredbe (v nadaljnjem besedilu: priročnik za izvajanje
programov).
(2) Posredniško telo
podrobneje določi postopke v zvezi s svojimi nalogami v navodilih, ki jih po
pridobitvi potrditve o njihovi skladnosti s to uredbo in priročnikom za
izvajanje programov organ upravljanja zanj objavi na enotnem spletnem portalu
iz petega odstavka 39. člena te uredbe.
III. AKCIJSKI NAČRTI ZA IZVAJANJE EVROPSKE POLITIKE NA
PODROČJU NOTRANJIH ZADEV
24. člen
(akcijski načrt)
(1) Akcijski načrt za
izvajanje evropske politike za področje notranjih zadev v Republiki Sloveniji
je vsebinska in finančna razčlenitev programa AMIF, programa SNV in programa
IUMV (akcijski načrt).
(2) Z akcijskim načrtom
se določajo načini doseganja posebnih ciljev programa AMIF, programa SNV in
programa IUMV ter so v okviru posameznega posebnega cilja prikazani po vrstah
ukrepov, ukrepih, nosilcih vsebin, načinu izbire operacij, finančnih
razporeditvah dodelitev po letih in po morebitnih drugih merilih.
(3) V akcijskem načrtu
je stopnja sofinanciranja iz proračuna Evropske unije določena glede na skupne
upravičene stroške in je lahko glede na način izbire operacij različna, vendar
največ do višine, kot je za posamezne vrste ukrepov določena v programu AMIF,
programu SNV in programu IUMV.
(4) Akcijski načrt se
sprejme za programsko obdobje 2021–2027 in je izhodišče za pripravo državnega
proračuna.
25. člen
(priprava in sprejetje akcijskih načrtov)
(1) Organ upravljanja
na podlagi programa AMIF, programa SNV in programa IUMV pripravi osnutke
akcijskih načrtov ter jih pošlje v pregled in morebitno dopolnitev
ministrstvom, organu v sestavi ministrstva, pristojnega za notranje zadeve,
vladni službi in drugim institucijam, ki so v osnutkih akcijskih načrtov
določeni kot nosilci vsebin.
(2) Organ upravljanja
ob upoštevanju dopolnitev nosilcev vsebin pripravi predloge akcijskih načrtov,
v njihovih obrazložitvah pa navede razloge, zakaj nekaterih predlogov ni
upošteval oziroma jih je upošteval drugače, kot so bili predlagani, ter jih
pošlje v potrditev odboru za spremljanje.
(3) Če odbor za
spremljanje ugotovi, da ima predlog akcijskega načrta vsebinske ali tehnične
pomanjkljivosti, pripravi predloge izboljšav in popravkov ter jih pošlje organu
upravljanja, ki pripravi nov predlog akcijskega načrta.
(4) Organ upravljanja
na pobudo nosilca vsebin ali po lastni presoji spremeni ali dopolni veljavni
akcijski načrt najmanj po vsakokratnem sprejetju oziroma spremembi ali
dopolnitvi državnega proračuna oziroma po vsakokratnem rebalansu državnega
proračuna.
(5) Če gre v primeru iz
prejšnjega odstavka za nebistvene popravke veljavnega akcijskega načrta, kar je
primer zlasti pri prenosu sredstev znotraj operacij istega nosilca vsebin ali
pri tehničnih popravkih, organu upravljanja takih sprememb ali dopolnitev ni
treba predložiti v pregled nosilcem vsebin v skladu s prvim odstavkom tega
člena niti mu jih ni treba poslati v potrditev odboru za spremljanje v skladu z
drugim odstavkom tega člena.
IV. NAČINA IZBIRE OPERACIJ IN NJIHOVO POTRJEVANJE
26. člen
(načina izbire operacij)
(1) Načina izbire
operacij sta javni razpis in neposredna dodelitev.
(2) Način izbire
operacij z neposredno dodelitvijo se v akcijskem načrtu lahko določi za tiste
operacije, ki imajo podlago v zakonu ali strategiji na nacionalni ravni.
(3) Organ upravljanja
pripravi predlog metodologije in meril za izbiro operacij ter jih v skladu s
točko (a) drugega odstavka 40. člena Uredbe 2021/1060/EU pošlje Evropski
komisiji najmanj 15 dni pred njihovim
pošiljanjem v potrditev odboru za spremljanje.
27. člen
(javni razpis)
(1) Organ upravljanja
in posredniško telo izvajata javne razpise v okvirih, ki so opredeljeni v
akcijskih načrtih, v skladu s predpisi, ki veljajo na področju, na katero se
posamezna operacija nanaša, ter po postopkih, kot jih določajo predpisi, ki
urejajo javne finance in postopke izvrševanja proračuna.
(2) Operacija je
potrjena, ko organ upravljanja ali posredniško telo z izvajalcem, ki je na
javnem razpisu izbran za izvedbo operacije, skleneta pogodbo o izvajanju
operacije.
(3) S podpisom pogodbe
izvajalec iz prejšnjega odstavka postane upravičenec.
28. člen
(neposredna dodelitev)
(1) Izvajalec
neposredno dodeljene operacije v skladu z akcijskim načrtom pošlje prijavo
operacije organu upravljanja.
(2) Organ upravljanja
po opravljeni kontroli popolnosti in pravilnosti prijave operacije iz
prejšnjega odstavka izda odločitev o podpori.
(3) Operacija je
potrjena, ko izvajalec neposredno dodeljene operacije, ki s tem postane
upravičenec, sopodpiše odločitev o podpori.
V. IZVAJANJE OPERACIJ
1. Splošno
29. člen
(obdobje upravičenosti za črpanje sredstev)
Obdobje upravičenosti črpanja sredstev programa AMIF,
programa SNV in programa IUMV je v skladu z drugim odstavkom 63. člena Uredbe
2021/1060/EU od 1. januarja 2021 do 31. decembra 2029.
30. člen
(pravila upravičenosti za črpanje sredstev)
Način uveljavljanja in dokazovanja stroškov in izdatkov
upravičencev, ki izvajajo operacije programa AMIF, programa SNV in programa
IUMV, podrobneje določi organ upravljanja v navodilih, ki se objavijo na
enotnem spletnem portalu iz 39. člena te uredbe (v nadaljnjem besedilu: pravila
upravičenosti za črpanje sredstev).
2. Preverjanja
31. člen
(vrste preverjanj)
V okviru izvajanja operacij so preverjanja po tej uredbi:
-       
upravljalna preverjanja iz 74. člena Uredbe 2021/1060/EU in
-       
preverjanja opravljanja prenesenih nalog nad posredniškim telesom iz
točke (d) prvega odstavka 72. člena Uredbe 2021/1060/EU.
32. člen
(upravljalna preverjanja)
(1) Upravljalna
preverjanja iz prve alineje prejšnjega člena so:
-       
administrativna preverjanja in
-       
preverjanja na kraju samem.
(2) Vsebina in način
izvajanja upravljalnih preverjanj, popravljalnih ukrepov in finančnih popravkov
v primeru odkritih napak in nepravilnosti pri izvajanju evropske politike na
področju notranjih zadev v Republiki Sloveniji se podrobneje uredijo v
priročniku za izvajanje programov.
33. člen
(administrativna preverjanja)
(1) Administrativna
preverjanja iz prve alineje prvega odstavka prejšnjega člena so administrativna
preverjanja na prvi stopnji in administrativna preverjanja na drugi stopnji ter
naknadna administrativna preverjanja.
(2) V okviru
administrativnih preverjanj iz prejšnjega odstavka se opravlja kontrola
popolnosti in pravilnosti zahtevkov, pri čemer se zlasti preverja, ali so
izdatki:
-       
dejansko nastali za delo, ki je bilo opravljeno, za blago, ki je bilo
dobavljeno, ali za storitve, ki so bile izvedene,
-       
v skladu s cilji operacij,
-       
v skladu z zastavljenim okvirom smotrnosti,
-       
dokazani z računi oziroma drugimi knjigovodskimi listinami enake dokazne
vrednosti in je zanje priloženo dokazilo o plačilu.
(3) Izvajalci
administrativnih preverjanj na prvi stopnji so:
a)    
v primeru operacij, ki jih izvajajo upravičenci iz 27. člena te
uredbe: notranja organizacijska enota organa upravljanja, ki je pristojna za
administrativna preverjanja zahtevkov za izplačilo, ali posredniško telo, kadar
je to v skladu z akcijskim načrtom nosilec vsebine;
b)    
v primeru operacij, ki jih izvajajo upravičenci iz 28. člena te
uredbe: organ upravljanja.
(4) Izvajalec
administrativnih preverjanj na drugi stopnji je organ upravljanja, ki administrativna
preverjanja izvede:
a)    
v skladu s sedmim odstavkom 69. člena Uredbe 2021/1060/EU na zahtevo
upravičenca iz 27. člena te uredbe, ki nasprotuje obvestilu izvajalca
administrativnih preverjanj na prvi stopnji o znižanju upravičenih izdatkov;
b)    
po prostem preudarku in na način, ki je določen v priročniku za
izvajanje programov.
(5) Administrativno
preverjanje iz tretjega odstavka tega člena se izvede v 30 dneh od prejema
popolnega in pravilnega zahtevka za izplačilo, administrativno preverjanje iz
prejšnjega odstavka pod točko a) pa se izvede v 30 dneh od prejema zahteve za
preveritev pravilnosti oziroma utemeljenosti odločitve v okviru
administrativnega preverjanja na prvi stopnji o znižanju višine upravičenih
izdatkov iz zahtevka za izplačilo.
(6) Organ upravljanja
opravlja naknadna administrativna preverjanja kot občasna, obdobna ali
naključna preverjanja zakonitosti, smotrnosti in tehnične pravilnosti že
opravljenih administrativnih preverjanj na način, ki je podrobneje določen v
priročniku za izvajanje programov.
34. člen
(izplačila iz državnega proračuna)
(1) Opravljena
administrativna preverjanja iz točke a) tretjega odstavka prejšnjega člena so
pogoj za povračilo sredstev iz državnega proračuna upravičencem iz 27. člena te
uredbe.
(2) Upravičenci iz 27.
člena te uredbe uveljavljajo povračila izdatkov z zahtevkom za izplačilo, ki mu
priložijo dokazila o nastalih stroških in njihovih plačilih, v informacijskem
sistemu organa upravljanja iz 41. člena te uredbe.
35. člen
(povračila v državni proračun)
(1) Opravljena
administrativna preverjanja iz točke b) tretjega odstavka in četrtega odstavka
33. člena te uredbe so pogoj za povračilo
na podlagi zahtevka za povračilo prispevka Evropske unije v državni proračun.
(2) Upravičenci iz 28.
člena te uredbe in notranja organizacijska enota organa upravljanja, ki je
pristojna za administrativna preverjanja zahtevkov za izplačilo in njihovo
izvedbo v primeru upravičencev iz 27. člena te uredbe, po izvedenem izplačilu
iz državnega proračuna pripravijo zahtevke za povračilo v informacijskem
sistemu organa upravljanja iz 41. člena te uredbe.
(3) Organ za
računovodenje izvede prenos sredstev v državni proračun v višini prispevka
Evropske unije v ugotovljeni višini upravičenih izdatkov iz podračunov programa
AMIF, programa SNV in programa IUMV.
36. člen
(preverjanja na kraju samem)
(1) Organ upravljanja
in posredniško telo izvajata preverjanja na kraju samem v okviru svojih nalog
samostojno ali skupaj v skladu z letnim načrtom preverjanj izvajanja operacij
na kraju samem.
(2) Organ upravljanja
pripravi načrt preverjanj izvajanja operacij na kraju samem po predhodno
izvedeni analizi tveganj.
37. člen
(preverjanja opravljanja prenesenih nalog)
Organ upravljanja preverja zakonitost in ustreznost
opravljanja prenesenih nalog z redno izmenjavo informacij s posredniškim
telesom in obdobno v skladu s sporazumom o prenosu nalog.
38. člen
(nepravilnosti, finančni popravki in vračila)
(1) Udeleženci morajo
pri svojem delu preprečevati, odkrivati in odpravljati nepravilnosti ter o njih
poročati.
(2) Udeleženci morajo
izvajati finančne popravke v zvezi z odkritimi posameznimi ali sistemskimi
nepravilnostmi. Finančni popravki se izvedejo na podlagi ugotovljenih
neupravičenih izdatkov. Kadar zneska neupravičenih izdatkov ni mogoče natančno
določiti, se lahko uporabi pavšalni znesek ali ekstrapolirani finančni
popravek.
(3) Podlaga za vračilo
sredstev so ugotovljene nepravilnosti v okviru administrativnih preverjanj,
preverjanj na kraju samem in ugotovitev revizijskega organa.
(4) V primeru neupravičene
porabe sredstev iz 3. člena te uredbe organ za računovodenje oblikuje zahtevek
za vračilo:
-       
v primeru operacij, ki jih izvajajo upravičenci iz 27. člena te
uredbe: do notranje organizacijske enote organa upravljanja, ki je v skladu z
akcijskim načrtom nosilec vsebine, in do posredniškega telesa, ki je v okviru
svojih nalog izvedlo javni razpis;
-       
v primeru operacij, ki jih izvajajo upravičenci iz 28. člena te
uredbe: do upravičenca.
(5) Organ upravljanja o
ugotovljenih nepravilnostih poroča slovenski koordinacijski točki za
sodelovanje z Evropskim uradom za bolj proti goljufijam v skladu s temeljnimi,
delegiranimi in izvedbenimi uredbami Evropske komisije, ki opredeljujejo obveze
glede poročanja.
VI. PREPOZNAVNOST, PREGLEDNOST IN KOMUNICIRANJE
39. člen
(naloge organa upravljanja)
(1) Za obveščanje
javnosti in komuniciranje z javnostmi je pristojen organ upravljanja v skladu s
46., 47., 48. in 49. členom Uredbe 2021/1060/EU.
(2) Način zagotavljanja
prepoznavnosti, preglednosti in komuniciranja, ki ga v okviru svojih nalog po
tej uredbi v skladu s 46. členom Uredbe 2021/1060/EU izvajajo udeleženci iz 2.
do 5. točke prvega odstavka 9. člena te uredbe, podrobneje določi organ
upravljanja v navodilih, ki se objavijo na enotnem spletnem portalu iz petega
odstavka tega člena (v nadaljnjem besedilu: navodila za izvajanje
prepoznavnosti in preglednosti ter za komuniciranje).
(3) Če gre pri
zagotavljanju prepoznavnosti, preglednosti in komuniciranja za trajne upravne
naloge, se sredstva za opravljanje teh nalog dodelijo iz sredstev tehnične
pomoči iz 4. člena te uredbe, sredstva za zagotavljanje prepoznavnosti,
preglednosti in komuniciranja na ravni posamezne operacije pa se zagotovijo z
namenskimi sredstvi za ta namen znotraj posamezne operacije.
(4) Organ upravljanja
med svojim osebjem določi skrbnika za komuniciranje, ki skrbi za zagotavljanje
prepoznavnosti, preglednosti in komuniciranja na ravni programa AMIF, programa
SNV in programa IUMV ter sodeluje s koordinatorjem za komuniciranje in Evropsko
komisijo v skladu z 48. členom Uredbe 2021/1060/EU.
(5) Organ upravljanja
poskrbi, da so vsebine, ki jih je po tej uredbi treba objaviti, objavljene in
se redno posodabljajo na enotnem spletnem portalu, ki ga vzpostavi ministrstvo,
pristojno za kohezijo in regionalni razvoj, v skladu z uredbo, ki ureja
izvajanje evropske kohezijske politike v obdobju 2021–2027 za cilj naložbe za
rast in delovna mesta (enotni spletni portal).
40. člen
(naloge upravičencev)
Upravičenci izvajajo aktivnosti za prepoznavnost, preglednost
in komuniciranje v skladu s 50. členom
Uredbe 2021/1060/EU in navodili za izvajanje prepoznavnosti in preglednosti ter
za komuniciranje in na način, ki je opredeljen v pogodbi o izvajanju operacije
oziroma v odločitvi o podpori.
VII. INFORMACIJSKA PODPORA
41. člen
(enotni informacijski sistem organa upravljanja)
Informacijska podpora za načrtovanje, upravljanje in nadzor
ter finančno spremljanje izvajanja evropske politike na področju notranjih
zadev v Republiki Sloveniji se zagotavlja v enotnem informacijskem sistemu
organa upravljanja.
42. člen
(vnos podatkov v enotni informacijski sistem organa
upravljanja in dostop do njih)
(1) Organ upravljanja
omogoča udeležencem vnos podatkov in vpogledovanje v enotni informacijski
sistem organa upravljanja v skladu z dodeljenimi pravicami.
(2) Šteje se, da so
udeleženci iz prejšnjega odstavka, kadar so v vlogi naslovnikov pisanj ali
prevzemnikov nalog, seznanjeni z obstojem pisanj oziroma dodeljenih nalog v
trenutku, ko je aktivnost elektronskega pošiljanja pisanj oziroma nalog
zaključena v enotnem informacijskem sistemu organa upravljanja.
(3) Če je izvedba
posamezne aktivnosti vezana na rok, se ne glede na prejšnji odstavek šteje, da
rok začne teči naslednji dan po vnosu podatka v enotni informacijski sistem
organa upravljanja.
VIII. HRAMBA DOKUMENTACIJE
43. člen
(hramba dokumentacije)
Udeleženci hranijo izvirno dokumentacijo, ki je nastala v
zvezi z izvajanjem evropske politike na področju notranjih zadev v Republiki
Sloveniji, v skladu z 82. členom Uredbe 2021/1060/EU in predpisi, ki urejajo
hrambo dokumentarnega gradiva, tako, da upoštevajo tista pravila, ki so strožja
oziroma ki določajo daljše roke hrambe.
IX. KONČNA DOLOČBA
44. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-55/2023
Ljubljana, dne 2. februarja 2023
EVA 2022-1711-0035
Vlada Republike Slovenije
dr. Robert Golob
predsednik