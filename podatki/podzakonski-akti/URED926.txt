I. SPLOŠNE DOLOČBE
1. člen
Ta uredba določa:
-       
merila za oblikovanje javne mreže osnovnih šol in merila za določitev
šolskih okolišev,
-       
merila za oblikovanje javne mreže osnovnih šol in zavodov za vzgojo in
izobraževanje otrok in mladostnikov s  posebnimi potrebami in merila za
določitev območja, na katerem se otroci in mladostniki usmerjajo v javne šole
in zavode za vzgojo in izobraževanje otrok in mladostnikov s posebnimi
potrebami na podlagi odločb o usmeritvi in
-       
merila za oblikovanje javne mreže glasbenih šol in merila za določitev
območja, na katerem se učenci na podlagi razpisa vpisujejo v javno glasbeno
šolo.
2. člen
Javno mrežo osnovnih šol sestavljajo javne
osnovne šole in zasebne šole, ki imajo koncesijo.
Javno mrežo osnovnih šol in zavodov za
vzgojo in izobraževanje otrok in mladostnikov s posebnimi potrebami sestavljajo
javne osnovne šole in javni zavodi za vzgojo in izobraževanje otrok s posebnimi
potrebami ter zasebne šole in zavodi za vzgojo in izobraževanje otrok in
mladostnikov s posebnimi potrebami, ki imajo koncesijo. 
Javno mrežo glasbenih šol sestavljajo javne
glasbene šole in zasebne šole, ki imajo koncesijo.
3. člen
Pri oblikovanju javne mreže šol in zavodov
iz 2. člena te uredbe ustanovitelj upošteva:
-       
da mora javna mreža osnovnih šol zagotavljati vsem otrokom možnost
osnovnošolskega izobraževanja,
-       
da mora javna mreža osnovnih šol in zavodov za vzgojo in izobraževanje
otrok in mladostnikov s posebnimi  potrebami zagotavljati vzgojo, varstvo in
izobraževanje otrok in mladostnikov, ki to potrebujejo,
-       
da mora biti javna mreža glasbenih šol organizirana tako, da omogoča
zainteresiranim učencem osnovno glasbeno izobraževanje, nadarjenim pa
zagotavlja pripravo za nadaljnje izobraževanje in
-       
da so v javno mrežo šol vključene vse javne osnovne šole, javne šole in
zavodi za vzgojo in izobraževanje otrok in mladostnikov s posebnimi potrebami
in javne glasbene šole, ki so ustanovljene v skladu s predpisi, ter zasebne
šole in zavodi za vzgojo in izobraževanje otrok in mladostnikov s posebnimi
potrebami, ki imajo koncesijo.
4. člen
V tej uredbi uporabljeni pojmi imajo
naslednji pomen:
-       
samostojna šola je vzgojno-izobraževalni zavod ali organizacijska enota,
ki se ustanovi oziroma organizira za opravljanje osnovnošolskega oziroma
osnovnega glasbenega izobraževanja,
-       
matična šola je vzgojno-izobraževalni zavod ali organizacijska enota, ki
ima podružnice, in se ustanovi oziroma organizira za opravljanje
osnovnošolskega oziroma osnovnega glasbenega izobraževanja,
-       
organizacijska enota je del javnega vzgojno-izobraževalnega zavoda ali
drugega zavoda, ki se organizira za opravljanje osnovnošolskega oziroma
osnovnega glasbenega izobraževanja,
-       
podružnica šole je del matične šole, ki se organizira za opravljanje
osnovnošolskega oziroma osnovnega glasbenega izobraževanja na različnih
lokacijah.
II. ŠOLSKI OKOLIŠ
5. člen
Šolski okoliš je območje, na katerem imajo
starši pravico vpisati otroka v osnovno šolo, ki ima sedež na tem območju.
Šolski okoliš se določi za vsako samostojno
oziroma matično osnovno šolo.
Praviloma je velikost šolskega okoliša
usklajena z zmogljivostjo šole, to je z največjim možnim številom učencev, ki jih
šola v skladu z normativi razporedi v oddelke, upoštevajoč učilnice in druge
prostore, potrebne za izvedbo programa osnovnošolskega izobraževanja v eni
izmeni. 
Skupni šolski okoliš se lahko določi na
presečišču šolskih okolišev dveh sosednjih samostojnih oziroma matičnih šol.
Skupni šolski okoliš se lahko določi, če
ustanovitelj na podlagi demografskih podatkov o številu šoloobveznih otrok v
šolskem okolišu oziroma podatkov o številu vpisanih učencev ugotovi, da dve
sosednji šoli lahko izvedeta program osnovnošolskega izobraževanja v eni izmeni
oziroma enakomerno izkoristita svojo zmogljivost le, če drugače razporedita otroke
s skupnega šolskega okoliša.
Ne glede na določbo drugega in četrtega
odstavka tega člena lahko mestna občina določi skupni šolski okoliš za največ
tri šole in gravitacijsko območje za posamezno šolo, ki je usklajeno z
zmogljivostjo šole. 
Šolski okoliš iz zgornjega odstavka se
določi v ustanovitvenih aktih šol, ki delujejo na območju skupnega šolskega
okoliša. Znotraj skupnega šolskega okoliša ustanovitelj šol s posebnim sklepom,
ki se objavi na enak način kot ustanovitveni akti šol, določi območje posamezne
šole, s katerega imajo starši pravico, da je njihov otrok razporejen v to šolo,
to je gravitacijsko območje šole.
6. člen
Starši lahko vpišejo otroka v prvi razred v
šolo zunaj šolskega okoliša, v katerem prebivajo, če ta šola s tem soglaša.
Ne glede na določbo prvega odstavka 6.
člena uredbe, lahko šola iz skupnega šolskega okoliša iz 5. člena te uredbe, da
staršem, ki ne prebivajo v tem okolišu, soglasje za vpis njihovega otroka v to
šolo, ko je razporeditev otrok na šole v skupnem šolskem okolišu zaključena.
Vpis v šolo zunaj šolskega okoliša, v
katerem otrok prebiva, se izvede tako, da starši vpišejo otroka v šolo v svojem
šolskem okolišu, najkasneje v štirinajstih dneh po izteku roka za vpis pa
vložijo pri šoli, v katero želijo vpisati otroka, vlogo za prepis.
Starši lahko prepišejo otroka v šolo zunaj
svojega šolskega okoliša tudi v drugem in naslednjih razredih, vendar najkasneje
petnajst dni pred začetkom novega šolskega leta, če šola, v katero želijo
starši prepisati učenca, s tem soglaša.
Šola lahko soglaša s prepisom otroka
oziroma učenca, če:
-       
s tem ni kršena, glede na zmogljivost šole, primarna pravica drugih
staršev, da vpišejo otroka v šolo v svojem šolskem okolišu,
-       
to nima za posledico oblikovanja dodatnih oddelkov oziroma zagotavljanja
novih prostorov,
-       
se s tem v šoli v šolskem okolišu, kjer učenci prebivajo, ne zmanjša
število učencev oziroma oddelkov, kar bi imelo za posledico spremembo statusa
šole ali njeno ukinitev.
Pred izdajo soglasja o prepisu se šola, na
katero starši želijo prepisati otroka, posvetuje s šolo, v katero je učenec vpisan.
Šola odloči o vlogi za prepis najkasneje v tridesetih dneh od dneva, ko prejme
vlogo za prepis.
Ustanovitelj šole lahko najmanj tri mesece
pred vpisom določi in sporoči šolam podrobnejše pogoje za izdajo soglasja za
prepis.
Šola, ki izda soglasje za prepis, o tem
obvesti šolo v šolskem okolišu, na območju katerega učenec prebiva.
6.a člen
Vpis otrok v skupnem šolskem okolišu
vključuje prijavo na razpis za vpis in razporeditev otrok na šole. 
Starši prijavijo svojega otroka na podlagi
razpisa za vpis, ki ga v sredstvih javnega obveščanja objavi ustanovitelj, na
katerokoli šolo v skupnem šolskem okolišu. Pri prijavi navedejo tudi prvo
oziroma drugo naslednjo šolo v skupnem šolskem okolišu, ki želijo, da jo njihov
otrok obiskuje, če zaradi premajhne zmogljivosti ne more biti razporejen v
šolo, v katero je prijavljen. 
Razporeditev otrok na posamezno šolo
opravijo ustanovitelj in šole v skupnem šolskem okolišu. Pri razporeditvi otrok
se upošteva: 
-       
pravico staršev, da je njihov otrok razporejen v šolo na gravitacijskem
območju, v katerem prebivajo, 
-       
željo staršev, da je njihov otrok razporejen na šolo zunaj
gravitacijskega območja, v katerem prebivajo, 
-       
varnost poti in oddaljenost šole, v katero je otrok razporejen in 
-       
morebitno vključenost brata oziroma sestre v isto šolo. 
Z razporeditvijo otrok na posamezno šolo je
vpis zaključen. 
Podrobnejše pogoje o vpisu otrok v skupnem
šolskem okolišu iz 5. člena te uredbe lahko v posebnem aktu v sodelovanju s
šolami iz skupnega šolskega okoliša in ministrstvom, pristojnim za šolstvo,
določi ustanovitelj šol.
7. člen
Skupni šolski okoliš za dve sosednji šoli
lahko določi ustanovitelj na predlog šol na podlagi prvega odstavka 9. člena te
uredbe.
Če šoli ne oblikujeta predloga za določitev
skupnega šolskega okoliša v roku, ki ga določi ustanovitelj, določi skupni
šolski okoliš ustanovitelj.
Skupni šolski okoliš se vpiše v
ustanovitvena akta obeh šol.
Šoli s skupnim šolskim okolišem se na
podlagi podatkov iz petega odstavka 5. člena te uredbe najmanj dve leti pred
vpisom otrok dogovorita, v katero šolo starši vpišejo otroke. O tem šoli
obvestita starše otrok in ustanovitelja šol. (črtan)
Če se šoli s skupnim šolskim okolišem v
roku iz prejšnjega odstavka ne dogovorita o vpisu otrok, o tem najmanj eno leto
pred vpisom odloči ustanovitelj, ki o svoji odločitvi obvesti šoli, šoli pa
obvestita starše otrok. (črtan)
8. člen
Šolski okoliš se, na podlagi meril te
uredbe, določi v ustanovitvenem aktu šole.
V ustanovitvenem aktu matične šole se,
znotraj šolskega okoliša šole, določi tudi območje podružnice šole, na katerem
imajo starši pravico vpisati otroka v to podružnico. 
Šolski okoliši in območja podružnic šole so
zarisani v kartografskih prikazih Registra prostorskih enot, ki ga vodi Geodetska
uprava Republike Slovenije, in so priloga ustanovitvenega akta šole.
9. člen
Podlaga za določitev šolskega okoliša
oziroma območja podružnice šole so prostorski okoliš, naselje ali krajevna skupnost.
Če je v lokalni skupnosti samo ena šola, je
šolski okoliš celotno območje lokalne skupnosti. 
Najmanjša enota, na podlagi katere se
določi šolski okoliš, je prostorski okoliš kot najmanjša prostorska enota.
Šolski okoliši morajo biti oblikovani tako,
da pokrivajo celotno območje države in se ne prekrivajo oziroma med njimi ni
praznin.
Šolski okoliši so podlaga za vzpostavitev
nove prostorske enote, Registra šolskih okolišev.
Šolski okoliš je v ustanovitvenem aktu šole
določen z uradnimi imeni prostorskih enot, evidentiranih v Registru prostorskih
enot.
V primeru, ko zaradi prometnih in drugih
razlogov obiskujejo šolo učenci iz dveh ali več lokalnih skupnosti, se lahko
določi šolski okoliš, ki sega na območje dveh ali več lokalnih skupnosti.
Šolski okoliš iz prejšnjega odstavka se
določi tako, da lokalna skupnost, v kateri ima šola sedež, pred določitvijo ustanovitvenega
akta šole, pridobi soglasje lokalnih skupnosti, na območje katerih sega šolski
okoliš.
Če se lokalne skupnosti ne morejo
sporazumeti o soglasju, šolski okoliš začasno, da se zagotovi učencem možnost
osnovnošolskega izobraževanja in racionalno delovanje mreže šol, določi Vlada
Republike Slovenije.
V primeru iz sedmega odstavka tega člena se
lahko lokalne skupnosti dogovorijo tudi za
soustanoviteljstvo šole oziroma za skupno organiziranje osnovnošolskega
izobraževanja ter s posebno pogodbo uredijo medsebojne odnose.
10. člen
Ustanovitelji javnih osnovnih šol, si v
postopku spreminjanja šolskega okoliša pridobijo mnenje Geodetske uprave Republike
Slovenije, ali so šolski okoliši določeni v skladu s prejšnjim členom.
Sprejete ustanovitvene akte ustanovitelji
najkasneje v petnajstih dneh po sprejemu posredujejo Geodetski upravi Republike
Slovenije, ki spremembe vnese v Register šolskih okolišev.
11. člen
Ne glede na določbe te uredbe o določitvi
šolskega okoliša za javno osnovno šolo se:
-       
na narodno mešanem območju določi šolski okoliš v skladu s predpisi, ki
urejajo posebne pravice italijanske in madžarske narodne skupnosti na področju
vzgoje in izobraževanja,
-       
učenci s posebnimi potrebami usmerjajo v javne osnovne šole in zavode za
vzgojo in izobraževanje otrok in mladostnikov s posebnimi potrebami na podlagi
odločb o usmeritvi,
-       
v glasbene šole vpišejo učenci z ene ali več lokalnih skupnosti na
podlagi razpisa.
Lokalne skupnosti, v katerih prebivajo
učenci, ki se vpišejo v šole oziroma zavode iz druge in tretje alinee te točke,
uredijo medsebojna razmerja s posebno pogodbo.

Uredba o merilih za oblikovanje javne mreže
osnovnih šol, javne mreže osnovnih šol in zavodov za vzgojo in izobraževanje
otrok in mladostnikov s posebnimi potrebami ter javne mreže glasbenih šol
(Uradni list RS, št. 16/98) vsebuje naslednji prehodni in
končni določbi:
»III. PREHODNI IN KONČNI DOLOČBI
12. člen
Lokalne skupnosti morajo določila o šolskih
okoliših uskladiti s to uredbo najkasneje v enem letu po njeni uveljavitvi.
13. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembi in dopolnitvi uredbe o
merilih za oblikovanje javne mreže osnovnih šol, javne mreže osnovnih šol in
zavodov za vzgojo in izobraževanje otrok in mladostnikov s posebnimi potrebami
ter javne mreže glasbenih šol (Uradni list RS, št. 27/99) vsebuje naslednjo končno določbo:
»4. člen
Ta uredba začne veljati osmi dan po objavi
v Uradnem listu Republike Slovenije.«.

Uredba o dopolnitvi uredbe o merilih za
oblikovanje javne mreže osnovnih šol, javne mreže osnovnih šol in zavodov za
vzgojo in izobraževanje otrok in mladostnikov s posebnimi potrebami ter javne
mreže glasbenih šol (Uradni list RS, št. 134/03) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o merilih za oblikovanje
javne mreže osnovnih šol, javne mreže osnovnih šol in zavodov za vzgojo in
izobraževanje otrok in mladostnikov s posebnimi potrebami ter javne mreže
glasbenih šol (Uradni list RS, št. 37/16) vsebuje naslednjo končno določbo:
»KONČNA DOLOČBA 
2. člen 
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o merilih za
oblikovanje javne mreže osnovnih šol, javne mreže osnovnih šol in zavodov za
vzgojo in izobraževanje otrok in mladostnikov s posebnimi potrebami ter javne
mreže glasbenih šol (Uradni list RS, št. 4/18) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.