I. SPLOŠNE DOLOČBE
1. člen
Ta uredba določa postopek upravljanja:
-      
s predmeti, ki so bili zaseženi v kazenskem
postopku ali v zvezi z njim in izročeni sodišču v hrambo ali je sodišče
odredilo njihovo hrambo,
-      
s predmeti ali premoženjem, ki služi za začasno
zavarovanje zahtevka za odvzem premoženjske koristi oziroma premoženja v
vrednosti premoženjske koristi in
-      
s predmeti ali premoženjem, ki so bili dani kot
varščina.
Predmeti in premoženje iz prejšnjega
odstavka (v nadaljnjem besedilu: predmeti) se pri sodišču vodijo v seznamu
zaseženih predmetov (Szp) po določbah Sodnega reda.
2. člen
Predmete hrani sodišče, če ta uredba za
posamezne vrste predmetov ne določa drugače.
Predmete, ki imajo status neskupnostnega blaga, sodišče
oziroma drug pristojni državni organ takoj prijavi in predloži v hrambo
najbližjemu carinskemu uradu. Stroške hrambe in upravljanja pri carinskem uradu
plača organ, ki je blago predložil v hrambo.
3. člen
Sodišče lahko odredi hrambo in upravljanje
s predmeti pri izvršiteljih, ki so imenovani po zakonu o izvršbi in zavarovanju
in so vpisani v register pooblaščenih izvršiteljev, ki ga vodi ministrstvo,
pristojno za pravosodje (v nadaljnjem besedilu: pooblaščeni izvršitelji).
O vpisu v register pooblaščenih
izvršiteljev odloča minister, pristojen za pravosodje (v nadaljnjem besedilu:
minister) po predhodnem mnenju Zbornice izvršiteljev in predsednika okrožnega
sodišča, za območje katerega se podeli pooblastilo.
Za območje vsakega okrožnega sodišča se
določi najmanj eden, za območje Okrožnega sodišča v Ljubljani pa najmanj dva
pooblaščena izvršitelja.
Pooblaščeni izvršitelj lahko hrani in
upravlja s predmeti po odredbi vseh sodišč v Republiki Sloveniji.
Minister določi s pravilnikom pogoje, ki
jih mora pooblaščeni izvršitelj izpolnjevati za zagotavljanje ustreznosti
tehničnega in fizičnega varovanja predmetov (video nadzor, alarmni sistemi,
posebna prevozna sredstva, zavarovanje odgovornosti, drugi ukrepi) ter druge
pogoje za pridobitev pooblastila za hrambo in upravljanje s predmeti in
postopek za vpis v register iz prvega odstavka tega člena.
3.a člen
Sodišče lahko odredi hrambo in upravljanje predmetov tudi pri
gospodarski družbi ali samostojnemu podjetniku posamezniku, ki je bil po
pravilih iz III.a poglavja te uredbe izbran, da po dogovorjeni ceni izvaja
hrambo predmetov (v nadaljnjem besedilu: zunanji izvajalec).
4. člen
Stroški hrambe se izplačajo najprej iz
sredstev sodišča, ki odredi hrambo, če ta uredba ne določa drugače.
Tarifo za plačilo na podlagi te uredbe
opravljenega dela in stroškov pooblaščenega izvršitelja določi minister s
pravilnikom iz petega odstavka 3. člena te uredbe.
5. člen
Upravljanje, hrambo, prodajo in uničenje
nadzorujejo komisije za zasežene predmete, imenovane po določbah te uredbe (v
nadaljnjem besedilu: komisija).
Komisijo za območje vsakega okrožnega
sodišča imenuje minister. Predsednik komisije in njegov namestnik se imenujeta
izmed sodnikov na predlog predsednika pristojnega okrožnega sodišča, en član in
njegov namestnik iz vrst pooblaščenih delavcev ministrstva, pristojnega za
notranje zadeve, na predlog ministra, pristojnega za notranje zadeve, en član
in njegov namestnik pa iz vrst državnih tožilcev na predlog generalnega
državnega tožilca Republike Slovenije.
Upravljanje,
hrambo, prodajo in uničenje predmetov iz tretjega in četrtega odstavka
7. člena te uredbe nadzoruje komisija, imenovana za območje Okrožnega
sodišča v Ljubljani.
II. HRAMBA, PRODAJA IN UNIČENJE PREDMETOV
6. člen
Sodišče, državni organ, pooblaščeni izvršitelj oziroma
zunanji izvajalec, ki prevzame predmete, jih brez odlašanja
pregleda in o prevzemu sestavi zapisnik, v katerem potrdi prejem predmetov.
Zapisnik vsebuje podatke predvsem o:
-      
statusu blaga (če gre za predmete, ki imajo
status neskupnostnega blaga);
-      
organu, ki izroči predmete, kazenski zadevi in
odredbi o hrambi;
-      
vrsti in posebnih lastnostih ter označbi
predmetov in količini;
-      
natančen opis stanja predmetov;
-      
načinu ugotovitve istovetnosti in stanja
predmetov ob prevzemu (fotografija, posnetek, strokovni opis, cenitev);
-      
druge podatke, pomembne za izvajanje hrambe, za
upravljanje, vzdrževanje ali zavarovanje predmetov.
Zapisnik se lahko izdela na vnaprej
pripravljenem obrazcu.
Sodišče lahko državnemu organu,
pooblaščenemu izvršitelju ali zunanjemu izvajalcu ob prevzemu
predmetov ali kadarkoli v času hrambe na njegov predlog ali po uradni dolžnosti
odredi posamezna dejanja ali posreduje navodila za ravnanje s predmeti.
7. člen
Predmete mora sodišče, državni
organ, pooblaščeni izvršitelj oziroma zunanji izvajalec
hraniti in varovati kot dober gospodar.
Za ravnanje s premičninami se smiselno
uporabljajo določbe zakona, ki ureja obligacijska razmerja, o skladiščni
pogodbi.
Orožje, strelivo in eksplozivna
sredstva ter prepovedane droge hrani ministrstvo, pristojno
za notranje zadeve, policija ali ministrstvo, pristojno za obrambo, v primerno varovanih prostorih. Upravljanje,
hramba, prodaja in uničenje prepovedanih drog se izvaja v skladu s predpisom,
ki ureja upravljanje, hrambo, prodajo in uničenje zaseženih in odvzetih
prepovedanih drog.
Do 5 kosov vojaškega orožja oziroma opreme ter do 1.000 kosov
vojaškega streliva, ki je bilo zaseženo pri posameznem kaznivem dejanju, hrani
ministrstvo, pristojno za notranje zadeve, v primerno varovanih prostorih.
Večje količine vojaškega orožja, streliva in opreme oziroma večje kose
vojaškega orožja in opreme hrani ministrstvo, pristojno za obrambo.
Motorna in druga vozila, ki se vpisujejo v
register neposestnih zastavnih pravic, lahko sodišče na predlog organa, ki je
izvedel ali predlagal zaseg vozil, odredi v hrambo pri pristojnem državnem
organu, ki je naveden v predlogu. Organ, ki je izvedel ali predlagal zaseg
vozil, pred posredovanjem predloga sodišču pri pristojnem državnem organu
preveri prostorske in kadrovske zmožnosti za izvajanje hrambe, lahko pa se o
hrambi dogovori tudi za daljše časovno obdobje.
Pristojni državni organi, ki izvajajo hrambo
vozil po prejšnjem odstavku, so Carinska uprava Republike Slovenije,
ministrstvo, pristojno za notranje zadeve, policija, ministrstvo, pristojno za
javno upravo, in ministrstvo, pristojno za obrambo.
Pristojno sodišče lahko opravi nadzor
hrambe iz tretjega do šestega odstavka tega člena.
8. člen
Predmete, katerih tržna vrednost se s
potekom časa zmanjšuje, ali je nadaljnja hramba povezana z nesorazmernimi
stroški, je potrebno prodati takoj, ko se glede na predvideno trajanje postopka
in pričakovano ceno pri prodaji ugotovi, da stroški glede na vrednost ne
upravičujejo nadaljnje hrambe.
Pri upravljanju z nepremičninami je
potrebno zagotoviti varstvo pravic in izpolnjevanje obveznosti, ki jih imajo
tretje osebe, redno vzdrževanje in zavarovanje njihove vrednosti.
Pri upravljanju s terjatvami, vrednostnimi
papirji, drugimi premoženjskimi oziroma materialnimi pravicami in poslovnimi
deleži je potrebno zagotoviti varnost in donosnost, v skladu s tržnimi
razmerami.
Pri upravljanju z denarjem je potrebno
zagotoviti obrestovanje in likvidnost po standardih skrbnega finančnega
poslovanja.
9. člen
Predmete je potrebno vrniti lastniku takoj,
ko prenehajo razlogi za zaseg oziroma hrambo, določeni v zakonu. Če gre za neskupnostno blago, mora lastnik pred prevzemom
blaga urediti njegov status in izkazati plačane uvozne dajatve.
Če v primeru iz prejšnjega odstavka
predmetov ni možno oziroma ni dopustno vrniti lastniku, sodišče oziroma
pooblaščeni izvršitelj po predhodni odredbi sodišča predmete proda, prejeta
kupnina pa se do končne odločitve sodišča hrani po določbah te uredbe o hrambi
denarnih sredstev.
Če prodaja ni možna ali če stroški prodaje
presegajo vrednost predmetov oziroma višino pričakovanega izkupička od prodaje,
sodišče odredi uničenje predmetov, lahko pa odredi, da se podarijo v javno
korist po določbah te uredbe.
Odredba o prodaji, uničenju ali podaritvi
se izda na predlog državnega organa, pooblaščenega izvršitelja ali
zunanjega izvajalca, ki izvršuje hrambo, ali po uradni
dolžnosti.
Pred izdajo odredbe iz prejšnjega odstavka
pridobi sodišče mnenje lastnika predmetov.
10. člen
Če se po odredbi sodišča predmeti vrnejo
lastniku, se ob prevzemu sestavi zapisnik, v katerem se navedejo vrsta,
količina in opis stanja predmetov, ki jih oseba prevzema.
Če se predmeti v postopku odvzamejo ali
hramba preneha iz kakšnega drugega razloga, se ravna po odredbi sodišča.
11. člen
Prodaja
predmetov se opravi po določbah predpisov, ki veljajo za sodni izvršilni
postopek. Prodajo nadzoruje komisija.
Pred prodajo
neskupnostnega blaga je treba od carinskega urada iz drugega odstavka
2. člena te uredbe pridobiti obračun uvoznih dajatev.
Orožje se proda po določbah zakona, ki ureja promet z
orožjem. Prodajo nadzoruje komisija iz tretjega odstavka 5. člena te
uredbe.
12. člen
Pristojna komisija pri prodaji:
-      
preveri, če seznam predmetov za prodajo ustreza
podatkom iz zapisnika iz 6. člena te uredbe in če je bila izdana odredba o
prodaji pristojnega sodišča;
-      
potrdi oceno vrednosti predmetov, ki je podlaga
za določitev prodajne cene;
-      
preveri, ali je bil urejen status
neskupnostnega blaga tako, da so bile uvozne dajatve obračunane;
-      
potrdi pogoje za prodajo in način prodaje;
-      
pregleda in potrdi zapisnik o prodaji.
13. člen
Predmete, ki po posebnih predpisih niso v
prostem prometu, ali se ne morejo prodati, ali bi bila prodaja povezana z
nesorazmernimi stroški, lahko pristojna komisija, v
skladu s predpisi o javnih financah podari državnim organom in organizacijam,
zavodom, ustanovam ali človekoljubnim organizacijam, če ti izkažejo, da predmete
potrebujejo za opravljanje svoje dejavnosti.
Predmete zgodovinske, arheološke,
etnografske, kulturne, umetniške ali znanstvene vrednosti lahko pristojna
komisija podari po določbah prejšnjega odstavka, le po
poprejšnjem mnenju ministrstva, pristojnega za finance in ministrstva,
pristojnega za kulturo.
14. člen
Uničenje predmetov opravi sodišče ali
pooblaščeni izvršitelj pod nadzorom komisije.
Uničenje predmetov iz tretjega in četrtega
odstavka 7. člena te uredbe opravijo pooblaščeni delavci ministrstva, pristojnega
za hrambo, pod nadzorom komisije iz tretjega odstavka 5. člena te uredbe.
Uničenje predmetov iz prejšnjega
odstavka se opravi na način, ki ga določi komisija iz
tretjega odstavka 5. člena te uredbe na predlog strokovnjakov
ministrstva, pristojnega za hrambo, glede na posebnosti predmetov uničenja.
O uničenju se sestavi zapisnik, ki ga
potrdi pristojna komisija.
Zaradi varnosti oseb in premoženja se lahko
najdena ali zasežena eksplozivna sredstva in naprave uničijo takoj. O tem se
pisno obvesti sodišče oziroma organ, ki vodi postopek.
15. člen
Če ta uredba ne določa drugače, stroške
upravljanja in hrambe predmetov za čas do izročitve pristojnemu državnemu
tožilstvu oziroma sodišču plača ministrstvo, pristojno za notranje zadeve,
stroške upravljanja in hrambe za čas po izročitvi predmetov in stroške uničenja
izročenih predmetov pa pristojno državno tožilstvo oziroma sodišče, ki so mu
predmeti bili izročeni, iz proračunskih sredstev.
Glede plačila stroškov iz prejšnjega
odstavka se šteje, da so predmeti izročeni pristojnemu državnemu tožilstvu
oziroma sodišču tudi, če so ob predložitvi kazenske ovadbe ostali v hrambi in
upravljanju pri policiji oziroma ministrstvu, pristojnemu za notranje
zadeve. V takih primerih mora
državno tožilstvo oziroma sodišče pisno sporočiti policijski enoti, ki je
podala ovadbo, oziroma organu, ki je izvedel zaseg predmetov, vsako spremembo v
postopku, ki vpliva na obračun stroškov.
Če zakon določa, da so stroški zasega, hrambe in uničenja
predmetov stroški postopka, se izterjajo od tistih, ki so jih po zakonu dolžni
poravnati.
Predmeti se državnemu tožilstvu oziroma sodišču izročijo s
smiselno uporabo določb 6. člena te uredbe. Zapisnik o prevzemu lahko
nadomesti pisno potrdilo o izročitvi predmetov, v katerem se navedejo bistveni
podatki iz drugega odstavka 6. člena te uredbe in ga podpišeta pooblaščeni
osebi organov, med katerima se opravi izročitev.
15.a člen
Za hrambo in upravljanje predmetov iz petega in šestega
odstavka 7. člena te uredbe se državnemu organu stroškov ne plačuje vnaprej in
bremenijo državni organ, ki predmete hrani. Če zakon določa, da so stroški
zasega, hrambe in uničenja predmetov stroški postopka, se stroški izterjajo od
tistih, ki so jih po zakonu dolžni poravnati.
Državni organ, ki hrani predmete, mora sodišču predložiti
obračun stroškov, da se vpišejo v seznam in seznam priloži spisu.
III. UPRAVLJANJE Z GOTOVINSKIMI IN NEGOTOVINSKIMI SODNIMI
POLOGI IN DENARNIMI SREDSTVI
Splošne določbe
16. člen
Določbe uredbe o upravljanju z gotovinskimi
in negotovinskimi sredstvi se ne uporabljajo za euro
in devizna sredstva, ki so zasežena ali odvzeta kot individualno določen
predmet (species).
17. člen
V odredbi o
začasnem zasegu ali odvzemu gotovinskih denarnih sredstev v domači valuti ali v
tujih valutah ameriški dolar, švicarski frank oziroma angleški funt, odredi
sodnik, da se zasežena ali odvzeta denarna sredstva nakažejo na podračun
Republike Slovenije za sodne depozite pri Upravi Republike Slovenije za javna
plačila (v nadaljnjem besedilu: UJP), katerega imetnik je sodišče, ki je
odredbo izdalo. Številke posameznih podračunov Republike Slovenije za sodne
depozite pri UJP so vključene v seznam iz 17.a člena te uredbe.
V odredbi o
začasnem zasegu ali odvzemu gotovinskih denarnih sredstev v tujih
konvertibilnih valutah, razen v tujih valutah iz prejšnjega odstavka, odredi
sodnik, da se zasežena ali odvzeta denarna sredstva nakažejo na posebni
namenski transakcijski račun Republike Slovenije za sodne depozite pri Banki
Slovenije, katerega imetnik je ministrstvo, pristojno za finance. Številka
posebnega namenskega transakcijskega računa Republike Slovenije za sodne
depozite je vključena v seznam iz 17.a člena te uredbe.
Če se začasno
zasežena ali odvzeta denarna sredstva v domači ali tuji konvertibilni valuti
nahajajo na transakcijskem računu pri izvajalcu plačilnega prometa, sodišče
hkrati z odredbo o začasnem zasegu ali odvzemu denarnih sredstev naloži
izvajalcu plačilnega prometa, da zasežena ali odvzeta denarna sredstva nakaže
na ustrezen podračun ali račun Republike Slovenije za sodne depozite v skladu s
prvim in drugim odstavkom tega člena in da o izvršenem prenosu nemudoma obvesti
pristojno sodišče, v primeru prenosa denarnih sredstev v tujih valutah, ki niso
navedene v prvem odstavku tega člena, pa tudi ministrstvo, pristojno za
finance.
Odredbo iz
drugega odstavka tega člena ter odredbo iz prejšnjega odstavka, če se nanaša na
začasno zasežena ali odvzeta denarna sredstva v tuji konvertibilni valuti,
razen v valutah iz prvega odstavka tega člena, sodišče takoj pošlje
ministrstvu, pristojnemu za finance.
Ministrstvo, pristojno za finance, o izvršitvi nakazila v
dobro posebnega namenskega transakcijskega računa Republike Slovenije za sodne
depozite v skladu z drugim oziroma tretjim odstavkom tega člena obvesti sodišče,
ki je izdalo odredbo o začasnem zasegu ali odvzemu.
17.a člen
UJP v okviru
Registra neposrednih in posrednih uporabnikov državnega in občinskih proračunov
vzpostavi poseben seznam podračunov oziroma računov Republike Slovenije za
sodne depozite in njihovih imetnikov, ki ga objavi na svoji spletni strani.
Seznam iz prejšnjega odstavka UJP tekoče vzdržuje in vsako
spremembo objavi tudi na svoji spletni strani.
18. člen
Sredstva, ki se ne vračajo, postanejo na
podlagi pravnomočne odločbe sodišča last Republike Slovenije. O tem sodišče
obvesti ministrstvo, pristojno za finance.
19. člen
Obvestila iz tega poglavja, ki se pošiljajo
ministrstvu, pristojnemu za finance, se pošiljajo Zakladnici enotnega
zakladniškega računa države.
Obvestila iz tega poglavja se pošiljajo
pisno in po faksu oziroma z uporabo informacijske tehnologije.
Upravljanje s sredstvi na podračunih Republike
Slovenije za sodne depozite pri UJP
20. člen
S sredstvi na
podračunih Republike Slovenije za sodne depozite pri UJP upravlja ministrstvo,
pristojno za finance, v skladu s predpisi, ki določajo upravljanje likvidnosti
sistema enotnega zakladniškega računa.
Sredstva se obrestujejo. Sredstva iz naslova obresti so last
Republike Slovenije.
21. člen
(črtan)
Vračilo sredstev s podračuna Republike Slovenije za
sodne depozite pri UJP
22. člen
Vračilo
sredstev na podlagi odredbe o vrnitvi sredstev, ki so bila po odredbi o
začasnem zasegu ali odvzemu denarnih sredstev nakazana na ustrezni podračun
Republike Slovenije za sodne depozite pri UJP, pristojno sodišče naloži UJP, da
izvrši plačilo v nominalnem znesku s podračuna, na katerega so bila nakazana v
skladu s prvim oziroma tretjim odstavkom 17. člena te uredbe.
Morebitni stroški plačilnega prometa, ki nastanejo pri
vračilu sredstev, se izvršijo v breme Republike Slovenije.
Upravljanje s sredstvi na posebnem namenskem
transakcijskem računu Republike Slovenije za sodne depozite pri Banki Slovenije
23. člen
O prejemu deviznih sredstev, ki so bila
nakazana na posebni namenski transakcijski račun Republike Slovenije za
sodne depozite pri Banki Slovenije na način iz drugega
odstavka 17. člena te uredbe, ministrstvo, pristojno za finance, obvesti
sodišče, ki je odredbo izdalo.
Nakazana sredstva preidejo z dnem prejema v
upravljanje Republike Slovenije – ministrstvo, pristojno za finance, in se
vodijo na posebnem namenskem transakcijskem računu Republike Slovenije
za sodne depozite.
24. člen
Upravljanje s sredstvi iz prejšnjega člena
te uredbe pomeni, da država s temi sredstvi upravlja kot s sredstvi proračuna
Republike Slovenije.
Sredstva se obrestujejo, sredstva iz
naslova obresti pa so last Republike Slovenije.
Vračilo deviznih sredstev s posebnega namenskega
transakcijskega računa Republike Slovenije pri Banki Slovenije
25. člen
Na predlog predsednikov okrožnih sodišč
sestavi ministrstvo, pristojno za pravosodje, seznam predlagateljev, ki v
skladu s to uredbo predlagajo ministrstvu, pristojnemu za finance, vračilo
sredstev.
V predlogu se kot predlagatelj navede
predsednik okrožnega sodišča in kot njegov namestnik podpredsednik sodišča,
njuna podpisa pa se deponirata pri ministrstvu, pristojnemu za pravosodje. O
spremembi predlagatelja oziroma njegovega namestnika predsednik sodišča
nemudoma obvesti ministrstvo, pristojno za pravosodje.
Ministrstvo, pristojno za pravosodje,
predloži ministrstvu, pristojnemu za finance, seznam predlagateljev v obliki
list deponiranih podpisov iz prejšnjega odstavka ter spremembe teh list.
26. člen
(črtan)
27. člen
Predlagatelj iz 25. člena te uredbe
najpozneje en delovni dan pred vračilom ministrstvu, pristojnemu za finance,
predloži:
1.    
odredbo o vračilu sredstev,
2.    
kopijo odredbe, ki je bila podlaga za nakazilo
sredstev na poseben namenski transakcijski račun Republike Slovenije za sodne
depozite pri Banki Slovenije, katerega imetnik je ministrstvo, pristojno za
finance, ter obvestilo o nakazilu iz 17. in 23. člena te uredbe,
3.    
plačilno navodilo, in sicer za negotovinsko
nakazilo na račun upravičenca oziroma za gotovinski dvig pooblaščene osebe ali
upravičenca na sedežu Banke Slovenije, pripravljeno v skladu s pravilnikom, ki
ureja obrazce in način izvajanja tujih plačilnih navodil.
28. člen
Vračilo deviznih sredstev izvede ministrstvo, pristojno za
finance, najpozneje naslednji delovni dan, ko mu predlagatelj iz 25. člena te
uredbe predloži predlog za vračilo deviznih sredstev. Vračilo deviznih sredstev
se izvede tako, da ministrstvo, pristojno za finance, pošlje UJP plačilno
navodilo iz 3. točke prejšnjega člena. UJP in Banka Slovenije se s tehničnim
protokolom za izmenjavo podatkov dogovorita o podrobnejšem načinu in rokih
vračila deviznih sredstev.
Vračilo se opravi v nominalnem znesku.
Morebitni
stroški plačilnega prometa, ki nastanejo pri vračilu sredstev, se izvršijo v
breme Republike Slovenije.
Ministrstvo, pristojno za finance, o izvršitvi vračila
sredstev iz prvega odstavka tega člena obvesti sodišče, ki je izdalo odredbo o
vrnitvi sredstev.
III.a HRAMBA PREDMETOV PRI ZUNANJIH IZVAJALCIH
Pravila za izbiro zunanjega izvajalca
in sklenitev pogodbe
28.a člen
Sodišče odredi hrambo in upravljanje predmetov tistemu
zunanjemu izvajalcu, ki je bil ob izpolnjevanju zahtevanih pogojev iz te uredbe
in na podlagi merila najnižje cene ponujenih storitev izbran po postopku,
izvedenem po pravilih zakona, ki ureja postopek javnega naročanja. Cena
ponujenih storitev ne sme presegati tarife iz drugega odstavka 4. člena te
uredbe. 
Postopek iz prejšnjega odstavka kot naročnik izvede eno ali
več okrožnih sodišč skupaj z državnim tožilstvom in policijo za območje v
njihovi pristojnosti. 
Naročnik z izbranim zunanjim izvajalcem sklene pogodbo, v
kateri so podrobneje urejene medsebojne pravice in obveznosti glede hrambe
predmetov. 
Postopek iz prvega odstavka tega člena se lahko omeji na
hrambo in upravljanje posameznih vrst ali naravo predmetov. V takem primeru sme
naročnik določiti drugačne pogoje za udeležbo pri oddaji javnega naročila od
tistih, ki so za prostor predpisani v peti in šesti alineji prvega odstavka
28.b člena ter za hrambo in varovanje v drugi alineji drugega odstavka 28.c
člena te uredbe. 
Če vrsta ali narava predmetov zahteva poseben način ali
tehnologijo hrambe, sme naročnik v postopku iz prvega odstavka tega člena
določiti dodatne pogoje za udeležbo pri oddaji javnega naročila, potrebne za
zagotovitev ustreznih prostorov za hrambo takšnih predmetov.
Pogoji hrambe, tehničnega in
fizičnega varovanja predmetov
28.b člen
Zunanji izvajalec mora zagotoviti hrambo predmetov v
prostoru, ki izpolnjuje naslednje minimalne tehnične in druge pogoje: 
-      
biti mora fizično ločen od drugih prostorov; 
-      
opremljen mora biti tako, da zagotavlja varno
in smotrno hrambo predmetov; 
-      
nepoklicanim osebam mora biti vstop vanj
onemogočen; 
-      
imeti mora vidno označbo, da je namenjen hrambi
zaseženih predmetov; 
-      
njegova površina mora biti najmanj 100 m2;
-      
biti mora primerno osvetljen in imeti možnost
prezračevanja, ogrevanja ali hlajenja. 
Pravica uporabe in ustreznost prostora iz prejšnjega odstavka
se v postopku izbire najugodnejše ponudbe dokazujeta z listinami o pravici do
uporabe ter ustreznosti prostora in opreme (npr. izpisek iz zemljiške knjige
oziroma vpogled naročnika v zemljiško knjigo, za vpis v zemljiško knjigo
primerne prodajne, najemne oziroma zakupne pogodbe, fakture, listine proizvajalca
oziroma dobavitelja o lastnostih opreme, uporabna in druga predpisana upravna
dovoljenja).
28.c člen
Zunanji izvajalec mora izpolniti pogoje za hrambo in
upravljanje zaseženih predmetov tako, da je ves čas hrambe mogoče opraviti vsa
dejanja, določena z odredbo sodišča, v skladu s to uredbo in drugimi predpisi,
ki urejajo zaseg predmetov. 
V ta namen mora zunanji izvajalec zagotoviti: 
-      
fizično in tehnično varovanje prostora, v
katerem se hranijo zaseženi predmeti, v skladu z zakonom, ki ureja zasebno
varovanje, vključno z videonadzorom in prenosom alarmnega signala; 
-      
sef, ki se zaklepa z dvobradnim ključem,
kombinacijsko ključavnico ali elektronsko ključavnico in ki je lahko
protivlomna varnostna prostostoječa ali vgradna, eno- ali dvovratna kovinska
omara, izdelana iz najmanj 3 mm debele jeklene pločevine, z varnostnim previsom
vrat na tečajni strani in trismernim zapahnim mehanizmom ali protivlomna
blagajna varnostne stopnje I ali več v skladu s slovenskim standardom SIST EN
1143-1 oziroma bančni sef s prostornino najmanj 0,5 m3. 
Zunanji izvajalec mora izpolniti pogoje za hrambo in
upravljanje zaseženih predmetov tako, da je zaradi opravljanja procesnega ali
drugega uradnega dejanja pooblaščenim delavcem policije, državnega tožilstva,
sodišča in pooblaščenemu izvršitelju omogočen 24-urni dostop do predmetov vse
dni v letu. 
Pravica uporabe in ustreznost prostorov iz drugega odstavka
tega člena se v postopku izbire najugodnejše ponudbe dokazujeta: 
-      
s predpogodbo oziroma pogodbo o zasebnem
varovanju, sklenjeno s pooblaščenim subjektom; 
-      
z dokazilom o pravici do uporabe (najemna
pogodba) oziroma lastništvu sefa in listino proizvajalca oziroma dobavitelja o
lastnostih sefa.
Usposobljenost zunanjega izvajalca in
zavarovanje njegove odškodninske odgovornosti
28.č člen
Zunanji izvajalec mora imeti najmanj tri leta praktičnih
izkušenj na področju dejavnosti hrambe ali skladiščenja predmetov. 
Zunanji izvajalec mora razpolagati z ustreznimi tehničnimi in
kadrovskimi zmogljivostmi za izvedbo javnega naročila, ki jih določi naročnik v
pogojih za udeležbo pri oddaji javnega naročila. 
O izpolnjevanju pogojev iz prejšnjih odstavkov zunanji
izvajalec v izbirnem postopku priloži izjavo o preteklih delovnih izkušnjah ali
strokovna priporočila ter izjavo o številu sodelavcev in tehničnih sredstev, s
katerimi bo izvedel javno naročilo.
28.d člen
Zunanji izvajalec mora imeti sklenjeno zavarovanje, ki krije
njegovo odgovornost za škodo, ki nastane s kršitvijo njegovih obveznosti po tej
uredbi, za najnižjo zavarovalno vsoto 300.000 eurov za obdobje izvedbe javnega
naročila. 
Sklenitev zavarovanja iz prejšnjega odstavka se dokazuje z
zavarovalno polico, ki jo mora zunanji izvajalec predložiti naročniku pred
sklenitvijo pogodbe o hrambi predmetov.
Evidenca prevzemnih zapisnikov,
poročanje o skupnem stanju zadev in izročitev predmetov sodišču
28.e člen
Zunanji izvajalec mora za posamezno sodišče, ki je izdalo
odredbo in izročilo predmete v hrambo, voditi evidenco prevzemnih zapisnikov
tako, da so iz nje razvidni podatki: 
-      
številka prevzemnega zapisnika, 
-      
opravilna številka in datum odredbe, 
-      
lastnik predmeta, 
-      
vrsta in opis predmeta, 
-      
čas hrambe in prodaje, višina prejete kupnine
in podaritve v javno korist oziroma uničenja predmeta ter ocenjena vrednost
predmeta v posamezni fazi, 
-      
kraj hrambe predmeta ali kupnine, pridobljene s
prodajo, in 
-      
drugi potrebni podatki, ki jih določi sodišče v
natečajni dokumentaciji. 
Zunanji izvajalec mora do 1. februarja za preteklo koledarsko
leto ali ob zaključku izvedbe javnega naročila, če je to oddano za krajše
obdobje, poročati naročniku o skupnem stanju zadev hrambe, in sicer o: 
-      
številu prejetih zadev po posameznem organu, ki
je izdal odredbo, in ocenjeni vrednosti predmeta, 
-      
skupnem številu zadev in ocenjeni vrednosti, 
-      
številu zaključenih zadev hrambe, 
-      
številu zadev, pri katerih je bila opravljena
prodaja, in skupnem znesku, pridobljenem s prodajo, 
-      
številu zadev, pri katerih je bilo opravljeno
uničenje, 
-      
številu zadev, pri katerih je bila opravljena
podaritev v javno korist, in ocenjeni vrednosti podarjenega, 
-      
številu zadev, pri katerih je bila opravljena
vrnitev lastniku, in 
-      
drugih potrebnih podatkih, ki jih kot pogoj za
oddajo javnega naročila določi in objavi sodišče.
28.f člen
Ob koncu izvedbe javnega naročila ali v drugih primerih, ko
preneha pravna podlaga za izvajanje hrambe, mora zunanji izvajalec s smiselno
uporabo določb 6. člena te uredbe brez odlašanja izročiti sodišču vse odrejene
predmete v hrambo, pa tudi listine in sredstva, povezana z njimi.

Uredba o postopku upravljanja z zaseženimi
predmeti, premoženjem in varščinami (Uradni list RS, št. 22/02)
vsebuje naslednje prehodne in končne določbe:
»IV. PREHODNE IN KONČNE DOLOČBE
29. člen
Z dnem, ko se začne uporabljati ta uredba,
se glede seznama zaseženih predmetov in finančnega poslovanja prenehajo
uporabljati določila sodnega reda za tista vprašanja, ki so s to uredbo drugače
urejena.
30. člen
Minister izda pravilnik iz petega odstavka
3. člena te uredbe v treh mesecih od njene uveljavitve.
Minister imenuje komisije iz 5. člena te
uredbe v treh mesecih od njene uveljavitve.
31. člen
Določila te uredbe se smiselno uporabljajo
tudi za hrambo in upravljanje predmetov pri policiji pred začetkom kazenskega
postopka do izročitve pristojnemu državnemu tožilstvu oziroma sodišču in za
hrambo in upravljanje predmetov pri pristojnem državnem tožilstvu do izročitve
sodišču, ne glede na to, ali se hranijo pri policiji, državnem tožilstvu ali
pri drugem organu oziroma pri pooblaščenem izvršitelju.
Vodenje seznama zaseženih predmetov in
premoženja iz prejšnjega odstavka natančneje določa podzakonski akt, ki ureja
poslovanje policije oziroma državnih tožilstev.
32. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne z dnem
izdaje podzakonskega akta in imenovanjem komisij iz 30. člena te uredbe.«.

Zakon o spremembah in dopolnitvah zakona o
državnem tožilstvu – ZDT-B (Uradni list RS, št. 110/02) določa:
»46. člen
Kjer drug zakon ali podzakonski predpis
uporablja izraze “Državno tožilstvo Republike Slovenije” oziroma “državno
tožilstvo”, če se nanašata na Državno tožilstvo Republike Slovenije, pomenita
Vrhovno državno tožilstvo Republike Slovenije.«;
ter vsebuje naslednjo končno določbo:
»48. člen
Ta zakon začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
postopku upravljanja z zaseženimi predmeti, premoženjem in varščinami (Uradni
list RS, št. 8/07) vsebuje naslednji prehodni in
končno določbo:
»PREHODNI
IN KONČNA DOLOČBA
25. člen
Do uveljavitve
predpisa iz tretjega odstavka 7. člena uredbe se za upravljanje, hrambo,
prodajo in uničenje prepovedanih drog smiselno uporabljajo določbe te uredbe.
26. člen
Po uveljavitvi
te uredbe Banka Slovenije na podlagi pisnega navodila ministrstva, pristojnega
za finance, izvrši prenos sredstev v valutah euro, ameriški dolar, švicarski
frank in angleški funt s posebnega namenskega transakcijskega računa Republike
Slovenije na ustrezne podračune Republike Slovenije za sodne depozite pri UJP.
Po izvršitvi
prenosa iz prejšnjega odstavka Banka Slovenije na posebnem namenskem
transakcijskem računu Republike Slovenije za sodne depozite zapre valute euro,
ameriški dolar, švicarski frank in angleški funt, če je stanje sredstev enako
nič.
Morebitne
prilive v dobro posebnega transakcijskega računa Republike Slovenije za sodne
depozite v valutah iz prejšnjih odstavkov, izvršene na dan prenosa sredstev iz
prvega odstavka tega člena, Banka Slovenije prenese na ustrezne podračune
Republike Slovenije za sodne depozite pri UJP v skladu z dodatnim pisnim
navodilom ministrstva, pristojnega za finance.
27. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o načinu ravnanja z zaseženimi in
odvzetimi prepovedanimi drogami (Uradni list RS, št. 48/07) v zvezi z delnim prenehanjem
uporabe te uredbe določa:
»23. člen
Z dnem uveljavitve te uredbe se za ravnanje
z zaseženimi in odvzetimi prepovedanimi drogami prenehajo uporabljati določbe
Uredbe o postopku upravljanja z zaseženimi predmeti, premoženjem in varščinami
(Uradni list RS, št. 22/02 in 8/07).«;
ter vsebuje naslednjo končno določbo:
»24. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
postopku upravljanja z zaseženimi predmeti, premoženjem in varščinami (Uradni
list RS, št. 102/12) vsebuje naslednjo prehodno in
končno določbo:
»PREHODNA IN KONČNA DOLOČBA
15. člen
Določbe petega in šestega odstavka 7. člena
in 15.a člena uredbe se začnejo uporabljati tri mesece po uveljavitvi te
uredbe.
16. člen
Ta uredba začne veljati petnajsti dan po
objavi v Uradnem listu Republike Slovenije.«.