I. SPLOŠNA DOLOČBA
1. člen
(vsebina)
Ta pravilnik podrobneje določa postopek in merila za
imenovanje in razreševanje članov Strokovne komisije vrednotenja (v nadaljnjem
besedilu: Komisija), način delovanja Komisije ter nagrade, sejnine in povračilo
stroškov članov Komisije.
II. POSTOPEK IMENOVANJA ČLANOV KOMISIJE
2. člen
(razpis)
(1) Minister, pristojen za vrednotenje nepremičnin (v
nadaljnjem besedilu: minister), objavi razpis za imenovanje članov Komisije v
javnih medijih in na spletni strani ministrstva, pristojnega za vrednotenje
nepremičnin, ter obvestilo o njem posreduje strokovnim združenjem s področja
ocenjevanja vrednosti nepremičnin.
(2) Prijavi na razpis mora kandidat predložiti dokazila
o izpolnjevanju razpisnih pogojev ter navesti svoje strokovno področje
ocenjevanja nepremičnin.
(3) Kot svoje strokovno področje ocenjevanja nepremičnin
kandidat navede dve ali več področij ocenjevanja vrednosti nepremičnin, za
katere ima največ izkušenj in te izkušnje tudi opiše ter opredeli s številom
opravljenih poročil ocenjevanja vrednosti v zadnjih treh letih, pri čemer se
področja delijo na:
-       
stanovanja, hiše in garaže,
-       
lokale in pisarne,
-       
stavbe splošnega družbenega pomena,
-       
industrijo in posebno industrijo,
-       
kmetijske stavbe,
-       
stavbe za turizem,
-       
kmetijska zemljišča,
-       
gozdna zemljišča,
-       
stavbna in druga zemljišča ter
-       
elektrarne, bencinske servise in pristanišča.
3. člen
(dokazila o izpolnjevanju razpisnih pogojev)
(1) Kot dokazilo o ustrezni strokovni usposobljenosti za
opravljanje nalog ocenjevalca vrednosti nepremičnin kandidat predloži dokazilo
o veljavnem dovoljenju za pooblaščenega ocenjevalca vrednosti nepremičnin,
imenovanega po predpisih, ki urejajo revidiranje in ocenjevanje vrednosti, kot
dokazilo o strokovni usposobljenosti za opravljanje nalog sodnega cenilca pa
kandidat poda izjavo, da je vpisan v imenik sodnih cenilcev po predpisih, ki
urejajo sodno izvedenstvo, sodno cenilstvo in sodno tolmačenje.
(2) Podatek o poslovni sposobnosti kandidata se pridobi
od upravljavca matičnega registra.
(3) Podatek, da kandidatu ni bilo odvzeto dovoljenje za
opravljanje nalog ocenjevalca vrednosti, se preveri pri Slovenskem inštitutu za
revizijo, podatek, da ima kandidat status sodnega cenilca pa z vpogledom v
imenik sodnih cenilcev, ki ga vodi ministrstvo, pristojno za pravosodje.
(4) O spremembi svojih osebnih podatkov ali nastanku
dejstev, ki bi lahko kakorkoli vplivala na izpolnjevanje razpisnih pogojev,
mora član Komisije najkasneje v roku 8 dni od spremembe ali nastanka dejstev
obvestiti ministra, organ vrednotenja in predsednika Komisije.
4. člen
(izbirni postopek)
(1) Izmed pravočasno prispelih prijav minister sestavi
seznam kandidatov, ki izpolnjujejo razpisne pogoje.
(2) Če je kandidatov, ki izpolnjujejo razpisne pogoje,
več kot pa je prostih mest članov Komisije, minister izbere kandidate z več
izkušnjami, opisanimi na podlagi tretjega odstavka 2. člena tega pravilnika. O
izbiri se minister lahko posvetuje z organom vrednotenja.
(3) Pri izboru minister upošteva, da so med izbranimi
člani Komisije v popolni sestavi udeleženi cenilci vseh strokovnih področij iz
tretjega odstavka 2. člena tega pravilnika.
(4) Komisija lahko prične z delom, ko je imenovanih vsaj
enajst članov Komisije, v kolikor člani Komisije pokrivajo vsa strokovna
področja iz tretjega odstavka 2. člena tega pravilnika.
5. člen
(imenovanje)
(1) Člane Komisije z odločbo imenuje minister.
(2) V izreku odločbe o imenovanju se navede čas trajanja
mandata in strokovno področje, za katero je član Komisije imenovan.
(3) Za člane Komisije se glede sprejemanja daril uporabljajo
določbe predpisov, ki glede sprejemanja daril veljajo za javne uslužbence.
III. POSTOPEK RAZREŠITVE ČLANA KOMISIJE
6. člen
(zahteva za prenehanje mandata)
(1) Član Komisije zahtevo za prenehanje mandata
posreduje ministru ter o tem seznani organ vrednotenja in predsednika Komisije.
(2) Član Komisije predsedniku Komisije skupaj z
obvestilom o zahtevi za prenehanje mandata posreduje seznam vseh nerešenih
zadev, v katerih je določen za posameznega člana Komisije ali člana senata, ter
predlog o svojem delu v času do prenehanja mandata.
(3) Minister v roku 30 dni od prejema zahteve o njej
izda ugotovitveno odločbo, v kateri določi tudi datum prenehanja mandata.
(4) Če so razlogi za zahtevo za prenehanje mandata
povezani z neizpolnjevanjem pogojev za člana Komisije, se kot datum prenehanja
mandata določi naslednji dan po prejemu zahteve iz prvega odstavka tega člena.
V tem primeru mora član Komisije s svojim delom prenehati z dnem posredovanja
zahteve za prenehanje mandata ministru.
(5) Če razlogi za zahtevo za prenehanje mandata niso
povezani z neizpolnjevanjem pogojev za člana Komisije, članu Komisije mandat
preneha dva meseca od dneva, ko je minister zahtevo za prenehanje mandata
prejel. Do odločitve o zahtevi za prenehanje mandata član Komisije nemoteno opravlja
svoje delo.
7. člen
(razrešitev člana Komisije)
(1) Če za člana Komisije niso več izpolnjeni razpisni
pogoji in iz tega razloga ne poda zahteve za prenehanje mandata sam član
Komisije ali če član Komisije svoje delo opravlja nestrokovno, predsednik
Komisije poda ministru predlog za njegovo razrešitev. Predlog za razrešitev
člana Komisije iz istih razlogov lahko poda tudi organ vrednotenja in o tem
obvesti predsednika Komisije. Predlog mora vsebovati ustrezno obrazložitev.
(2) Šteje se, da član Komisije nestrokovno opravlja
svoje delo, če:
-       
neutemeljeno zamuja s pripravo mnenj,
-       
podana mnenja ne izpolnjujejo minimalnih standardov, ki veljajo v skladu
s stroko,
-       
če svojega dela ne opravlja neodvisno in v skladu z merili stroke ali
-       
se iz neopravičljivih razlogov ne udeleži usposabljanja iz prvega
odstavka 12. člena tega pravilnika.
(3) Predlog za razrešitev minister nemudoma posreduje
članu Komisije v odgovor. Rok za odgovor ne sme biti krajši od 8 in ne daljši
od 30 dni in teče od dneva, ko je član Komisije prejel obvestilo o predlogu za
razrešitev.
(4) Član Komisije mora po prejemu obvestila iz
prejšnjega odstavka nemudoma prenehati z opravljanjem svojega dela kot člana
Komisije.
(5) O predlogu za razrešitev odloči minister in o tem
izda odločbo v 30 dneh po prejemu odgovora člana Komisije. Če je to potrebno
zaradi razjasnitve razlogov za razrešitev, lahko minister pred svojo
odločitvijo opravi soočenje člana Komisije in predlagatelja njegove razrešitve.
8. člen
(imenovanje nadomestnega člana Komisije)
(1) Minister po prejemu zahteve za prenehanje mandata oziroma
po dokončnosti odločbe iz prejšnjega člena neizbranemu kandidatu z največ
izkušnjami, ki se je prijavil na zadnji razpis za člana Komisije ter je bilo
zanj ugotovljeno, da izpolnjuje razpisne pogoje, pošlje obvestilo o postopku
imenovanja nadomestnega člana Komisije ter mu postavi rok za posredovanje
izjave, ali je pripravljen prevzeti mandat nadomestnega člana. Če kandidat ne
prevzame mandata nadomestnega člana, se postopek ponovi z naslednjim kandidatom,
ki izpolnjuje pogoje iz prejšnjega stavka. Postopek se ponavlja, dokler pozvani
kandidat ne poda izjave, da je pripravljen prevzeti mandat nadomestnega člana.
(2) Na podlagi izjave, da je pripravljen prevzeti mandat
nadomestnega člana, minister z odločbo določi nadomestnega člana Komisije, čas
trajanja njegovega mandata ter strokovno področje.
(3) Nadomestni član Komisije je izenačen z ostalimi
člani Komisije, razen glede trajanja mandata.
(4) Nadomestni član Komisije prevzame naloge člana
Komisije, ki ga je nadomestil.
IV. PREDSEDNIK KOMISIJE
9. člen
(predsednik Komisije)
(1) Na seji Komisije, ki jo skliče minister, člani
Komisije z relativno večino izmed sebe izvolijo predsednika Komisije za obdobje
dveh let.
(2) Poleg rednih nalog člana Komisije so naloge
predsednika Komisije tudi:
-       
organizirati delo Komisije,
-       
sklicevati in voditi seje Komisije,
-       
določati in voditi seznam posameznih članov Komisije oziroma senatov za
preglede ocenjevanja vrednosti v posameznih primerih in
-       
skrbeti za enotno prakso Komisije.
(3) Če predsednik Komisije ne opravlja svojih nalog,
lahko najmanj pet članov Komisije skliče izredno sejo Komisije, na kateri
predlaga njegovo razrešitev. O razrešitvi predsednika Komisije člani Komisije
odločajo z absolutno večino. Če je razrešitev predsednika Komisije izglasovana,
člani Komisije izmed sebe izvolijo novega predsednika Komisije.
V. SEJE KOMISIJE
10. člen
(sklicevanje sej Komisije)
(1) Seje Komisije sklicuje predsednik Komisije. Če
predsednik Komisije ni imenovan, sejo Komisije skliče minister.
(2) Komisija se sestaja na sejah vsaj dvakrat letno.
(3) Udeležba na sejah Komisije je za člane Komisije
obvezna.
(4) Predsednik Komisije na seje vedno vabi predstavnika organa
vrednotenja.
(5) Na seji Komisije člani Komisije obravnavajo načelna
vprašanja v zvezi z delom Komisije in določijo načrt dela za obdobje do
naslednje seje. Posamezni člani Komisije ali poročevalci senatov na sejah
predstavijo kratka poročila o pomembnejših zadevah, v katerih so oblikovali
mnenja v času od zadnje seje Komisije.
(6) O seji Komisije predsednik Komisije oblikuje
poročilo o delu Komisije za obdobje od zadnje seje dalje ter z njim seznani
organ vrednotenja.
11. člen
(tehnična pomoč pri sklicevanju sej)
(1) Pri sklicevanju sej Komisiji organizacijsko in
tehnično pomoč nudi organ vrednotenja.
(2) O sklicu seje predsednik Komisije obvesti organ
vrednotenja vsaj 14 dni pred sklicem.
VI. MNENJA KOMISIJE
12. člen
(usposabljanje in način komunikacije članov komisije)
(1) Vsak član Komisije se mora pred pričetkom dela kot
člana Komisije ter po uveljavitvi vsakokratne uredbe o določitvi modelov
vrednotenja udeležiti usposabljanja o množičnem vrednotenju in veljavnih
modelih vrednotenja. Usposabljanje za člane Komisije pripravi organ
vrednotenja.
(2) Vsak član Komisije mora organu vrednotenja in
predsedniku Komisije sporočiti naslov varnega elektronskega predala.
Vsa pisanja med organom vrednotenja, člani Komisije in
predsednikom Komisije potekajo po varni elektronski poti.
13. člen
(postopek določanja posameznega člana Komisije ali senata)
(1) Po prejemu zahteve organa vrednotenja za pridobitev mnenja
Komisije predsednik Komisije v 15 dneh določi posameznega člana oziroma senat
za oblikovanje mnenja in rok, v katerem mora biti mnenje oblikovano ter o tem
obvesti organ vrednotenja. Organ vrednotenja o določenem posameznem članu
Komisije ali senatu obvesti lastnika nepremičnine.
(2) Če posameznemu članu Komisije ali članu senata
preneha mandat in ni imenovan nadomestni član, predsednik Komisije njegove
zadeve porazdeli drugim članom Komisije ter o tem obvesti organ vrednotenja.
(3) V primeru, da je za oblikovanje mnenja določen
senat, predsednik Komisije izmed članov senata določi poročevalca.
(4) Pri določitvi posameznega člana ali senata
predsednik Komisije upošteva, da član senata oziroma posamezni član Komisije ne
more biti oseba, za katero so smiselno izpolnjeni pogoji, ki veljajo za
izločitev izvedencev v skladu z zakonom, ki ureja splošni upravni postopek. O
presoji predsednik Komisije sestavi zabeležko, ki je sestavni del mnenja.
(5) Pri določitvi posameznega člana Komisije ali senata
predsednik Komisije upošteva načelo enakomerne porazdelitve dela med člane
Komisije, vsebino zadeve in strokovno področje, za katero je član Komisije
imenovan. V primeru, da je za odločanje določen senat, se vsebina zadeve in
strokovno področje upoštevata vsaj pri določitvi poročevalca.
14. člen
(vsebina mnenja)
Mnenje mora vsebovati opredelitev:
-       
o obstoju posebne okoliščine,
-       
o vplivu posebne okoliščine na posplošeno vrednost,
-       
o trajanju vpliva posebne okoliščine ter
-       
ali je poročilo ocenjevalca vrednosti nepremičnin skladno z Mednarodnimi
standardi ocenjevanja vrednosti Odbora za mednarodne standarde ocenjevanja
vrednosti.
15. člen
(postopek oblikovanja mnenja Komisije)
(1) Člani senata se o pripravi mnenja med seboj
posvetujejo in podajo soglasno mnenje, ki ga pripravi poročevalec. V postopku
posvetovanja poročevalec opravlja nalogo usklajevalca soglasnega mnenja. Če
člani senata ne morejo oblikovati soglasnega mnenja, poročevalec pripravi
mnenje o večinskem stališču, član senata, ki se z večinskim mnenjem ne strinja,
pa lahko poda ustrezno obrazloženo ločeno mnenje. Če se z večinskim mnenjem ne
strinja poročevalec, večinsko mnenje po dogovoru pripravi eden od preostalih
dveh članov senata.
(2) Če posamezni član Komisije ali senat ne more podati
mnenja o pregledu ocenjevanja vrednosti v roku, ki je bil določen ob določitvi
posameznega člana Komisije ali senata, mora o tem čim prej obvestiti
predsednika Komisije, ki določi nov rok. O tem predsednik Komisije obvesti
organ vrednotenja.
16. člen
(varovanje podatkov)
Člani Komisije so dolžni zaupano gradivo skrbno hraniti in ga
po opravljenem delu skupaj z mnenjem vrniti organu vrednotenja.
VII. NAGRADA, SEJNINE IN POVRAČILO STROŠKOV
17. člen
(nagrada, sejnine in povračilo stroškov)
(1) Člani Komisije imajo ne glede na določbe pravilnika,
ki ureja povračilo stroškov v upravnem postopku, pravico do nagrade za opravljeno
delo ter do sejnine in povračila stroškov za udeležbo na sejah Komisije.
(2) Nagrada za opravljeno delo je:
-       
nagrada za pregled dokumentacije,
-       
nagrada za izdelavo mnenja in
-       
nagrada za delo predsednika Komisije.
(3) Pravico do nagrade za pregled dokumentacije ima
posamezni član Komisije ali član senata, in sicer:
1.     
pri obsegu dokumentacije do 50 strani 30 eurov,
2.     
pri obsegu nad 50 do 200 strani 60 eurov,
3.     
pri obsegu nad 200 strani 100 eurov.
(4) Pravico do nagrade za izdelavo mnenja v višini
100 eurov ima posamezni član Komisije, poročevalec senata ali drug član
senata, ki izdela večinsko mnenje senata.
(5) Predsednik Komisije je za opravljanje nalog iz
drugega odstavka 9. člena tega pravilnika upravičen do mesečne nagrade v višini
200 eurov.
(6) Za udeležbo na sejah Komisije članu Komisije pripada
sejnina v višini 30 eurov in povračilo potnih stroškov v višini, ki velja za
uporabo lastnega vozila za prihod in odhod od mesta stalnega oziroma začasnega
prebivališča do mesta, kjer se je opravila seja Komisije. Kilometrina znaša
8 odstotkov cene neosvinčenega motornega bencina – 95 oktanov za vsak
kilometer razdalje iz prejšnjega stavka.
VIII. KONČNA DOLOČBA
18. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-293/2018
Ljubljana, dne 5. julija 2018
EVA 2018-2550-0066
Irena Majcen l.r.
Ministrica
za okolje in prostor
Soglašam!
mag. Mateja Vraničar Erman
l.r.
Ministrica
za finance