1. člen
(vsebina)
Ta pravilnik določa ceno storitev javne
službe upravljanja in vzdrževanja hidromelioracijskih sistemov (v nadaljnjem
besedilu: javna služba) in podrobnejše pogoje glede strokovne izobrazbe oseb,
ki opravljajo strokovno delo pri izvajanju javne službe.
2. člen
(vir financiranja)
Javna služba se financira iz proračuna
Republike Slovenije, proračunske postavke 243010 – Zemljiške operacije, 822710
– Vzdrževanje melioracijskih sistemov, v skladu s predpisom, ki ureja način
izvajanja javne službe upravljanja in vzdrževanja hidromelioracijskih sistemov.
3. člen
(cena storitve)
(1) Cene storitev upravljanja
hidromelioracijskih sistemov se določijo na podlagi potrjenih letnih programov
upravljanja iz predpisa, ki ureja upravljanje in vzdrževanje hidromelioracijskih
sistemov.
(2) Urna postavka za storitve
upravljanja hidromelioracijskih sistemov, ki vključuje tudi materialne stroške,
znaša 20,44 eura.
(3) Storitve upravljanja iz prejšnjega
odstavka so za uporabnika storitev brezplačne.
(4) Cene storitev vzdrževanja
hidromelioracijskih sistemov so določene v skladu z zakonom, ki ureja kmetijska
zemljišča.
4. člen
(strokovna izobrazba)
(1) Oseba, ki opravlja strokovno delo
pri izvajanju upravljanja hidromelioracijskih sistemov, mora imeti najmanj
višjo strokovno izobrazbo kmetijske smeri.
(2) Oseba, ki opravlja strokovno delo
pri izvajanju vzdrževanja namakalnih sistemov, mora imeti najmanj nižjo poklicno
kmetijsko, strojno, gradbeno, elektro ali računalniško izobrazbo oziroma
najmanj nižjo poklicno izobrazbo, ki ustreza vrsti vzdrževalnih del, in sicer:
-       
pregled in redno vzdrževanje črpališč in drugih objektov, namenjenih za
odvzem in dovod vode do črpališča;
-       
pregled in zagotavljanje rednega delovanja vozlišč, odvzemnih jaškov,
blatnikov in zračnikov;
-       
pregled zasunov in hidrantov;
-       
sanacija pokrovov;
-       
vzdrževanje cevovodov;
-       
polnjenje in odzračevanje cevovodov;
-       
praznjenje namakalnih sistemov in konzerviranje črpališč;
-       
odstranjevanje mulja iz usedalnikov in filtrov;
-       
meritve katodne zaščite;
-       
vzdrževanje električne opreme črpališč;
-       
zimska zaščita črpalk in elektro omar.
5. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o podrobnejših pogojih za izvajanje javne službe upravljanja
in vzdrževanja hidromelioracijskih sistemov (Uradni list RS, št. 10/12).
6. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.
Št. 007-246/2014
Ljubljana, dne 18. novembra 2014
EVA 2014-2330-0165
Mag. Dejan Židan l.r.
Minister
za kmetijstvo, gozdarstvo in
prehrano