1. člen
Predmet uredbe
Za zagotovitev izvajanja določb 16. člena zakona o spremembah
in dopolnitvah zakona o urejanju naselij in drugih posegov v prostor (Uradni
list RS, št. 18/93) (v nadaljevanju: zakon o spremembah in dopolnitvah) ta
uredba določa postopek priprave in sprejemanja prostorskih ureditvenih pogojev
za sanacijo degradiranega prostora v občinah (v nadaljevanju: prostorski
ureditveni pogoji), roke za njihovo pripravo in sprejemanje, način
sofinanciranja njihove priprave in pristojnosti Ministrstva za okolje in
prostor (v nadaljevanju: ministrstvo) v zvezi z njihovo pripravo in
sprejemanjem.
2. člen
Predložitev evidence in predloga postopka priprave
prostorskih ureditvenih pogojev
Upravna organizacija oziroma upravni organ iz 66. člena
zakona o urejanju naselij in drugih posegov v prostor (Uradni list SRS, št.
18/84, 37/85 in 28/86 ter Uradni list RS, št. 26/90, 18/93 in 47/93) (v
nadaljevanju: upravni organ) najkasneje do 5. decembra 1993 predloži ministrstvu
predpisano evidenco nedovoljenih posegov, prijavljenih po 11. členu zakona o
spremembah in dopolnitvah.
Skupaj z evidenco predloži upravni organ ministrstvu tudi
dokumentiran predlog postopka priprave in sprejemanja prostorskih ureditvenih
pogojev (v nadaljevanju: predlog postopka priprave), ki vsebuje:
-       
pogodbo z izbranim izdelovalcem prostorskih ureditvenih pogojev z opisom
vsebine dela ali izjavo, da je sam usposobljen za njihovo pripravo in da jih bo
sam pripravil;
-       
dokumentirano izjavo, da izdelovalec oziroma pripravljalec iz prejšnje
alinee v okviru svojega dela zagotavlja obravnavo vseh posegov iz evidence;
-       
terminski plan sprejetja prostorskih ureditvenih pogojev v zakonskem
roku (do 10. julija 1994);
-       
dokazila, da je izdelovalec prostorskih, ureditvenih pogojev registriran
za izdelavo strokovnih podlag za pripravo prostorskih izvedbenih aktov;
-       
z evidenco dokumentiran izračun pripadajočih sredstev za sofinanciranje
izdelave prostorskih ureditvenih pogojev glede na določbe drugega odstavka 15.
člena zakona o spremembah in dopolnitvah.
Ministrstvo potrdi evidenco in predlog postopka priprave v
treh dneh po njunem prejemu in o tem obvesti upravni organ, minister za okolje
in prostor (v nadaljevanju: minister) pa v petnajstih dneh po potrditvi
evidence in predloga odredi izplačilo 30 odstotkov sredstev iz pete alinee
drugega odstavka.
Če ministrstvo ne potrdi evidence in predloga postopka
priprave, obvesti o tem upravni organ, nadaljnjo pripravo prostorskih
ureditvenih pogojev pa prevzame Zavod Republike Slovenije za prostorsko
planiranje (v nadaljevanju: zavod).
Če predlog postopka priprave ni bil predložen v roku iz
prvega odstavka, nadaljnjo pripravo prostorskih ureditvenih pogojev prevzame
zavod, upravni organ pa mu mora v petnajstih dneh po preteku tega roka izročiti
do tedaj zbrana in pripravljena gradiva v zvezi z evidenco.
3. člen
Javna razgrnitev predloga prostorskih ureditvenih pogojev
Izvršni svet občinske skupščine mora sprejeti sklep o javni
razgrnitvi predloga prostorskih ureditvenih pogojev v skladu z veljavnimi
predpisi najpozneje do 25. februarja 1994 in o tem obvestiti ministrstvo.
Minister v petnajstih dneh po pričetku veljavnosti sklepa o javni razgrnitvi
odredi izplačilo 40 odstotkov sredstev iz pete alinee drugega odstavka 2.
člena.
Če sklep o javni razgrnitvi ni sprejet v roku iz prejšnjega
odstavka oziroma ne prične veljati do 5. marca 1994, prevzame nadaljnjo
pripravo prostorskih ureditvenih pogojev zavod, upravni organ pa mu mora v
petnajstih dneh po preteku tega roka izročiti vsa do tedaj zbrana in
pripravljena gradiva.
4. člen
Sklep Vlade Republike Slovenije o javni razgrnitvi 
V primerih iz četrtega in petega odstavka 2. člena in drugega
odstavka 3. člena te uredbe sprejme sklep o javni razgrnitvi predloga
prostorskih ureditvenih pogojev Vlada Republike Slovenije.
5. člen
Potrditev predloga prostorskih ureditvenih pogojev
Po končani javni razgrnitvi pripravi upravni organ ob
smiselnem upoštevanju določbe prvega odstavka 39. člena zakona o urejanju
naselij in drugih posegov v prostor (Uradni list SRS, št. 18/84, 37/85, 29/86
in Uradni list RS, št. 26/90, 18/93 in 47/93) usklajen predlog prostorskih
ureditvenih pogojev in ga najkasneje do 20. maja 1994 predloži v potrditev
ministrstvu. Izvršni svet občinske skupščine poskrbi, da je usklajeni predlog
pravočasno predložen v razpravo na občinsko skupščino.
Če so prostorski ureditveni pogoji sprejeti, v zakonskem roku
(do 10. julija 1994) minister v petnajstih dneh po pričetku veljavnosti
prostorskih ureditvenih pogojev odredi izplačilo preostalih 30 odstotkov
sredstev iz pete alinee drugega odstavka 2. člena.
Če upravni organ predloga prostorskih ureditvenih pogojev v
roku iz prvega odstavka ni predložil v potrditev ali če ministrstvo s predlogom
prostorskih ureditvenih pogojev ne soglaša, prevzame dokončanje prostorskih
ureditvenih pogojev zavod, upravni organ pa mu mora v petnajstih dneh po
preteku tega roka izročiti vsa do tedaj zbrana in pripravljena gradiva.
Če je upravni organ predlog prostorskih ureditvenih pogojev v
roku iz prvega odstavka tega člena predložil v potrditev in je ministrstvo s
predlogom soglašalo in če je izvršni svet občinske skupščine poskrbel, da je
bil usklajen predlog pravočasno predložen v razpravo na občinsko skupščino,
občina pa prostorskih ureditvenih pogojev v roku do 10. julija 1994 ne sprejme,
upravni organ nemudoma izroči vsa do tedaj pripravljena gradiva zavodu, ki na
njihovi podlagi pripravi predlog za njihov sprejem.
6. člen
Uredba Vlade Republike Slovenije o sprejetju prostorskih
ureditvenih pogojev
Prostorske ureditvene pogoje v primerih iz četrtega in petega
odstavka 2. člena, drugega odstavka 3. člena ter tretjega in četrtega odstavka
5. člena uredbe sprejme Vlada Republike Slovenije na predlog ministra z uredbo.
V primerih iz prvega odstavka tega člena, razen če gre za
primer iz četrtega odstavka prejšnjega člena, se sredstva oziroma preostanek
sredstev iz pete alinee drugega odstavka 2. člena te uredbe z odredbo ministra
nakaže zavodu.

Uredba o postopku priprave in sprejemanja
prostorskih ureditvenih pogojev za sanacijo degradiranega prostora (Uradni list
RS, št. 56/93) vsebuje naslednjo končno določbo:
»7. člen
Pričetek veljavnosti
uredbe
Ta uredba začne veljati dan po objavi v Uradnem listu
Republike Slovenije.«.

Uredba o dopolnitvah uredbe o postopku
priprave in sprejemanja prostorskih ureditvenih pogojev za sanacijo
degradiranega prostora (Uradni list RS, št. 47/94) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.