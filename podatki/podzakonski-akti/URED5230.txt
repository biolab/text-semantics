1. člen
S to uredbo se določajo sankcije za kršitve določb Uredbe
(ES) št. 1008/2008 Evropskega parlamenta in Sveta z dne 24. septembra 2008 o
skupnih pravilih za opravljanje zračnih prevozov v Skupnosti (prenovitev) (UL L
št. 293 z dne 31. 10. 2008, str. 3; v nadaljnjem besedilu: Uredba (ES)
1008/2008).
2. člen
(1) Z globo od 10.000 do 250.000 eurov se kaznuje za prekršek
pravna oseba, ki opravlja zračni prevoz potnikov, pošte in/ali tovora za
plačilo in/ali najemnino, če ji ni bila izdana ustrezna operativna licenca
(prvi odstavek 3. člena Uredbe (ES) 1008/2008). 
(2) Z globo od 20.000 do 500.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 5.000 do 150.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 4.000 do 10.000 eurov se kaznuje tudi
odgovorna oseba pravne osebe in odgovorna oseba samostojnega podjetnika
posameznika, če stori prekršek iz prvega odstavka tega člena.
3. člen
(1) Z globo od 2.000 do 100.000 eurov se kaznuje za prekršek
pravna oseba, če: 
1.     
najpozneje v šestih mesecih po zadnjem dnevu zadevnega poslovnega leta,
razen če zakon ne določa drugače, ministrstvu, pristojnemu za promet (v
nadaljnjem besedilu: ministrstvo), ne predloži svojih revidiranih zaključnih
računov oziroma mu v prvih dveh letih obratovanja ne sporoči podatkov iz 3.
točke priloge I k Uredbi (ES) 1008/2008, če jih ministrstvo zahteva (prvi
pododstavek četrtega odstavka 8. člena Uredbe (ES) 1008/2008); 
2.     
v 14 dneh ne obvesti ministrstva o spremembi lastništva vsakega
posameznega deleža, ki pomeni 10% ali več celotnega deleža letalskega
prevoznika ali njegovega matičnega podjetja ali krovne družbe (točka c) petega
odstavka 8. člena Uredbe (ES) 1008/2008); 
3.     
ne sporoči podatkov, pomembnih za oceno iz drugega odstavka 9. člena
Uredbe (ES) 1008/2008, če jih ministrstvo zahteva (osmi odstavek 8. člena
Uredbe (ES) 1008/2008); 
(2) Z globo od 4.000 do 200.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 1.000 do 60.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 500 do 5.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, če
stori prekršek iz prvega odstavka tega člena.
4. člen
(1) Z globo od 3.000 do 150.000 eurov se kaznuje za prekršek
pravna oseba, če: 
1.     
ministrstva vnaprej ne obvesti o načrtih za opravljanje novih zračnih
prevozov na celino ali v regijo sveta, kjer prej ni deloval, ali o vseh drugih
bistvenih spremembah v obsegu svojih dejavnosti, kar vključuje, vendar ni
omejeno na, spremembe vrste ali število zrakoplovov, ki jih uporablja (točka a)
petega odstavka 8. člena Uredbe (ES) 1008/2008); 
2.     
ministrstva vnaprej ne obvesti o vseh nameravanih združitvah ali
prevzemih (točka b) petega odstavka 8. člena Uredbe (ES) 1008/2008); 
3.     
ne predloži popravljenega poslovnega načrta, ki vsebuje zahtevane
spremembe in zajema obdobje najmanj 12 mesecev od datuma njegove izvedbe,
skupaj s podatki iz 2. točke priloge I k Uredbi (ES) 1008/2008 in
informacijami, ki jih je treba sporočiti v skladu s četrtim odstavkom 8. člena
Uredbe (ES) 1008/2008, če je ministrstvo to zahtevalo (šesti odstavek 8. člena
Uredbe (ES) 1008/2008). 
(2) Z globo od 6.000 do 300.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 2.000 do 90.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 1.000 do 7.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, če
stori prekršek iz prvega odstavka tega člena.
5. člen
(1) Z globo od 4.000 do 200.000 eurov se kaznuje za prekršek
pravna oseba, če: 
1.     
v zahtevanem roku ministrstvu ne sporoči zahtevanih informacij za oceno
finančne uspešnosti, če jih ministrstvo zahteva (drugi pododstavek četrtega
odstavka 8. člena Uredbe (ES) 1008/2008); 
2.     
opravlja zračni prevoz pošte brez zavarovanja za odgovornost v primeru
nesreče v zvezi s pošto (11. člen Uredbe (ES) 1008/2008); 
3.     
brez vnaprej odobrene zakupne pogodbe najame zrakoplov, če se odobritev
zahteva z veljavno zakonodajo Skupnosti ali zakonodajo Republike Slovenije na
področju varnosti letalstva (drugi odstavek 13. člena Uredbe (ES) 1008/2008); 
4.     
predhodno ne pridobi dovoljenja ministrstva za opravljanje prevozov z
zrakoplovom, ki je zakupljen s posadko in ga je v tretji državi registriralo
drugo podjetje (tretji odstavek 13. člena Uredbe (ES) 1008/2008). 
(2) Z globo od 10.000 do 400.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 3.000 do 130.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 2.000 do 9.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, če
stori prekršek iz prvega odstavka tega člena.
6. člen
(1) Z globo od 2.000 do 50.000 eurov se kaznuje za prekršek
pravna oseba, če: 
1.     
brez dovoljenja poveže zračne prevoze in sklene dogovor o letih pod
skupno oznako (četrti odstavek 15. člena Uredbe (ES) 1008/2008); 
2.     
letalske prevoznine in tarife, ki so na voljo javnosti, ne zajemajo
veljavnih pogojev ali če ni navedena končna cena letalske prevoznine in tarife
oziroma ni označena cena, ki se plača, z vsemi davki, prispevki, dodatnimi
dajatvami in pristojbinami, ki so neizogibni in predvidljivi ob objavi, ali če
poleg navedbe končne cene niso poleg letalske prevoznine in tarife navedeni
vsaj davki, letališke pristojbine in drugi prispevki, dodatne dajatve in
pristojbine, zlasti tiste, povezane z varovanjem ali gorivom, če so bile dodane
letalskim prevozninam ali tarifam, pa tudi če ob nakupu vozovnic možnost
doplačila ni bila sporočena na jasen, pregleden in nedvoumen način, kupcu pa ni
bilo omogočeno, da sam izbere možnost doplačila (prvi odstavek 23. člena Uredbe
(ES) 1008/2008); 
3.     
splošni javnosti ne omogoči dostopa do letalskih prevoznin in tarif za
zračne prevoze z letališč na ozemlju držav članic, za katere velja Pogodba,
brez razlikovanja glede na državljanstvo, kraj prebivališča uporabnika ali kraj
sedeža zastopnika letalskega prevoznika ali drugega prodajalca vozovnic v
Skupnosti (drugi odstavek 23. člena Uredbe (ES) 1008/2008). 
(2) Z globo od 3.000 do 100.000 eurov se kaznuje za prekršek
pravna oseba, ki se po zakonu, ki ureja gospodarske družbe, šteje za srednjo
ali veliko gospodarsko družbo, če stori prekršek iz prejšnjega odstavka. 
(3) Z globo od 1.000 do 30.000 eurov se kaznuje za prekršek
samostojni podjetnik posameznik in posameznik, ki samostojno opravlja
dejavnost, če stori prekršek iz prvega odstavka tega člena. 
(4) Z globo od 300 do 2.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, če
stori prekršek iz prvega odstavka tega člena.
7. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00721-22/2009/4
Ljubljana, dne 19. novembra 2009
EVA 2009-2411-0049
Vlada Republike Slovenije
mag. Mitja Gaspari l.r. 
Minister