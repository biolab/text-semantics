1. člen
(vsebina)
(1) Ta uredba je koncesijski akt, na podlagi katerega Vlada
Republike Slovenije podeli koncesijo za izvajanje javne svetovalne službe v
čebelarstvu za obdobje od 1. januarja 2022 do 31. decembra 2028 (v nadaljnjem
besedilu: JSSČ).
(2) Ta uredba določa predmet in območje koncesije, pogoje za
izvajalca JSSČ (v nadaljnjem besedilu: koncesionar), merila za izbiro
koncesionarja, začetek in čas trajanja koncesije, način izbire koncesionarja, vsebino
koncesijske pogodbe, finančne določbe ter način poročanja, večletni program
dela JSSČ, letni program dela JSSČ, način nadzora nad izvajanjem nalog in
prenehanje koncesije.
2. člen
(območje koncesije)
JSSČ se opravlja na območju Republike Slovenije. Za
opravljanje JSSČ se podeli ena koncesija.
3. člen
(predmet koncesije)
Predmet koncesije obsega naslednje naloge JSSČ:
1.     
svetovanje na področju tehnologije, ekonomike in varne hrane;
2.     
svetovanje pri izdelavi razvojnih načrtov čebelarstva;
3.     
svetovanje pri uveljavljanju ukrepov skupne kmetijske politike s
področja čebelarstva;
4.     
svetovanje pri organizaciji in delovanju organizacij proizvajalcev iz
107. člena ali skupin proizvajalcev iz 107.a člena Zakona o kmetijstvu (Uradni
list RS, št. 45/08, 57/12, 90/12 – ZdZPVHVVR, 26/14, 32/15, 27/17, 22/18, 86/21
– odl. US in 123/21; v nadaljnjem besedilu: Zakon o kmetijstvu);
5.     
svetovanje pri pripravi predpisov s področja čebelarstva;
6.     
sodelovanje pri pripravi razvojnih programov v čebelarstvu;
7.     
ozaveščanje mladine in širše javnosti o pomenu čebelarstva;
8.     
spremljanje in napovedi medenja v čebelarstvu;
9.     
vodenje katastra čebelje paše;
10.  
druge svetovalne naloge v čebelarstvu.
4. člen
(pogoji za koncesionarja)
(1) Koncesionar mora izpolnjevati naslednje pogoje:
1.     
zagotavljati varstvo osebnih podatkov v skladu s predpisi, ki urejajo
varstvo osebnih podatkov;
2.     
jasno izkazovati obseg dela zaposlenih pri opravljanju nalog JSSČ;
3.     
sme opravljati druge dejavnosti, če to ne ovira izvajanja nalog, ki so
predmet koncesije JSSČ;
4.     
zagotavljati ločena stroškovna mesta za posamezne naloge JSSČ in jasno
računovodsko razmejitev nalog javne službe ter drugih nalog, ki jih morebiti
izvaja;
5.     
zagotavljati storitev JSSČ na območju celotne Republike Slovenije;
6.     
zagotavljati administrativno in tehnično podporo izvajanju
specialističnega in terenskega svetovanja z usposobljenim osebjem;
7.     
zagotavljati najmanj sedem svetovalcev specialistov, ki imajo dveletne
izkušnje v čebelarstvu in izobrazbo, ki ustreza najmanj ravni izobrazbe,
pridobljeni po študijskih programih za pridobitev izobrazbe prve stopnje v
skladu z zakonom, ki ureja visoko šolstvo s področij, kjer študijski programi
obravnavajo vsebine, ki se nanašajo na čebelarstvo (zlasti biologija,
agronomija, veterina, zootehnika, okolje, živilska tehnologija, gozdarstvo,
ekonomija), vodja pa mora imeti vsaj šestletne izkušnje v čebelarstvu;
8.     
ne glede na prejšnjo alinejo imajo lahko svetovalci specialisti
pridobljeno izobrazbo z drugega področja, ki ustreza najmanj ravni izobrazbe,
pridobljeni po študijskih programih za pridobitev izobrazbe prve stopnje v
skladu z zakonom, ki ureja visoko šolstvo, če imajo predhodno pridobljen
certifikat nacionalne poklicne kvalifikacije čebelar/čebelarka;
9.     
zagotavljati svetovanje na terenu s terenskimi svetovalci, ki imajo vsaj
srednješolsko izobrazbo in pet let izkušenj v čebelarstvu v skupnem obsegu
najmanj 5 000 ur dejanskega terenskega svetovanja letno. Terenski svetovalec
mora opraviti letno najmanj 150 svetovalnih ur;
10.  
ne glede na določbe sedmega in osmega odstavka tega člena lahko svetovanje
specialistov JSSČ opravlja zaposleni, ki nima predpisanih delovnih izkušenj,
vendar le pod mentorstvom zaposlenega svetovalca specialista, ki ima najmanj
pet let delovnih izkušenj v čebelarstvu.
(2) Poleg pogojev iz prejšnjega odstavka mora koncesionar
izpolnjevati tudi pogoje iz pravilnika, ki ureja podrobnejše pogoje za
izvajanje JSSČ.
(3) Koncesionar ob zgoraj navedenih pogojih ne sme izkazovati
okoliščin, ki bi pomenile, da gre za podjetje v težavah v skladu z Uredbo
Komisije (EU) št. 651/2014 z dne 17. junija 2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe
(UL L št. 187 z dne 26. 6. 2014, str. 1), zadnjič spremenjeno z Uredbo Komisije
(EU) 2021/1237 z dne 23. julija 2021 o spremembi Uredbe (EU) št. 651/2014 o
razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe (UL L št. 270 z dne 29. 7. 2021, str. 39).
5. člen
(merila za izbiro koncesionarja)
(1) Pri izbiri koncesionarja se upoštevajo naslednja merila:
1.     
izkušnje osebja na področju čebelarstva, kjer se na podlagi predloženega
spiska dokazil oziroma referenc (objave, izvedene strokovne naloge) upoštevajo
in ocenijo dosedanje dokazljive izkušnje prijavitelja pri svetovanju na
področju čebelarstva v zadnjih sedmih letih;
2.     
kakovost predloženega osnutka za pripravo letnega programa dela JSSČ,
kjer se upoštevajo kakovost predloženega osnutka, prisotnost in merljivost
kazalnikov spremljanja nalog, pojasnjenost izvedbe nalog in skladnost obsega nalog
z Resolucijo o zaščiti kranjske čebele (Uradni list RS, št. 18/14) ter
skladnost s strateškimi cilji na področju čebelarstva;
3.     
opremljenost infrastrukture in prostorov za opravljanje JSSČ, kjer se
upošteva opremljenost prostorov za izvajanje nalog na podlagi dokazila o
razpolaganju s prostori in opisa prostorov, ki jih predloži predlagatelj. Oceni
se, ali so prostori na voljo v skladu z razpisno dokumentacijo, ali so na voljo
prostori, ki so opremljeni tudi za izvajanje praktičnega strokovnega dela in izvajanje
praktičnih poskusov v čebelnjakih.
(2) Merila iz prejšnjega odstavka se vrednotijo z
upoštevanjem vrednosti, ki so določene v Prilogi 1, ki je sestavni del te
uredbe.
6. člen
(javni razpis)
(1) Koncesionar se izbere na podlagi javnega razpisa, ki ga
izvede ministrstvo, pristojno za kmetijstvo (v nadaljnjem besedilu:
ministrstvo).
(2) Javni razpis vsebuje:
1.     
predmet koncesije,
2.     
pogoje za pridobitev koncesije,
3.     
dokumente in dokazila, ki jih mora k prijavi na javni razpis priložiti
prijavitelj,
4.     
začetek in čas trajanja koncesije,
5.     
merila za izbiro koncesionarja,
6.     
čas in kraj oddaje prijav,
7.     
rok za izbiro koncesionarja,
8.     
rok, v katerem bodo prijavitelji obveščeni o izbiri,
9.     
odgovorne osebe za dajanje informacij med javnim razpisom in
10.  
druge podatke za izvedbo javnega razpisa.
(3) Javni razpis se objavi v Uradnem listu Republike
Slovenije in na spletnih straneh ministrstva. Rok za prijavo je 15 dni od
objave javnega razpisa v Uradnem listu Republike Slovenije.
(4) Javni razpis je uspešen, če je do poteka razpisnega roka
predložena vsaj ena popolna vloga. Vloga je popolna, če vsebuje vse v javnem
razpisu zahtevane podatke.
7. člen
(izbira koncesionarja)
(1) Minister, pristojen za kmetijstvo (v nadaljnjem besedilu:
minister), imenuje tričlansko komisijo, ki pregleda vloge in ugotovi
izpolnjevanje pogojev ter ministru predlaga koncesionarja.
(2) Komisijo sestavljajo predstavniki ministrstva.
(3) Na javnem razpisu se izbere samo en koncesionar, ki v
celoti zagotavlja izvajanje storitev JSSČ za čas podeljene koncesije.
(4) Odločba o izbiri koncesionarja preneha veljati, če v 30
dneh od njene dokončnosti ne pride do sklenitve koncesijske pogodbe iz
razlogov, ki so na strani koncesionarja.
8. člen
(čas trajanja koncesije)
Koncesija se podeli:
1.     
za naloge iz 1. do 7. in 10. točke 3. člena te uredbe za obdobje od 1.
januarja 2022 do 31. decembra 2028;
2.     
za nalogi iz 8. in 9. točke 3. člena te uredbe za obdobje od 1. januarja
2026 do 31. decembra 2028.
9. člen
(koncesijska pogodba)
(1) Koncesijska pogodba se sklene za obdobje od 1. januarja
2022 do 31. decembra 2028.
(2) Koncesijska pogodba mora poleg vsebin iz predpisov, ki
urejajo kmetijstvo in gospodarske javne službe, vsebovati tudi:
1.     
natančno opredelitev predmeta koncesije;
2.     
ime, sedež in pravnoorganizacijsko obliko koncesionarja;
3.     
začetek veljavnosti in trajanje koncesijske pogodbe;
4.     
obveznost koncesionarja, da zagotovi dostopnost JSSČ na celotnem območju
Republike Slovenije;
5.     
obliko zahtevkov in poročil;
6.     
nadzor nad izvajanjem koncesijske pogodbe;
7.     
način vodenja evidenc in poročanja koncesionarja;
8.     
način spreminjanja in dopolnjevanja koncesijske pogodbe.
10. člen
(prenehanje koncesijskega razmerja)
(1) Koncesijska pogodba preneha veljati pred datumom iz
prejšnjega člena sporazumno.
(2) Koncesija se odvzame z odločbo, če:
1.     
koncesionar ne izpolnjuje predpisanih pogojev, določenih v tej uredbi in
pravilniku, ki ureja podrobnejše pogoje za izvajanje JSSČ;
2.     
koncesionar prekine opravljanje storitev JSSČ za več kakor 30 dni;
3.     
koncesionar ne začne izvajati koncesije JSSČ v 30 dneh po podpisu koncesijske
pogodbe;
4.     
koncesionar ne izpolnjuje pogodbenih obveznosti;
5.     
koncesionar izstavlja zahtevke, ki nimajo podlage v verodostojnih
listinah.
11. člen
(letni program dela JSSČ)
Koncesionar v 30 dneh po prejemu izhodišč za pripravo letnega
programa dela JSSČ ministrstvu pošlje osnutek letnega programa JSSČ, ki vsebuje
vse sestavine iz 118. člena Zakona o kmetijstvu in je skladen z večletnim
programom dela JSSČ, iz Priloge 2, ki je sestavni del te uredbe.
12. člen
(financiranje nalog)
(1) Javna svetovalna služba se financira v skladu z Zakonom o
kmetijstvu, in sicer iz delnega ali celotnega plačila cene za opravljeno
storitev, iz proračuna Republike Slovenije in drugih virov. Stroški, ki jih
krije proračun Republike Slovenije in se nanašajo na strošek dela posameznih
zaposlenih ali pa pogodbenih izvajalcev, morajo biti primerljivi s stroški
delavcev, zaposlenih v javni upravi.
(2) Stroški dela, ki se nanašajo na svetovanje specialistov,
ne smejo presegati višine plače za uslužbenca, ki je po kolektivni pogodbi uvrščen
največ v 43. plačilni razred v skladu z zakonom, ki ureja sistem plač v javnem
sektorju (v nadaljnjem besedilu: plačilni razred), zaposleni iz 9. točke prvega
odstavka 4. člena največ v 30. plačilni razred in vodja službe največ v 50.
plačilni razred za polni delovni čas. Stroški, ki se nanašajo na
administrativno in tehnično delo, ki je v podporo svetovalnemu delu, pa ne
smejo presegati stroškov dela za administrativnega delavca v javni upravi, ki
je uvrščen največ v 28. plačilni razred in za računovodjo največ v 40. plačilni
razred.
(3) Stroški terenskega dela, ki ga opravijo pogodbeni
sodelavci, znašajo največ 19 eurov na uro.
(4) Če koncesionar opravi manjši obseg nalog, kakor je
določen z letnim programom JSSČ, se sredstva proračuna sorazmerno znižajo,
izplača se le toliko sredstev, kolikor je izvedenih nalog.
(5) Kadar so posamezne naloge opravljene v večjem obsegu od
letnega programa, se povečani obseg dela ne prizna v breme državnega proračuna
Republike Slovenije.
13. člen
(znesek nadomestila in čezmerno nadomestilo)
(1) Znesek nadomestila, ki ga za izvajanje storitev JSSČ
prejme koncesionar, ne sme presegati zneska, potrebnega za pokrivanje stroškov,
ki so nastali pri izpolnjevanju obveznosti javnih storitev.
(2) Pri ugotovljenem prekomernem nadomestilu mora koncesionar
vrniti vse prekomerno izplačane stroške z obrestmi v državni proračun Republike
Slovenije.
14. člen
(poročila o izvajanju nalog)
(1) O opravljenih nalogah iz letnega programa JSSČ mora
koncesionar voditi evidenco.
(2) Koncesionar mora ministrstvu do konca marca tekočega leta
poslati letno poročilo o opravljenem delu in letno finančno poročilo o izvedbi
nalog JSSČ za preteklo koledarsko leto.
(3) Letno poročilo o opravljenem delu iz prejšnjega odstavka
zajema vsebinsko poročilo in dokazila o izpolnitvi prevzetih obveznosti glede:
1.     
ciljev nalog iz večletnega programa dela JSSČ in letnega programa dela
JSSČ ter doseženih kazalnikov;
2.     
uresničitve večletnega programa dela JSSČ in letnega programa dela JSSČ;
3.     
posebnosti pri izvedbi letnega programa dela JSSČ;
4.     
predlogov za nadaljnje delo.
(4) Letno finančno poročilo o izvedbi nalog JSSČ iz drugega
odstavka tega člena vsebuje:
1.     
obrazložitev porabe sredstev;
2.     
obseg izvedenih nalog;
3.     
vrednost izvedenih nalog;
4.     
pregled priliva sredstev iz proračuna Republike Slovenije in drugih
virov, ki se nanašajo na izvajanje JSSČ, ter pregled celotne finančne
konstrukcije nalog, ki se deloma financirajo v sklopu JSSČ.
15. člen
(nadzor)
(1) Strokovni nadzor nad izvajanjem te uredbe opravlja
ministrstvo v skladu z Zakonom o kmetijstvu.
(2) Inšpekcijski nadzor nad izvajanjem te uredbe opravlja
inšpektorat, pristojen za kmetijstvo.
16. člen
(vračilo sredstev)
Koncesionar mora ob ugotovitvi nenamenske porabe proračunskih
sredstev sredstva vrniti v proračun Republike Slovenije skupaj z zakonitimi
zamudnimi obrestmi.
17. člen
(podaljšanje koncesije)
Koncesijska pogodba se obstoječemu koncesionarju lahko
podaljša, če se pred potekom koncesijskega obdobja, za katero je bila podeljena
koncesija za izvajanje JSSČ po tej uredbi ugotovi, da koncesija za novo
koncesijsko obdobje ne bo podeljena pravočasno. Koncesijska pogodba se lahko
podaljša, če koncesionar izpolnjuje pogoje, predpisane s to uredbo, in se
nadaljujejo enaki ukrepi, ki so opredeljeni za zadnje leto trajanja koncesije,
in v enakem obsegu razpoložljivih finančnih sredstev proračuna Republike
Slovenije, vendar za največ eno leto.
PREHODNI IN KONČNI DOLOČBI
18. člen
(prehodni določbi)
(1) Koncesijska pogodba, sklenjena na podlagi Uredbe o
izvajanju javne svetovalne službe v čebelarstvu (Uradni list RS, št. 9/15), se
za čas do podelitve koncesije za izvajanje JSSČ po tej uredbi podaljša, če se
ugotovi, da do 31. decembra 2021 postopek javnega razpisa za podelitev
koncesije za izvajanje JSSČ po tej uredbi ne bo pravnomočno končan.
(2) Postopki, začeti na podlagi Uredbe o izvajanju javne
svetovalne službe v čebelarstvu (Uradni list RS, št. 9/15) se končajo v skladu
z Uredbo o izvajanju javne svetovalne službe v čebelarstvu (Uradni list RS, št.
9/15).
19. člen
(prenehanje veljavnosti in podaljšanje uporabe)
Z dnem uveljavitve te uredbe preneha veljati Uredba o
izvajanju javne svetovalne službe v čebelarstvu (Uradni list RS, št. 9/15),
uporablja pa se do 31. decembra 2021.
20. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-47/2021
Ljubljana, dne 27. oktobra 2021
EVA 2021-2330-0096
Vlada Republike Slovenije
Janez Janša
predsednik

Priloga
1: Vrednost za merila pri izbiri koncesionarja
Priloga
2: Večletni program dela JSSČ za obdobje od 1. januarja 2022 do 31. decembra
2028