I. SPLOŠNA DOLOČBA
1. člen
(1) Zavod za pokojninsko in invalidsko
zavarovanje Slovenije (v nadaljevanju: Zavod) povrne zavarovancu potne stroške,
nastale pri uveljavljanju ali med uživanjem pravic iz pokojninskega in
invalidskega zavarovanja, če ga:
-      
napoti ali pokliče zaradi opravljanja
zdravstvenih preiskav in podaje mnenja izvedencev v kraj zunaj kraja prebivališča,
če je ta oddaljen najmanj 15 km, ali
-      
napoti v drug kraj zaradi poklicne
rehabilitacije.
(2) Če je v primerih iz prve alineje
prejšnjega odstavka zavarovancu glede na zdravstveno stanje potreben prevoz z
reševalnim vozilom, krije Zavod stroške prevoza, ne glede na oddaljenost kraja
prebivališča.
(3) Pravico do povračila potnih
stroškov ima, v primerih iz prve alineje prvega odstavka tega člena tudi oseba,
ki je skladno s tretjim odstavkom 4. člena tega sklepa, določena za
spremljevalca zavarovanca.
II. OBSEG, VIŠINA IN UVELJAVLJANJE PRAVICE DO POVRAČILA
POTNIH STROŠKOV
2. člen
Povračilo potnih stroškov obsega:
-      
stroške javnega prevoza,
-      
stroške prehrane in namestitve v času potovanja
in bivanja v drugem kraju.
3. člen
(1) Stroški prehrane se povrnejo v
višini:
-      
zneska regresa za prehrano, ki se izplačuje
delavcem Zavoda, če traja odsotnost zavarovanca od 8 do 12 ur,
-      
dveh tretjin dnevnice, določene za delavce
Zavoda za službena potovanja v državi, če traja odsotnost zavarovanca več kot
12 ur.
(2) Če traja odsotnost zavarovanca več
kot 12 ur, se mu povrnejo tudi stroški namestitve v drugem kraju v enaki
višini, kot je določena za prenočevanje delavcev Zavoda na službenem potovanju
v državi.
4. člen
(1) Zavarovancu se potni stroški
povrnejo na podlagi zahtevka, ki ga vloži pri Zavodu, ob predložitvi ustreznih
dokazil (vozovnica ali potrdilo o ceni javnega prevoza, račun za namestitev).
(2) O povračilu potnih stroškov se
odloči v postopku uveljavljanja ali varstva pravic iz pokojninskega in
invalidskega zavarovanja.
(3) Mnenje, ali je zavarovancu glede
na zdravstveno stanje potreben prevoz z reševalnim vozilom in o tem, ali
potrebuje spremljevalca, poda izvedenski organ Zavoda.
III. PREHODNA IN KONČNI DOLOČBI
5. člen
O zahtevkih za povračilo potnih stroškov,
vloženih do uveljavitve tega sklepa, se odloči po predpisih, ki so veljali
oziroma so se uporabljali do uveljavitve tega sklepa.
6. člen
Z dnem uveljavitve tega sklepa se preneha
uporabljati Sklep o povračilu potnih stroškov (Uradni list RS, št. 113/02,
49/05, 54/06, 50/12 in 96/12 – ZPIZ-2).
7. člen
Ta sklep začne veljati naslednji dan po
objavi v Uradnem listu Republike Slovenije.
Št. 9000-4/2013/37-4
Ljubljana, dne 11. novembra 2013
EVA 2013-2611-0080
Svet
Zavoda za pokojninsko 
in invalidsko zavarovanje Slovenije
Predsednica
Anka
Tominšek l.r.