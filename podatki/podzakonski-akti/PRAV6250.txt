I. SPLOŠNE DOLOČBE
1. člen
(predmet pravilnika)
(1) S tem pravilnikom se določa oblika in vsebina izkaznice
in enotnega žiga pooblaščenih arhitektov, pooblaščenih krajinskih arhitektov in
pooblaščenih prostorskih načrtovalcev.
(2) S tem pravilnikom se določa tudi način izdaje, zamenjave,
veljavnost ter evidentiranje izkaznic in enotnih žigov.
II. OBLIKA IN VSEBINA IZKAZNICE IN ENOTNEGA ŽIGA
2. člen
(oblika in vsebina izkaznice)
(1) Izkaznica je iz plastificiranega kartončka, velikosti 85
mm x 55 mm.
(2) Oblika in vsebina izdelane izkaznice morata biti takšni,
kot sta določeni v prilogi 1 tega pravilnika.
(3) Veljavnost izkaznice je dve leti.
(4) Besedilo in oznake, ki jih vsebuje izkaznica, so v pisavi
tipa »Helvetica«.
3. člen
(oblika in vsebina enotnega žiga)
(1) Enotni žig ima obliko
kvadrata dimenzije 36 × 36 mm in mora biti odtisnjen v črni barvi.
(2) Oblika in vsebina izdelanega enotnega žiga morata biti
takšni, kot sta določeni v prilogi 2 tega pravilnika.
(3) Enotni žig vsebuje:
-       
ime in priimek posameznika,
-       
okrajšavo njegovega strokovnega in znanstvenega naslova, določeno s
predpisi, ki urejajo strokovne in znanstvene naslove,
-       
označbo pooblastila,
-       
kratico zbornice za arhitekturo in prostor Slovenije (v nadaljnjem
besedilu: ZAPS),
-       
identifikacijsko številko posameznika in
-       
označbo licence, če jo je posameznik pridobil.
4. člen
(označba vrste pooblastila in identifikacijska številka)
(1) Označbe vrste pooblastila so naslednje:
a)    
označba »pooblaščeni arhitekt« označuje status pooblaščenega arhitekta
in članstvo v matični sekciji arhitektov;
b)    
označba »pooblaščeni krajinski arhitekt« označuje status pooblaščenega
krajinskega arhitekta in članstvo v matični sekciji krajinskih arhitektov;
c)    
označba »pooblaščeni arhitekt« z oznako »A« za identifikacijsko številko
pomeni status pooblaščenega arhitekta s pridobljeno licenco »A« in članstvo v
matični sekciji arhitektov ali matični sekciji prostorskih načrtovalcev;
d)    
označba »pooblaščeni krajinski arhitekt« z oznako »KA« za
identifikacijsko številko označuje status pooblaščenega krajinskega arhitekta s
pridobljeno licenco »KA« in članstvo v matični sekciji krajinskih arhitektov
ali matični sekciji prostorskih načrtovalcev;
e)    
označba »P« za identifikacijsko številko pomeni pridobljeno licenco »P«
in članstvo v matični sekciji prostorskih načrtovalcev.
(2) Identifikacijska številka je zaporedna številka vpisa
posameznika v imenik ZAPS.
III. NAČIN IZDAJE, ZAMENJAVE IN PRENEHANJE VELJAVNOSTI
IZKAZNIC IN ENOTNIH ŽIGOV
5. člen
(izdaja izkaznice in enotnega žiga)
(1) Izkaznico in enotni žig se izda posameznikom, ki so vpisani
v imenik ZAPS.
(2) Izdelavo izkaznice in enotnega žiga naroči ZAPS na
stroške upravičenca.
6. člen
(zamenjava izkaznic in enotnih žigov)
(1) Izkaznica se zamenja:
-       
če jo imetnik izgubi,
-       
če se je pri uporabi tako poškodovala, da ni več uporabna,
-       
če je imetnik spremenil osebno ime,
-       
če so se spremenili drugi bistveni podatki iz izkaznice.
(2) Določbe prejšnjega odstavka se smiselno uporabljajo tudi
pri zamenjavi enotnega žiga.
(3) Imetnik izkaznice in enotnega žiga mora v primeru izgube
izkaznice oziroma enotnega žiga ali v primeru kateregakoli razloga iz prvega
odstavka tega člena to dejstvo nemudoma sporočiti pristojni službi ZAPS, da
izkaznico oziroma enotni žig izbriše iz evidence, v primeru izgube izkaznice
oziroma enotnega žiga pa uredi tudi preklic njegove veljavnosti.
(4) Preklic in izdajo izkaznice oziroma enotnega žiga naroči
ZAPS na stroške imetnika izkaznice.
7. člen
(prenehanje veljavnosti izkaznic in enotnih žigov ter
njihovo uničenje)
(1) Izkaznica in enotni žig prenehata veljati z dnem, ko je njun
imetnik izbrisan iz imenika ZAPS.
(2) V primeru iz prejšnjega odstavka mora imetnik, ki prejme
odločbo o izbrisu, vrniti izkaznico in enotni žig v osmih dneh po
pravnomočnosti odločbe pristojni službi ZAPS, da ju komisijsko uniči.
(3) Odvzete oziroma vrnjene izkaznice in enotni žigi
pooblaščenih arhitektov, krajinskih arhitektov in prostorskih načrtovalcev se
uničijo pri komisiji za vpis v imenik.
(4) Če posameznik žiga in izkaznice ne vrne v predpisanem
roku, pristojna služba ZAPS po uradni dolžnosti prekliče izdani žig in
izkaznico na stroške imetnika.
IV. UPORABA IN EVIDENTIRANJE IZKAZNIC IN ENOTNIH ŽIGOV
8. člen
(odgovornost za hrambo in pravilno uporabo izkaznice in
enotnega žiga)
(1) Ko posameznik prevzame izkaznico in enotni žig, je
odgovoren za njuno hrambo in pravilno uporabo.
(2) Glede izgube, zlorabe, poškodovanja ali kakršnokoli druge
nepravilnosti v zvezi z uporabo izkaznice oziroma enotnega žiga je imetnik
dolžan nemudoma obvestiti pristojno službo ZAPS.
9. člen
(evidenca o izkaznicah in enotnih žigih)
(1) O izdanih, zamenjanih in izgubljenih izkaznicah ter
enotnih žigih vodi evidenco pristojna služba ZAPS. Evidenca se vodi v skladu s
predpisom, ki ureja obliko in vsebino ter način vodenja imenika Zbornice za
arhitekturo in prostor Slovenije in Inženirske zbornice Slovenije.
(2) Pristojna služba ZAPS pošlje ministrstvu, pristojnemu za
prostorske in gradbene zadeve, najmanj enkrat letno za preteklo leto poročilo o
stanju v zvezi z izdanimi, zamenjanimi oziroma izgubljenimi izkaznicami in
enotnimi žigi.

Priloga
1: Oblika in vsebina izkaznice pooblaščenega arhitekta, pooblaščenega
krajinskega arhitekta in pooblaščenega prostorskega načrtovalca
Priloga
2: Oblika in vsebina enotnega žiga pooblaščenega arhitekta, pooblaščenega
krajinskega arhitekta in pooblaščenega prostorskega načrtovalca

Pravilnik o obliki in vsebini izkaznice in
enotnega žiga pooblaščenih arhitektov, pooblaščenih krajinskih arhitektov in
pooblaščenih prostorskih načrtovalcev (Uradni list RS, št. 114/04) vsebuje naslednje prehodne in
končne določbe:
»V. PREHODNE IN KONČNE DOLOČBE
10. člen
(pristojna služba ZAPS in
njene naloge)
(1) Služba, pristojna za izdajo izkaznic in enotnih žigov ter
vodenje evidenc, je evidenčna služba ZAPS.
(2) Evidenčna služba ZAPS vzpostavi in začne voditi evidenco
o izkaznicah in enotnih žigih po določbah tega pravilnika najpozneje v treh
mesecih po vzpostavitvi imenika ZAPS.
(3) Do začetka dela evidenčne službe ZAPS delo opravlja
pristojna služba Inženirske zbornice Slovenije (v nadaljnjem besedilu: IZS/97),
ki je bila ustanovljena na podlagi 100.a člena Zakona o graditvi objektov
(Uradni list SRS, št. 34/84 in 29/86, Uradni list RS, št. 71/93 – ZUN, 40/94 –
odl. US, 69/94 – odl. US, 59/96, 45/99, 42/00 – odl. US, 52/00; v nadaljnjem
besedilu: ZGO).
11. člen
(izdajanje izkaznic in
enotnih žigov v prehodnem obdobju)
Do pričetka opravljanja javnih pooblastil Zbornice za
arhitekturo in prostor Slovenije izdaja pooblaščenim arhitektom, pooblaščenim
krajinskim arhitektom in pooblaščenim prostorskim načrtovalcem izkaznice in
enotne žige IZS/97 v skladu z določbami 11. člena Pravilnika o obliki in
vsebini izkaznice in enotnega žiga pooblaščenih inženirjev (Uradni list RS, št.
51/04).
12. člen
(prenehanje veljavnosti,
uskladitve)
(1) Članom ZAPS, ki imajo osebne štampiljke in izkaznice,
izdane v skladu s pravilnikom o obliki in vsebini enotnega žiga projektivnih
podjetij (Uradni list RS, št. 39/98 in 68/00) in v skladu z določbami 11. člena
Pravilnika o obliki in vsebini izkaznice in enotnega žiga pooblaščenih
inženirjev (Uradni list RS, št. 51/04), se izda nove izkaznice in enotne žige v
skladu s tem pravilnikom najpozneje eno leto po pričetku opravljanja javnih
pooblastil Zbornice za arhitekturo in prostor Slovenije.
(2) Eno leto po pričetku opravljanja javnih pooblastil
Zbornice za arhitekturo in prostor Slovenije prenehajo veljati stare osebne
štampiljke in izkaznice, izdane v skladu s pravilnikom o obliki in vsebini
enotnega žiga projektivnih podjetij (Uradni list RS, št. 39/98 in 68/00) in v
skladu z določbami 11. člena Pravilnika o obliki in vsebini izkaznice in
enotnega žiga pooblaščenih inženirjev (Uradni list RS, št. 51/04).
(3) Z dnem uveljavitve tega pravilnika preneha veljati
Pravilnik o obliki in vsebini enotnega žiga projektivnih podjetij (Uradni list
RS, št. 39/98 in 68/00).
13. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
spremembi Pravilnika o obliki in vsebini izkaznice in enotnega žiga
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev (Uradni list RS, št. 53/05) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.