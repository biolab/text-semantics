PREDMET SKLEPA
1. člen
Ta sklep določa:
1.     
način izračuna količnika likvidnosti sredstev za borznoposredniško družbo,
2.     
najmanjši obseg likvidnosti borznoposredniške družbe,
3.     
vsebino, način in roke poročanja Agenciji za trg vrednostnih papirjev (v
nadaljevanju: Agencija) o nastopu nesposobnosti poravnati dospele denarne
obveznosti ob njihovi dospelosti,
4.     
vsebino, način in roke poročanja Agenciji o likvidnosti.
KOLIČNIK LIKVIDNOSTI BORZNOPOSREDNIŠKE DRUŽBE
2. člen
Količnik likvidnosti borznoposredniške družbe je razmerje med
likvidnimi sredstvi iz 3. člena tega sklepa ter dospelimi in kmalu dospelimi
obveznostmi iz 4. člena tega sklepa.
LIKVIDNA SREDSTVA IN OBSEG LIKVIDNOSTI BORZNOPOSREDNIŠKE
DRUŽBE
3. člen
Med likvidna sredstva, katerih skupna vrednost predstavlja vsakokratni
obseg likvidnosti borznoposredniške družbe, se po tem sklepu uvrščajo: 
1.     
imetja na denarnih računih borznoposredniške družbe,
2.     
vloge na vpogled, vloge s preostalo dospelostjo do 5 dni in vloge na
odpoklic z odpoklicem do 5 dni pri bankah in hranilnicah oziroma kreditnih
institucijah,
3.     
gotovina v blagajni,
4.     
obveznice oziroma kuponi obveznic, blagajniški zapisi in drugi
primerljivi denarni instrumenti, če se izdajatelju takšnega finančnega
instrumenta lahko dodeli utež tveganja 0% v skladu s Sklepom o izračunu
kapitalske zahteve za kreditno tveganje po standardiziranem pristopu za
borznoposredniške družbe (Uradni list RS, št. 106/07),
5.     
terjatve do klirinško depotnih družb iz naslova kupnin za vrednostne
papirje, prodane na borzah članicah svetovnega združenja borz (organizacija
FIBV), z dospelostjo do vključno 5 dni, razen če so terjatve že dospele več kot
en dan, a še niso bile plačane,
6.     
neizkoriščeni del pogodbeno odobrenih, brezpogojnih okvirnih kreditov
bank s sedežem v Republiki Sloveniji, državi članici EEA ali kateri od
primerljivih držav iz Priloge IV Sklepa o izračunu kapitalske zahteve za tržna
tveganja za borznoposredniške družbe (Uradni list RS, št. 106/07; v
nadaljevanju: sklep o tržnih tveganjih), ki jih je možno črpati v petih dneh,
do višine, izrecno opredeljene v pogodbi,
7.     
dospele in nedospele terjatve, za katere je borznoposredniška družba
prejela predujem oziroma trdno dokazilo o plačilu s strani banke oziroma
kreditne institucije s sedežem v Republiki Sloveniji, državi članici EEA ali
kateri izmed primerljivih držav iz Priloge IV sklepa o tržnih tveganjih.
Ne glede na določbo prejšnjega odstavka tega člena se med
likvidna sredstva ne uvrščajo tiste postavke iz prejšnjega odstavka, ki so
obremenjene s pravicami tretjih oziroma jih ni mogoče unovčiti v 5 dneh.
DOSPELE IN KMALU DOSPELE OBVEZNOSTI BORZNOPOSREDNIŠKE DRUŽBE
4. člen
Dospele obveznosti borznoposredniške družbe po tem sklepu so
vse obveznosti iz poslovanja, financiranja in opravljanja storitev v zvezi z
vrednostnimi papirji za lastni račun ali račun strank, ki so dospele v plačilo
do dne, za katerega se izračunava količnik likvidnosti.
Kmalu dospele obveznosti borznoposredniške družbe po tem
sklepu so vse obveznosti iz poslovanja, financiranja in opravljanja storitev v
zvezi z vrednostnimi papirji za lastni račun ali račun strank, ki bodo dospele
v roku 5 dni oziroma jih je možno odpoklicati v roku 5 dni od dne, za katerega
se izračunava količnik likvidnosti.
Obveznosti po tem sklepu so vse bilančne obveznosti in tiste
zunajbilančne obveznosti, ki so nepreklicne in povezane z izdatkom, zlasti
obveznosti iz komisijskih poslov, terminskih poslov in danih garancij. 
Obveznosti po tem sklepu so tudi vsi drugi pričakovani izdatki,
ki niso izkazani kot obveznosti v bilanci stanja, bodo pa verjetno nastopili v
roku enega dne. 
Obveznosti borznoposredniške družbe, ki se nanašajo na izročitev
določenih vrednostnih papirjev nasprotni stranki, se zmanjšajo za vrednostne
papirje, s katerimi borznoposredniška družba prosto razpolaga v trenutku
izračuna dospelih in kmalu dospelih obveznosti iz tega člena.
VREDNOTENJE POSTAVK SREDSTEV IN OBVEZNOSTI
5. člen
Borznoposredniška družba vrednoti postavke sredstev in obveznosti
po tem sklepu po knjigovodski vrednosti.
NAJMANJŠI OBSEG LIKVIDNOSTI BORZNOPOSREDNIŠKE DRUŽBE
6. člen
Borznoposredniška družba dosega najmanjši obseg likvidnosti, če
količnik likvidnosti borznoposredniške družbe, izračunan v skladu z 2. členom
tega sklepa, znaša vsaj 1.
IZRAČUNAVANJE KOLIČNIKA LIKVIDNOSTI IN OBSEGA LIKVIDNOSTI
7. člen
Borznoposredniška družba mora dnevno izračunavati obseg likvidnosti
iz 3. člena tega sklepa, obseg dospelih in kmalu dospelih obveznosti iz 4.
člena tega sklepa in količnik likvidnosti iz 2. člena tega sklepa.
POROČANJE AGENCIJI V PRIMERU NASTOPA NESPOSOBNOSTI PORAVNATI
DOSPELE DENARNE OBVEZNOSTI OB NJIHOVI DOSPELOSTI
8. člen
Borznoposredniška družba mora Agencijo v 24 urah po nastopu
zamude obvestiti o vsaki zamudi plačila dospele obveznosti, če je razlog za
zamudo plačilna nesposobnost. 
Obvestilo iz prejšnjega odstavka tega člena mora obsegati skupno
višino dospelih neplačanih obveznosti borznoposredniške družbe ločeno po
obveznostih iz storitev v zvezi z vrednostnimi papirji in drugih obveznostih,
navedbo razlogov za zamudo plačila in navedbo ukrepov, ki jih bo
borznoposredniška družba sprejela za odpravo plačilne nesposobnosti. 
Borznoposredniška družba mora obvestilu iz prvega odstavka tega
člena priložiti izračun obsega likvidnosti in količnika likvidnosti na obrazcu
BPD-LIKV-2, določenemu v Prilogi 2 tega sklepa.
MESEČNO POROČANJE AGENCIJI
9. člen
Borznoposredniška družba mora poročati Agenciji količnike likvidnosti
in obsege likvidnosti za vse delovne dni preteklega meseca do 25. dne v mesecu.
Poročilo mora borznoposredniška družba izdelati na obrazcu BPD-LIKV-1,
določenemu v Prilogi 1 tega sklepa.
Borznoposredniška družba poroča Agenciji o podatkih iz prejšnjega
odstavka v elektronski obliki preko spletne strani Agencije oziroma preko
aplikacije ATVPP, ki je dosegljiva na spletni strani Agencije skupaj z navodili
za njeno uporabo. 
Če posredovanje podatkov iz prejšnjega odstavka zaradi izpada
povezave oziroma nedelovanja sistema elektronskega poročanja ni omogočeno, mora
borznoposredniška družba o tem najkasneje v roku za predložitev poročila pisno obvestiti
Agencijo in ji ustrezno dokumentacijo posredovati v pisni obliki v roku dveh
delovnih dni po preteku roka za oddajo poročila. Takoj po vzpostavitvi povezave
oziroma takoj po začetku delovanja sistema za elektronsko poročanje mora
borznoposredniška družba podatke, ki so bili posredovani v pisni obliki,
Agenciji sporočiti tudi na način iz prejšnjega odstavka.
PREHODNA IN KONČNA DOLOČBA
10. člen
Z dnem uporabe tega sklepa se preneha uporabljati Sklep o
načinu izračuna količnikov likvidnosti sredstev in najmanjšem obsegu
likvidnosti, ki ga mora zagotavljati borznoposredniška družba (Uradni list RS,
št. 6/00, 117/02 in 52/06). 
11. člen
Ta sklep začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2008.
Št. 259-1/19-27/2007
Ljubljana, dne 24. oktobra 2007
EVA 2007-1611-0162
Predsednik sveta
Agencije za trg vrednostnih papirjev
dr. Miha Juhart l.r.

Priloga
1: Količnik likvidnosti in obseg likvidnosti (obrazec BPD-LIKV-1)
Priloga
2: Dnevni obseg in količnik likvidnosti (obrazec BPD-LIKV-2)