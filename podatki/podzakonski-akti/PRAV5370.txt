I. SPLOŠNE DOLOČBE
1. člen
S tem pravilnikom ureja Socialna zbornica Slovenije
(vnadaljnjem besedilu: zbornica) postopek reševanja ugovorov zoper opravljene
socialnovarstvene storitve zasebnikov (v nadaljnem besedilu: ugovor), v skladu
s 60.a členom, 93., 94. in 95. členom zakona o socialnem varstvu.
2. člen
Za izvajanje javnega pooblastila iz 1. člena tega pravilnika je
po statuta Socialne zbornice Slovenije odgovoren generalni sekretar zbornice.
Strokovna služba opravlja strokovne in druge naloge za nemoteno
izvajanje nalog iz tega pravilnika.
3. člen
Zbornica letno poroča pristojnem ministrstvu o številu in
vrsti ugovorov, o najpogostejših vzrokih za vlaganje ugovorov, o postopkih in
dejanjih, ki jih je izvedla na tem delovnem področju ter o drugih okoliščinah,
ki se nanašajo na realizacijo nalog iz tega pravilnika.
4. člen
Pri izvajanju nalog iz tega pravilnika zbornica sodeluje s strokovnimi
združenji in skupnostmi izvajalcev socialno-varstvenih storitev, z drugimi
zbornicami, po presoji pa tudi z varuhom človekovih pravic, organizacijami
potrošnikov ter z drugimi državnimi in družbenimi subjekti, ki s svojim
delovanjem prispevajo k varstvu upravičencev in uporabnikov socialno-varstvenih
storitev.
II. POSTOPEK REŠEVANJA UGOVOROV
5. člen
V postopku reševanja ugovorov zbornica odloča o varstvu pravic
upravičenca do kakovostno izvedenih socialnovarstvenih storitev zasebnikov.
V izvajanju postopka zbornica smiselno upošteva načelo neodvisne
strokovne presoje.
6. člen
Ugovor na Socialno zbornico Slovenije lahko vloži
upravičenec, ki ni zadovoljen s storitvijo zasebnega izvajalca, vpisanega v
register pri pristojnem ministrstvu, ki izvaja socialno-varstvene storitve,
opredeljene v zakonu o socialnem varstvu in iz njega izvedenih dokumentov.
7. člen
Ugovor lahko vloži uporabnik, ki je kot posameznik, član
družine ali določene skupine, upravičen do strokovne obravnave v socialno
varstvenih storitvah, namenjenih preprečevanju in odpravljanju socialnih stisk
ter težav.
8. člen
Kot ugovor se šteje vsak pisni akt, ki vsebuje pritožbo, prijavo
in druga sporočila, iz katerih je razvidno nestrinjanje upravičenca z
opravljeno socialno varstveno storitvijo zasebnika.
Ugovor je popoln, če vsebuje:
-       
ime in priimek, rojstne podatke, naslov in podpis upravičenca,
-       
ime in naslov izvajalca ter opis in vrsto storitve, na katero
upravičenec ugovarja,
-       
navedbo dejstev in argumentov ugovora.
Ugovor lahko vsebuje tudi predlog morebitnih ukrepov zbornice.
9. člen
Upravičenec vloži ugovor v roku osem dni od dneva opravljene
socialno varstvene storitve programa.
Kot pravočasen se šteje tudi ugovor, ki je vložen v roku osem
dni od dneva, ko je upravičenec prejel obvestilo, da storitev, do katere je bil
upravičen, ni bila opravljena.
Kot pravočasen se šteje tudi ugovor, ki je vložen v roku osem
dni od dneva, ko je nastopila posledica (ne)opravljene storitve.
10. člen
Postopek se uvede, kadar je ugovor popoln in pravočasen.
Ob upoštevanju 9. člena tega pravilnika senat iz 11. člena tega
pravilnika pregleda ugovor v roku 15 dni od prejema popolnega ugovora ter
obvesti upravičenca o možnih ukrepih zbornice oziroma o uvedbi postopka.
Končno obvestilo o ugotovitvah, mnenju in ukrepih zbornice v
postopku reševanja ugovora se posredujejo upravičencu in izvajalcu ter drugim
morebitnim udeležencem v postopku v roku največ 45 dni od dneva, ko je ugovor popoln.
Kadar bi po mnenju generalnega sekretarja in po posvetu s
člani senata spoštovanje roka iz prejšnjega člena pomembno ogrozilo interese
upravičenca, lahko senat o ugovoru odloči v najkrajšem možnem roku.
11. člen
O ugovorih odloča senat za reševanje ugovorov soglasno.
Komisija za volitve in imenovanja pri zbornici na predlog strokovnega
sveta zbornice imenuje in potrdi listo 15 članov ekspertne skupine za reševanje
ugovorov. Pri sestavi in imenovanju članov ekspertne skupine se upoštevajo kriteriji
zastopanosti različnih področij in različnih izvajalcev socialno-varstvenih
dejavnosti ter strokovnost in izkušenost kandidatov za delo v ekspertni
skupini. Člani ekspertne skupine za reševanje ugovorov so imenovani za štiriletno
obdobje.
Za delo v postopku reševanja posameznega ugovora generalni
sekretar zbornice izmed članov ekspertne skupine imenuje tričlanski senat; predsednika
in dva člana.
Generalni sekretar zbornice lahko imenuje posameznega strokovnjaka
za občasno sodelovanje pri delu senata, kadar se ugovor nanaša na strokovnost
izvedene dejavnosti, ki terjajo posebna specializirana znanja, le-ta pa pri izboru
ekspertne skupine niso bila predvidena.
Predsednik in člana senata, ki odloča o konkretnem ugovoru,
so podpisniki končnega mnenja zbornice.
12. člen
V postopku ugotavljanja utemeljenosti ugovora sta dolžna sodelovati
izvajalec, zoper katerega je vložen ugovor, in upravičenec.
Upravičenec lahko neposredno sodeluje v vseh fazah postopka.
Na zahtevo upravičenca se mora udeležba v postopku omogočiti
tudi predstavniku zagovorniške organizacije in/ali društva, ki varuje interese
svojih članov.
Če senat pri oceni utemeljenosti ugovora ugotovi, da upravičenec
zaradi posebne prizadetosti, trenutnega ali trajnega stanja ni sposoben osebno
in samostojno sodelovati v postopku, mu predlaga pomoč zagovorniške
organizacije.
13. člen
Pri oceni utemeljenosti ugovora na izvedeno socialno varstveno
storitev senat upošteva usklajenost izvedbe z določili veljavne zakonodaje, z
normativi in standardi za področje socialnega varstva ter s predpisanimi
strokovnimi postopki.
Kot merilo za oceno veljajo tudi individualni načrti skrbi, določila
pogodbe ali dogovora o izvedbi pomoči med upravičencem in izvajalcem ter
splošne informacije, ki jih je upravičenec pridobil od izvajalca storitve pred
začetkom izvajanja storitve.
V pomanjkanju predpisanih, določenih ali merljivih elementov izvedene
dejavnosti, ki je predmet ugovarjanja, se za oceno primernosti upoštevajo
kodeks etičnih načel v socialnem varstvu, poklicni kodeksi strokovnih delavcev
in sodelavcev, ki izvajajo socialnovarstvene dejavnosti kakor tudi uveljavljena
dobra praksa ter dobri poslovni običaji.
Ugovor je utemeljen, če je ugotovljeno, da je socialno varstvena
storitev opravljena na način, ki ne ustreza njeni normativni, strokovni,
pogodbeni, etični in/ali poslovno standardni opredelitvi.
III. UKREPI IN MOŽNOST PRITOŽBE
14. člen
V postopkih reševanja ugovorov, v katerih je utemeljenost ugovora
ugotovljena, senat sprejme naslednje ukrepe:
-       
ustni opomin,
-       
pisni opomin izvajalcu,
-       
javna objava pisnega opomina izvajalcu na spletnih straneh,
-       
da pobudo za odvzem dovoljenja za delo zasebniku in izpis iz registra
zasebnih izvajalcev.
15. člen
Senat lahko svojo odločitev izrazi tudi tako, da:
-       
vsem udeležencem postopka poda priporočila ali strokovni nasvet o
nadaljnjem postopanju, glede na vrsto, stopnjo in posledice opravljene
socialno-varstvene storitve izvajalca,
-       
poda pobudo častnemu razsodišču Socialne zbornice Slovenije, ki uvede
postopek ugotavljanja odgovornosti izvajalca glede na določila kodeksa etičnih
načel v socialnem varstvu, če je ugotovljeno, da je zaradi malomarnosti ali neetičnega
ravnanja prizadeto človeško dostojanstvo upravičenca,
-       
predlaga izvajalcu dodatno izobraževanje in usposabljanje ter izvajanje
določenih strokovnih metod in postopkov.
16. člen
Upravičenec in zasebnik, ki nista zadovoljna z izrečenim ukrepom
ali odločitvijo senata, imata v 15 dneh možnost pritožbe na strokovni svet
zbornice. Pritožba mora biti podrobno obrazložena.
Strokovni svet zbornice je dolžan pritožbo obravnavati in v
zvezi z njo odločiti v 30 dneh po prejemu pritožbe.
IV. PREHODNE IN KONČNE DOLOČBE
17. člen
Pravilnik sprejme skupščina z večino članov skupščine Socialne
zbornice Slovenije. Spremembe in dopolnitve tega pravilnika se sprejme na enak
način.
18. člen
Ta pravilnik začne veljati, ko svoje soglasje k pravilniku poda
Ministrstvo za delo, družino in socialne zadeve.
Ta pravilnik se objavi v Uradnem
listu Republike Slovenije.
Zmaga Prošt l. r.
Predsednica
Socialne zbornice Slovenije
Ministrstvo za delo, družino in socialne zadeve je dalo soglasje
k pravilniku, pod št. 017-01-005/03-05 z dne 12. 11. 2003.