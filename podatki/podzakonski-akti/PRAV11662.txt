I. SPLOŠNE DOLOČBE
1. člen
(1) S tem pravilnikom se ureja
obdelava prometnih podatkov ter snemanje klicev preko telefonske številko 113,
govornih radijskih komunikacij v informacijsko-telekomunikacijskem sistemu
policije (v nadaljnjem besedilu: ITSP) in vsebine drugih komunikacij.
(2) Shranjeni podatki in posnetki iz
prejšnjega odstavka se uporabljajo za identificiranje, registriranje in
reševanje klicev v sili, ki jih prejme policija, ter da se policiji, organom,
pristojnim za nadzor nad njenim delovanjem, in drugim organom, pooblaščenim z
zakonom, omogoči rekonstrukcija ter preverjanje zakonitosti in strokovnosti
postopkov in ukrepov, ki jih je v zvezi s posamezno nalogo izvedla policija.
2. člen
V tem pravilniku uporabljeni izrazi imajo
naslednji pomen:
1.     
»prometni podatki« so podatki o prometu, ki se obdelujejo zaradi prenosa
komunikacij v okviru ITSP, in podatki o dostopu do policijskih zbirk podatkov;
2.     
»hramba prometnih podatkov« je hramba neposredno in avtomatsko zapisanih
prometnih podatkov v dnevnike posameznih storitev ITSP;
3.     
»snemanje vsebine komunikacije« je zapis vsebine klica na telefonsko
številko 113, vsebine govorne radijske komunikacije uporabnika ITSP ali vsebine
drugih komunikacij, ki jih na podlagi 10. člena tega pravilnika s pisno odredbo
določi generalni direktor policije ali od njega pooblaščena oseba;
4.     
»strokovna služba« je notranja organizacijska enota generalne policijske
uprave, pristojna za informatiko in telekomunikacije;
5.     
»vodja enote« je vodja notranje organizacijske enote generalne
policijske uprave ali direktor policijske uprave ali komandir območne
policijske postaje.
II. HRAMBA PROMETNIH PODATKOV
3. člen
(1) Policija lahko hrani naslednje
prometne podatke:
1.     
o telefonskih komunikacijah:
- 
klicna številka kličočega in klicanega priključka;
- 
čas začetka, čas konca in časovno trajanje zveze;
- 
čas vzpostavljanja neuspešne zveze;
- 
posredovan klic (glede na način vzpostavitve);
- 
smer komunikacije;
2.     
o radijskih komunikacijah:
- 
identifikacijska številka radijskega terminala;
- 
čas klica (čas sprejema ali oddaje klica);
- 
vrsta komunikacije in status;
- 
podatki o identifikaciji bazne postaje, preko katere uporabnik
komunicira;
3.     
o elektronskih sporočilih:
- 
čas komunikacijskega dogodka;
- 
prejemnik sporočila;
- 
pošiljatelj oziroma podpisnik sporočila;
- 
identifikatorji uporabnika in strežnika;
- 
naslov in oznake sporočila;
- 
velikost sporočila;
- 
status sporočila (dogodka);
4.     
o dostopu do internetnih storitev:
- 
čas dostopa;
- 
identifikatorji uporabniške naprave in uporabnika;
- 
naslov internetne storitve;
- 
status dostopa;
- 
vrsta prometa;
- 
količina podatkov;
5.     
o dostopu do podatkov, obdelovanih v okviru ITSP:
- 
podatki o uporabniku;
- 
podatki o času pristopanja do podatkov;
- 
naslov računalniškega terminala oziroma računalniške delovne postaje;
- 
uporabljen način dostopa do podatka;
- 
vsebina zahtevka za dostop do podatka;
- 
opis aktivnosti na podatku, ki je bil uporabniku predstavljen kot
odgovor na njegov zahtevek (npr. gledanje, vnašanje, spreminjanje ali brisanje
podatka);
6.     
o lokaciji uporabnika:
- 
identifikatorji naprave in uporabnika;
- 
čas zaznave lokacije;
- 
podatek o lokaciji.
(2) Podatki iz 1., 2., 3., 4., in 6.
točke prejšnjega odstavka se hranijo dve leti od datuma komunikacije, podatki
iz 5. točke pa obdobje, predpisano za hrambo tovrstnih podatkov policije.
III. SNEMANJE VSEBINE KOMUNIKACIJ
4. člen
(1) Policija snema vse klice preko
telefonske številke 113 in vse govorne komunikacije v radijskih omrežjih ITSP.
Policija snema tudi klice na telefonske številke, ki jih na podlagi 10. člena
tega pravilnika s pisno odredbo določi generalni direktor policije ali oseba,
ki jo pooblasti.
(2) Podatki o snemanih komunikacijah
se vodijo v razvidu komunikacij.
(3) Razvid iz prejšnjega odstavka vodi
strokovna služba. Kopijo razvida hrani policijska enota, v kateri je nameščena
snemalna naprava.
5. člen
(1) Komunikacije iz prejšnjega člena
se snemajo na snemalne naprave, katerih namestitev in uporabo določi generalni
direktor policije ali oseba, ki jo pooblasti.
(2) Za zagotovitev izvajanja prvih
nujnih ukrepov policije ob prejemu klica se posnetki komunikacij preko telefonske
številke 113 največ 24 ur hranijo tudi na sistemu za sprejem interventnih
klicev. Po poteku največ 24 ur od nastanka se posnetki izbrišejo.
(3) Na lokalnem dispečerskem delovnem
mestu digitalnega radijskega omrežja TETRA se zaradi zagotavljanja učinkovite
rabe radijskih komunikacijskih sredstev izvaja začasen zajem in hramba
radijskih signalov. Po poteku največ 72 ur od nastanka se posnetki izbrišejo.
6. člen
(1) Vzpostavitev snemanj na snemalne
naprave in upravljanje snemalnih naprav izvaja strokovna služba.
(2) Če so v vzdrževanje snemalnih
naprav vključeni zunanji izvajalci, lahko vzdrževalna dela, ob izpolnjevanju
pogojev, določenih v predpisih, ki v policiji urejajo varovanje osebnih, tajnih
in varovanih podatkov, izvajajo le pod nadzorom uslužbenca strokovne službe.
7. člen
(1) Tehnična izvedba in namestitev
snemalnih naprav mora omogočati neprekinjeno snemanje priključenih komunikacij.
(2) Posnetki se hranijo eno leto, nato
se izbrišejo.
8. člen
Kadar je treba zaradi učinkovite takojšnje
izvedbe določene naloge policije neodložljivo rekonstruirati ali preveriti
ukrepe oziroma postopke, ki jih je v zvezi s to nalogo policija že izvedla,
lahko vodja enote, v kateri je nameščena snemalna naprava, ali oseba, ki jo
pooblasti, izjemoma pisno odredi poslušanje posnetka, vezanega na določeno
nalogo. Tako odrejeno poslušanje posnetka lahko obsega največ 72-urno časovno
obdobje, merjeno od trenutka dogodka.
9. člen
(1) Strokovna služba hrani dnevnik
podatkov o posegih na snemalnih napravah.
(2) Dnevnik iz prejšnjega odstavka sme
vsebovati naslednje podatke:
-       
lokacija naprave,
-       
tip naprave,
-       
čas zapisa dogodka,
-       
čas začetka in konca prekinitve snemanja,
-       
opis posega,
-       
osebe, ki so opravile poseg in navzoče osebe.
10. člen
(1) Kadar je treba zaradi ugotavljanja
zakonitosti in strokovnosti izvršenih nalog policije omogočiti kasnejše
preverjanje postopkov in ukrepov, se lahko izjemoma snema tudi druge
komunikacije.
(2) Snemanje drugih komunikacij na
predlog vodje enote pisno odredi generalni direktor policije ali oseba, ki jo
pooblasti. Odredba o snemanju mora vsebovati razloge in utemeljitev snemanja,
podatke o informacijski ali telekomunikacijski storitvi ITSP, na kateri se bo
izvajalo snemanje, podatke o notranji organizacijski enoti policije, ki bo
upravljala s snemalno napravo podatke o obsegu in času snemanja, času hrambe
posnetkov, načinu uporabe ter načinu oziroma obliki seznanitve uporabnikov
informacijskih ali telekomunikacijskih storitev o odrejenem snemanju.
(3) Odredba iz prejšnjega odstavka
lahko velja največ eno leto, iz utemeljenih razlogov pa jo lahko generalni direktor
policije na pisni predlog vodje enote podaljša za največ eno leto.
IV. REKONSTRUKCIJA KOMUNIKACIJ, ELEKTRONSKIH SPOROČIL,
UPORABE INTERNETNIH STORITEV IN DOSTOPA DO PODATKOV
11. člen
(1) Kadar je treba zaradi ugotavljanja
zakonitosti in strokovnosti izvršenih nalog policije rekonstruirati ali preveriti
postopke in ukrepe, ki jih je v okviru posamezne naloge izvedla policija, lahko
notranja organizacijska enota policije, pristojna za zaščito podatkov, izpiše
shranjene prometne podatke iz 3. člena tega pravilnika ali izdela kopijo
posnetka govorne komunikacije, elektronskega sporočila oziroma uporabe
internetnih storitev. Izpis prometnih podatkov ali kopije posnetka pisno odredi
generalni direktor policije ali oseba, ki jo pooblasti. Pisna odredba se izda
na predlog vodje enote.
(2) Kopija oziroma izpis iz prejšnjega
odstavka se uporablja in hrani skladno s pravili postopka, po katerem se obravnava
zadeva, zaradi katere je bila odrejena izdelava kopije ali izpisa.
V. VARSTVO OSEBNE INTEGRITETE UPORABNIKOV ITSP
12. člen
Prometni podatki in posnetki, ki se hranijo
po določbah tega pravilnika, morajo biti varovani tako, da so dostopni samo
pooblaščenim osebam in da je vsak dostop do teh podatkov oziroma posnetkov
evidentiran.
13. člen
(1) Uslužbence policije – uporabnike
storitev ITSP se na hrambo prometnih podatkov oziroma snemanje vsebine
komunikacij opozori z obvestilom v internih telefonskih in radijskih imenikih
ITSP, v navodilih o uporabi elektronske pošte in internetnih storitev ter
navodilih o dostopu do podatkov ali z obvestilom, ki ga posamezniku pred
uporabo sporoči storitev ITSP. Uslužbenci policije s pisno izjavo potrdijo, da
so seznanjeni s hrambo prometnih podatkov oziroma snemanjem komunikacij v ITSP.
(2) Druge uporabnike storitev ITSP,
razen uporabnikov telefonske številke 113, se na hrambo prometnih podatkov
oziroma snemanje vsebine komunikacije opozori z obvestilom, ki ga posamezniku
pred uporabo sporoči storitev ITSP, v primeru spletne strani policije ali
internetne elektronske pošte domene policija.si pa z obvestilom na spletni
strani policije.
VI. PREHODNA IN KONČNI DOLOČBI
14. člen
Policija uskladi obdelavo podatkov in
snemanje vsebine komunikacij z določbami tega pravilnika najkasneje tri mesece
po njegovi uveljavitvi.
15. člen
Z dnem uveljavitve tega pravilnika se
preneha uporabljati Pravilnik o hrambi podatkov o elektronskih komunikacijah
policije in o dostopu do policijskih zbirk podatkov (Uradni list RS, št.
103/06, 59/07 in 15/13 – ZNPPol).
16. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-211/2013
Ljubljana, dne 8. oktobra 2013
EVA 2013-1711-0035
dr. Gregor Virant l.r.
Minister
za notranje zadeve