1. SPLOŠNE DOLOČBE
1. člen
(Vsebina sklepa)
(1) Ta sklep določa:
(a)   
vrste in merila glede primernega premoženja, ki se lahko zagotovi kot
stvarni vložek pri povečanju osnovnega kapitala banke in hranilnice (v
nadaljevanju: banke) in
(b)   
vsebino vloge in dokumentacijo, ki mora biti priložena k zahtevi za
izdajo dovoljenja za povečanje osnovnega kapitala s stvarnim vložkom.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(Uporaba pojmov)
Pojmi, uporabljeni v tem sklepu, imajo enak
pomen kot v določbah ZBan-1 in v predpisih, izdanih na njegovi podlagi oziroma
kot v določbah Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (v
nadaljevanju: Uredba).
2. VRSTE IN MERILA GLEDE PRIMERNEGA PREMOŽENJA
3. člen
(Vrste primernega premoženja)
Kot primerno premoženje za stvarni vložek
pri povečanju osnovnega kapitala banke na podlagi 2. točke osmega odstavka 43.
člena ZBan-1 štejejo dolžniški vrednostni papirji, ki so izdani s strani
centralne ravni držav članic ali centralnih bank držav članic in izpolnjujejo
merila iz 4. člena tega sklepa.
4. člen
(Merila glede primernega premoženja)
(1) Primerno premoženje iz 3. člena
tega sklepa, ki se lahko zagotovi kot stvarni vložek pri povečanju osnovnega
kapitala banke na podlagi 2. točke osmega odstavka 43. člena ZBan-1, mora
izpolnjevati naslednja merila:
(a)   
izpolnjevati kriterije primernosti finančnega premoženja za zavarovanje
terjatev Eurosistema, kot jih določi Banka Slovenije v sklepu, ki ureja splošna
pravila izvajanja denarne politike in
(b)   
banki mora omogočati dokončno (brezpogojno), prosto in trajno
razpolaganje z njim od trenutka vpisa povečanja osnovnega kapitala v sodni
register.
(2) Povečanje osnovnega kapitala banke
s stvarnim vložkom na podlagi 2. točke osmega odstavka 43. člena ZBan-1 se
lahko uporabi le za povečanje osnovnega kapitala banke z izdajo novih navadnih
delnic, ki izpolnjujejo kriterije za kapitalske instrumente navadnega
lastniškega temeljnega kapitala iz člena 28 Uredbe in jih banka izda z namenom
izpolnjevanja kapitalskih zahtev v delu, ki presega kapitalske zahteve iz člena
92(1) Uredbe.
(3) Ne glede na drugi odstavek tega
člena Banka Slovenije delno ali v celoti zavrne zahtevo banke za povečanje
osnovnega kapitala s stvarnim vložkom, če takšno povečanje osnovnega kapitala
za pokrivanje kapitalskih zahtev v delu, ki presega zahteve iz člena 92(1)
Uredbe, ni ustrezno glede na oceno tveganj, ki jim banka je ali bo
izpostavljena pri svojem poslovanju.
3. VLOGA IN DOKUMENTACIJA
5. člen
(Splošno)
(1) Zahtevi za izdajo dovoljenja za
povečanje osnovnega kapitala s stvarnim vložkom iz devetega odstavka
43. člena ZBan-1 mora banka priložiti dokumentacijo z naslednjimi podatki:
(a)   
opis predmeta stvarnega vložka (vrsta, loti, ISIN koda, datum izdaje in
zapadlosti, obrestna mera, datum izplačila obresti, idr.);
(b)   
nominalna in tržna vrednost stvarnega vložka;
(c)   
navedba polnega naziva in naslova osebe, od katere bo pridobljen stvarni
vložek, vključno z navedbo obstoječega deleža (neposredni in posredni), ki ga
navedena oseba že ima v banki ter navedba deleža po pridobitvi povečanja osnovnega
kapitala s stvarnim vložkom;
(d)   
izjavo imetnika predmeta stvarnega vložka, da bo predmet stvarnega
vložka po potrditvi sklepa o povečanju osnovnega kapitala banke na skupščini
banke prenesel na banko;
(e)   
število navadnih delnic, ki bodo izdane na podlagi stvarnega vložka ter
shematski prikaz izpolnjevanja zahtevanih lastnosti za upoštevanje navedenega
kapitalskega instrumenta v izračun kapitala ter skupni znesek povečanja
osnovnega kapitala banke;
(f)    
izračun kapitala in kapitalskih zahtev na posamični in konsolidirani
podlagi po stanju na zadnji dan meseca pred vložitvijo zahteve za izdajo
dovoljenja, vključno z višino in sestavo kapitala po posameznih kategorijah
oziroma postavkah ter projekcijo izračuna kapitala in kapitalskih zahtev za obdobje
prihodnjih treh let, prav tako z višino in sestavo kapitala po posameznih
kategorijah oziroma postavkah;
(g)   
predvidena delničarska struktura banke po povečanju osnovnega kapitala s
stvarnim vložkom, zlasti navedba kvalificiranih imetnikov v banki s podatki o
njihovih deležih;
(h)   
dokazila o izpolnjevanju predpisanih meril glede primernega premoženja
za povečanje osnovnega kapitala banke s stvarnim vložkom iz 4. člena tega
sklepa;
(i)    
predviden časovni okvir za povečanje osnovnega kapitala banke s stvarnim
vložkom;
(j)    
statutarna pooblastila banke za povečanje osnovnega kapitala banke s
stvarnim vložkom (sklep skupščine, statut banke, drugo);
(k)   
druga dejstva in okoliščine, povezane s povečanjem osnovnega kapitala
banke s stvarnim vložkom.
(2) Če namerava imetnik stvarnega
vložka iz (c) točke prvega odstavka tega člena pridobiti delež glasovalnih
pravic ali delež v kapitalu banke, ki je enak ali večji od kvalificiranega
deleža oziroma večji od razpona kvalificiranega deleža, za katerega je bilo
izdano dovoljenje, mora banka v zahtevi za izdajo dovoljenja za povečanje
osnovnega kapitala s stvarnim vložkom predložiti tudi dovoljenje Banke
Slovenije za pridobitev kvalificiranega deleža.
(3) Če je na predmetu stvarnega vložka
iz 3. člena tega sklepa ustanovljena zastavna pravica ali druga stvarna pravica
v korist tretjega, mora banka v zahtevi za izdajo dovoljenja za povečanje
osnovnega kapitala s stvarnim vložkom predložiti tudi ustrezne listine, ki
banki brezpogojno in nemudoma dovoljujejo izbris teh pravic v ustreznem registru.
4. KONČNA DOLOČBA
6. člen
(Veljavnost določb)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 23. septembra 2014
mag. Janez Fabijan l.r.
Namestnik preddnika
Sveta Banke Slovenije