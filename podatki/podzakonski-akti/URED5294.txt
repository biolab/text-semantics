1. člen
(1) Ta uredba določa merila, po katerih se šteje, da je
obstoj delodajalca oziroma njegovega pravnega naslednika, ki je stranka v
postopkih sporazumevanja o odškodnini na podlagi Zakona o odpravljanju posledic
dela z azbestom (Uradni list RS, št. 15/07 – uradno prečiščeno besedilo in
51/09; v nadaljnjem besedilu: zakon), zaradi izplačila odškodnine resno ogrožen
oziroma je zaradi tega bistveno oteženo njegovo poslovanje. 
(2) Ta uredba določa tudi merila za znižanje deleža
odškodnine delodajalca, določenega v tretjem odstavku 10. člena zakona, in
postopek za določitev znižanega deleža odškodnine.
2. člen
(1) Šteje se, da je obstoj delodajalca resno ogrožen oziroma
je njegovo poslovanje bistveno oteženo, če bi zaradi plačila odškodnine
delodajalec zašel v resne težave in bi vodstvo delodajalca moralo pripraviti
Program ukrepov za rešitev nastalih težav. 
(2) Nastale težave delodajalec dokazuje s kazalci, kot so na
primer povečanje kratkoročnih obveznosti, dolgoročna nelikvidnost delodajalca
in izguba, ki je višja od 50 odstotkov osnovnih sredstev. 
(3) Do znižanja deleža odškodnine niso upravičeni
delodajalci, ki so upravičeni do pomoči na podlagi Zakona o pomoči za reševanje
in prestrukturiranje gospodarskih družb v težavah (Uradni list RS, št. 44/07 –
uradno prečiščeno besedilo).
3. člen
(1) Delodajalec uveljavlja pravico do znižanja deleža
odškodnine pri medresorski komisiji iz 8. člena zakona. 
(2) Ob vlogi za uveljavitev pravice iz prejšnjega odstavka
mora delodajalec priložiti izjavo pooblaščenega revizorja, ki potrjuje kazalce
iz drugega odstavka prejšnjega člena.
4. člen
(1) Delodajalcu, za katerega se po postopku, določenem v
prejšnjem členu, ugotovi, da bi izplačilo odškodnine po zakonu resno ogrozilo
njegov obstoj ali otežilo poslovanje, se odškodnina zniža. 
(2) Odškodnina iz prejšnjega odstavka se lahko zniža največ
do višine 15 odstotkov zneska odškodnine, določenega v skladu z zakonom.
5. člen
Republika Slovenija krije odškodnino v celoti, če delodajalec,
pri katerem je bil zaposlen upravičenec do odškodnine, ali pravni naslednik
tega delodajalca ne obstaja več.
6. člen
(1) Znižanje deleža odškodnine iz 4. člena te uredbe se
izvede v skladu s pravilom de minimis, pri čemer skupna vrednost
znižanega deleža odškodnin iz 4. člena te uredbe, v skladu z Uredbo Komisije
(ES) 1998/2006 z dne 15. decembra 2006 o uporabi členov 87 in 88 Pogodbe pri
pomoči de minimis (UL L št. 379 z dne 28. 12. 2006, str. 5), istemu
delodajalcu na podlagi pravila de minimis ne sme preseči 200.000 eurov v
obdobju zadnjih treh proračunskih let, ne glede na obliko ali namen drugih
pomoči po pravilu de minimis. V primeru delodajalcev, ki delujejo v
cestnoprometnem sektorju, znaša zgornja dovoljena meja pomoči 100.000 eurov. 
(2) Do znižanja deleža odškodnine po tej uredbi niso
upravičeni delodajalci iz sektorjev ribištva in ribogojstva, premogovništva,
primarne proizvodnje kmetijskih proizvodov iz seznama v Prilogi I k Pogodbi o
delovanju Evropske unije in podjetja v težavah. Ministrstvo, pristojno za delo,
pred določitvijo znižanega deleža odškodnine po tej uredbi preveri pri
ministrstvu, pristojnem za finance, da s predvidenim zneskom določena
odškodnina po pravilu de minimis v zadnjih treh proračunskih letih ne
presega zneskov iz prejšnjega odstavka. 
(3) Ministrstvo, pristojno za delo, mora od delodajalca iz 4.
in 5. člena te uredbe pridobiti pisno izjavo o morebitnih že prejetih državnih
pomočeh in zagotoviti, da z zneski po pravilu de minimis znižanega
deleža odškodnin po tej uredbi ne bodo presežene intenzivnosti pomoči po drugih
predpisih. Ministrstvo, pristojno za delo, mora delodajalca obvestiti, da je
zmanjšan delež odškodnine določen po pravilu de minimis. 
(4) Ministrstvo, pristojno za delo, vzpostavi evidenco
delodajalcev, ki jim je bil določen znižan delež odškodnine po pravilu de
minimis, in ministrstvu, pristojnem za finance, poroča o nominalni višini
sredstev, za katera se je zaradi znižanega deleža odškodnine delodajalcu
povečal delež Republike Slovenije, v roku 15 dni po izplačilu odškodnine.
7. člen
Z dnem uveljavitve te uredbe preneha veljati Uredba o merilih
za znižanje deleža odškodnine, ki jo gospodarske družbe izplačujejo zaradi
posledic dela z azbestom (Uradni list RS, št. 76/08).
8. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00711-6/2010/4
Ljubljana, dne 18. marca 2010
EVA 2009-2611-0083
Vlada Republike Slovenije
Borut Pahor l.r. 
Predsednik