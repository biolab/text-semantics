1. člen
Ta uredba določa ukrep podpore za kmetijsko dejavnost v
obliki plačil za kmetijska gospodarstva zaradi neugodnih naravnih razmer za
leto 2006.
2. člen
Namen ukrepa je podpora kmetijskim gospodarstvom (v
nadaljnjem besedilu: KMG) zaradi neugodnih naravnih razmer z namenom
prilagoditve novim razmeram, ko KMG niso več upravičena do »izravnalnih plačil
za območja z omejenimi možnostmi za kmetijsko dejavnost« iz Programa razvoja
podeželja za Republiko Slovenijo 2004–2006 (Uradni list RS, št. 116/04 in
45/06; v nadaljnjem besedilu: PRP).
3. člen
Plačila za KMG zaradi neugodnih naravnih razmer za leto 2006
lahko upravičenci pridobijo za kmetijska zemljišča v uporabi, razen vinogradov
in hidromelioriranih zemljišč, iz katastrskih občin ali delov katastrskih
občin, ki so na seznamu iz priloge 1, ki je sestavni del te uredbe. Meje
katastrske občine (v nadaljnjem besedilu: k.o.) in delov k.o. so prikazane v
grafični obliki na spletni strani Ministrstva za kmetijstvo, gozdarstvo in
prehrano (v nadaljnjem besedilu: MKGP) na naslovu »http://rkg.gov.si/GERK«.
4. člen
Plačila za KMG zaradi neugodnih naravnih razmer za leto 2006
se upravičencem dodelijo, če so izpolnjeni naslednji pogoji: 
-       
najmanjša skupna površina na KMG, za katero je mogoče pridobiti plačilo,
je 1 hektar, 
-       
upravičenec izpolnjuje zahteve dobre kmetijske prakse iz PRP.
5. člen
(1) Plačila za KMG zaradi neugodnih naravnih razmer za leto
2006 se določijo na KMG glede na površino prijavljenih kmetijskih zemljišč v
uporabi, razen vinogradov in hidromelioriranih zemljišč v registru kmetijskih
gospodarstev na dan vnosa popolne zbirne vloge. 
(2) Višina plačila za KMG zaradi neugodnih naravnih razmer za
leto 2006 se določi glede na podatke iz elaborata »Območja z omejenimi
naravnimi dejavniki za kmetijstvo v Republiki Sloveniji«, potrjenega po stanju
na dan 15. marca 2003, ki je dosegljiv na vpogled na MKGP, tako, da višina
plačila na hektar kmetijskih zemljišč v uporabi znaša za KMG: 
-       
gorsko-višinska: 19.000 tolarjev/ha, 
-       
strma: 18.500 tolarjev/ha, 
-       
gričevnato-hribovita: 13.500 tolarjev/ha, 
-       
kraška: 15.500 tolarjev/ha, 
-       
druga: 12.500 tolarjev/ha. 
(3) Za KMG, ki niso vključena v elaborat iz prejšnjega
odstavka, njihova zemljišča pa se nahajajo na seznamu iz priloge 1 te uredbe,
znaša višina plačila 6.000 tolarjev/ha.
6. člen
(1) Zahtevek za KMG zaradi neugodnih naravnih razmer za leto
2006 lahko vložijo upravičenci, ki so vpisani v register kmetijskih
gospodarstev in imajo urejene GERKe. 
(2) Zahtevek za KMG zaradi neugodnih naravnih razmer za leto
2006 se vloži na obrazcu iz priloge 2, ki je sestavni del te uredbe. Zahtevek
se nanaša le na kmetijska zemljišča iz 3. člena te uredbe ob upoštevanju
pogojev iz 4. člena te uredbe. 
(3) Upravičenci vložijo zahtevek za KMG zaradi neugodnih
naravnih razmer za leto 2006 na Agencijo Republike Slovenije za kmetijske trge
in razvoj podeželja (v nadaljnjem besedilu: ARSKTRP), Dunajska 160, 1000
Ljubljana, od 15. junija do 1. julija 2006.
7. člen
(1) MKGP pripravi seznam grafičnih enot dejanske rabe (GERK)
s pripadajočimi površinami, ki ležijo v omenjenih območjih, in jih posreduje
ARSKTRP do 7. 7. 2006, glede na podatke z dne 1. 7. 2006 v registru kmetijskih
gospodarstev (RKG). 
(2) ARSKTRP izda odločbo in izvede izplačilo potem, ko MKGP
ugotovi, da upravičenci izpolnjujejo zahteve iz 8. člena te uredbe. 
(3) ARSKTRP preveri izvajanje pogojev za pridobitev plačila
iz 5. člena te uredbe tudi na podlagi podatkov iz zbirne vloge v skladu z
Uredbo o izvedbi ukrepov kmetijske politike za leto 2006 (Uradni list RS, št.
9/06).
8. člen
Plačila po tej uredbi prejmejo upravičenci po pravilu »de
minimis« v skladu z Uredbo Komisije (ES) št. 1860/2004 z dne 6. oktobra 2004 o
uporabi členov 87 in 88 Pogodbe ES za »de minimis« pomoči v kmetijskem in
ribiškem sektorju (UL L št. 325 z dne 28. 10. 2004, str. 4). Če višina pomoči
posameznemu upravičencu presega zgornjo mejo pomoči po pravilu »de minimis«
(3000 eurov v treh letih), se mu odobri le plačilo v višini razlike med že
dodeljeno in dovoljeno pomočjo. Če skupna sredstva, za katera so upravičenci
vložili popolne zahtevke, presežejo višino razpoložljivih sredstev na
proračunski postavki 5522 Podpora KMG zaradi neugodnih naravnih razmer oziroma
presežejo višino razpoložljivih sredstev, namenjenih pomoči »de minimis« v
Republiki Sloveniji v obdobju 2005–2007, se znesek vsem upravičencem do pomoči
sorazmerno zniža.
9. člen
Ta uredba začne veljati naslednji dan po objavi v Uradnem
listu Republike Slovenije. 
Šifra: 00715-19/2006/11
Ljubljana, dne 8. junija 2006
EVA 2005-2311-0261
Vlada Republike Slovenije
Janez Janša l.r. 
Predsednik

Priloga
1: Seznam katastrskih občin
Priloga
2: Zahtevek za plačilo KMG zaradi neugodnih naravnih razmer za leto 2006