1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12; v nadaljevanju Uredba (EU) št. 1093/2010) dne 11. julija
2017 objavil Končne smernice o medsebojni povezavi med zaporedjem odpisa in
konverzije iz direktive o sanaciji in reševanju bank ter uredbo in direktivo o
kapitalskih zahtevah (v nadaljevanju: smernice), ki so objavljene na njegovi
spletni strani.
(2) Smernice iz prvega odstavka tega člena v skladu s
šestim odstavkom 48. člena Direktive 2014/59/EU obravnavajo medsebojno
povezavo med določbami Uredbe (EU) št. 575/2013 in Direktive 2013/36/EU
ter določbami Direktive 2014/59/EU za namene zaporedja odpisa in konverzije.
Smernice pojasnjujejo povezavo za namene 48. člena Direktive 2014/59/EU,
ki določa zaporedje odpisa in konverzije pri uporabi instrumenta za reševanje s
sredstvi upnikov. Nanašajo se tudi na 60. člen Direktive 2014/59/EU glede
zaporedja odpisa in konverzije kapitalskih instrumentov, ko postane poslovanje
neuspešno.
(3) Smernice se uporabljajo za organe za reševanje iz
točke (iv) drugega odstavka 4. člena Uredbe (EU) št. 1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za Banko Slovenije, kadar v skladu z
ZRPPB-1 izvaja naloge in pristojnosti organa za reševanje.
(2) Banka Slovenije bo pri opravljanju nalog in
pristojnosti organa za reševanje v skladu z ZRPPB-1, v celoti upoštevala
določbe smernic v delu, v katerem se nanašajo na izvajanje nalog in pooblastil
organov za reševanje.
3. člen
(Razveljavitev predpisov)
Z dnem uveljavitve tega sklepa preneha veljati Sklep o
uporabi Končnih smernic o medsebojni povezavi med zaporedjem odpisa in
konverzije iz direktive o sanaciji in reševanju bank ter uredbo in direktivo o
kapitalskih zahtevah (Uradni list RS, št. 48/17 in 92/21 – ZRPPB-1).
4. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 2. novembra 2021
Boštjan Vasle
predsednik
Sveta Banke Slovenije