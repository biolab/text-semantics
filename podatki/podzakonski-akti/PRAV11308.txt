I. SPLOŠNE DOLOČBE
1. člen
(vsebina pravilnika)
(1) Ta pravilnik določa pogoje glede
potrebne opreme, naprav, osebja, dokumentacije in prostorov, ki jih morajo
izpolnjevati strokovne organizacije, ki izvajajo tehnične preglede motornih in
priklopnih vozil (v nadaljnjem besedilu: vozilo), način izvajanja tehničnih
pregledov, zahteve, ki jih morajo izpolnjevati vozila, da so tehnično brezhibna
in način vodenja evidenc o opravljenih tehničnih pregledih.
(2) Ta pravilnik deloma prenaša v pravni
red Republike Slovenije Direktivo 2014/45/EU Evropskega parlamenta in Sveta z
dne 3. aprila 2014 o rednih tehničnih pregledih motornih vozil in njihovih
priklopnih vozil ter razveljavitvi Direktive 2009/40/ES (UL L št. 127 z dne 29.
4. 2014, str. 51) in Direktivo 2014/46/EU Evropskega parlamenta in Sveta z dne
3. aprila 2014 o spremembi Direktive Sveta 1999/37/ES o dokumentih za
registracijo vozil (UL L št. 127 z dne 29. 4. 2014, str. 129).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
»elektronsko podprta preskuševalna steza« je preskuševalna steza, ki
omogoča zajem podatkov o vozilu, izmerjenih veličin, ugotovljenih nepravilnosti
in potrditev tehnične brezhibnosti vozila ter prenos teh podatkov v evidenco
registriranih vozil;
2.     
»elektronska potrditev tehnične brezhibnosti« je potrditev tehnične
brezhibnosti vozila v evidenci registriranih vozil, ki jo iz elektronsko
podprte preskuševalne steze opravi kontrolor ob prenosu podatkov o opravljenem
tehničnem pregledu vozila v evidenco registriranih vozil;
3.     
»kombinirana preskuševalna steza« je preskuševalna steza, ki omogoča
preskušanje vseh vozil, razen motornih koles in mopedov;
4.     
»kontrolor tehničnih pregledov« je oseba, ki izpolnjuje pogoje za
izvajalca tehničnih pregledov iz 60. člena Zakona o motornih vozilih (Uradni
list RS, št. 106/10, 23/15 in 68/16; v nadaljnjem besedilu: zakon);
5.     
»nepravilnosti« so tehnične napake in drugi primeri neskladnosti,
ugotovljeni med tehničnim pregledom;
6.     
»poslovni prostor« je preskuševalni prostor in vsi prostori, vezani na
izvajanje tehničnih pregledov, vključno z dovoznimi in odvoznimi potmi,
parkirnimi prostori in površinami za dinamični preskus zavor in merjenje hrupa
vozil;
7.     
»potrdilo o tehničnem pregledu« pomeni poročilo strokovne organizacije o
tehničnem pregledu, ki vsebuje rezultate tehničnega pregleda;
8.     
»preskuševalni prostor« je prostor, namenjen za izvajanje tehničnih
pregledov vozil z eno ali več preskuševalnimi stezami;
9.     
»preskuševalna steza« je površina, na kateri so vgrajene merilne naprave
in oprema za ugotavljanje tehničnega stanja določenih vrst vozil, razen površin
za dinamično preskušanje zavor in merjenje hrupa vozil;
10.  
»preskuševalna steza za osebne avtomobile« je preskuševalna steza, ki
omogoča preskušanje vozil, katerih največja dovoljena masa ne presega 3500 kg,
razen motornih koles in mopedov;
11.  
»preskuševalna steza za gospodarska vozila« je preskuševalna steza, ki
omogoča preskušanje vozil, katerih največja dovoljena masa presega 3500 kg;
12.  
»preskuševalna steza za motorna kolesa« je preskuševalna steza, ki
omogoča preskušanje motornih koles in mopedov.
3. člen
(mesto izvajanja tehničnih pregledov
vozil)
(1) Tehnični pregledi vozil se
izvajajo v preskuševalnem prostoru na ustrezni preskuševalni stezi.
(2) Tehnični pregledi vozil, katerih
se zaradi njihovih specifičnih tehničnih karakteristik ne more preskušati na
posameznih preskuševalnih stezah, se smejo izjemoma izvajati tudi zunaj
preskuševalnih stez, na posebej za to odobrenih preskuševalnih površinah.
4. člen
(pooblastilo za izvajanje tehničnih
pregledov vozil)
(1) Tehnične preglede vozil izvajajo
strokovne organizacije, ki so pridobile ustrezno pooblastilo Javne agencije
Republike Slovenije za varnost prometa (v nadaljnjem besedilu: agencija), v
skladu s 57. členom zakona in pravilnikom, ki ureja
način in postopek pridobitve pooblastila za opravljanje nalog strokovnih
organizacij.
(2) Pooblastilo iz prejšnjega odstavka
se podeli za eno od naslednjih dveh skupin kategorij vozil:
-       
M, N, O in L ali
-       
M, N, O, L, T, C in R.
(3) Pri opredelitvi kategorije vozila
po prejšnjem odstavku se upošteva razvrstitev vozil, določena v predpisu, ki
ureja ugotavljanje skladnosti vozil.
II. POSLOVNI PROSTOR, NAPRAVE, OPREMA IN DOKUMENTACIJA
1. Poslovni prostor
5. člen
(prostori za izvajanje tehničnih pregledov
vozil)
(1) Strokovna organizacija za tehnične
preglede vozil (v nadaljnjem besedilu: strokovna organizacija) mora imeti v
okviru poslovnega prostora za tehnične preglede vozil tudi prostore za
registracijo vozil.
(2) Prostori za registracijo vozil morajo
izpolnjevati zahteve iz pravilnika, ki ureja registracijo vozil.
(3) Prostori za tehnične preglede vozil
morajo biti vzdrževani tako, da omogočajo varno izvajanje postopkov v skladu s
tem pravilnikom.
(4) Prostori
za preskušanje vozil obsegajo:
1.     
zaprt preskuševalni prostor, ki mora ustrezati naslednjim pogojem:
a)   
vzdolž preskuševalne steze mora biti prostor za zadrževanje strank, ki
mora biti ločen od preskuševalne steze;
b)   
v preskuševalnem prostoru mora biti na vidnem mestu opozorilna tabla z
napisom, da je prepovedano zadrževanje strank na preskuševalnih stezah;
c)   
v prostoru mora biti vgrajena zaprta kabina ali poseben prostor,
namenjen odpiranju in zaključevanju potrdil o tehničnih pregledih vozil, z
nameščeno povezavo elektronsko podprtih preskuševalnih stez do evidence
registriranih vozil;
2.     
prostor za izvajalce tehničnih pregledov vozil in shranjevanje opreme;
3.     
površine za parkiranje čakajočih vozil in dovozne poti;
4.     
prosto površino za dinamični preskus zavor, ki mora ustrezati naslednjim
pogojem:
a)   
dolga mora biti najmanj 70 m in široka najmanj 3 m;
b)   
biti mora ravna, vodoravna in asfaltirana po vsej površini;
c)   
med preskušanjem mora biti ta površina ustrezno označena (npr. talne
oznake, stožci, opozorilne table) in varovana, da preskušanje ne more ogroziti
oseb;
5.     
prosto površino za merjenje hrupa, ki mora ustrezati naslednjim pogojem:
a)   
biti mora vodoravna in asfaltirana po vsej površini;
b)   
dolga mora biti najmanj 25 m in široka 9 m.
(5) Za
uporabo površin iz 4. in 5. točke prejšnjega odstavka mora imeti strokovna
organizacija urejeno medsebojno razmerje z lastnikom ali upravljavcem, v
kolikor ni sama njihov lastnik ali upravičenec uporabe.
(6) Na
dovoznih poteh na preskuševalne steze morajo biti naslednji napisi:
a)     na dovozni poti za osebne avtomobile napis »OSEBNI AVTOMOBILI«;
b)     na dovozni poti za gospodarska vozila napis »GOSPODARSKA VOZILA«;
c)     na dovozni poti za motorna kolesa in mopede napis: »MOTORNA
KOLESA«, če je to samostojna dovozna pot.
(7) Dovozne
poti so lahko namesto z napisi označene tudi z ustreznimi talnimi označbami na
vozišču. Na dovoznih in odvoznih poteh morajo biti talne označbe, ki označujejo
smer vožnje.
(8) Preskuševalni
prostor mora biti fizično ločen od drugih prostorov, da se preprečijo vplivi
emisij hrupa, plinov in drugih nevarnih snovi ter vlage. V preskuševalnem
prostoru mora biti zagotovljena temperatura in relativna vlažnost zraka, ki
zagotavlja normalno delovanje predpisanih naprav in opravljanje vseh postopkov,
predpisanih s tem pravilnikom.
6. člen
(varovanje prostorov)
Vsi prostori, v katerih se nahajajo
računalniki, s katerih je omogočen dostop do evidence registriranih vozil,
obrazci listin ter pečati, morajo biti ustrezno tehnično varovani s protivlomno
zaščito in imeti vgrajeno alarmno napravo, vezano na intervencijski center. Vsa
delovna mesta, s katerih je možen dostop do osebnih podatkov, morajo biti
zaradi varstva osebnih podatkov ustrezno varovana tako, da je nepooblaščenim
osebam onemogočen dostop do računalnika in vpogled na ekran računalnika.
7. člen
(tehnični pregledi mopedov, pri katerih
konstrukcijsko določena hitrost ne presega 25 km/h, traktorjev in traktorskih
priklopnikov na terenu)
(1) Strokovna organizacija
lahko izvaja tehnične preglede mopedov, pri katerih trajna nazivna moč
pogonskega motorja ne presega 4 kW in konstrukcijsko določena hitrost ne
presega 25 km/h, traktorjev in traktorskih priklopnikov zunaj svojih poslovnih
prostorov na priglašeni lokaciji na terenu, če o tem obvesti agencijo in
inšpektorat, pristojen za promet, najkasneje 14 dni pred pričetkom opravljanja takih
pregledov na določeni lokaciji. Obvestilo mora vključevati vrsto vozil, ki se
bodo pregledovala, kraj in lokacijo, datum in uro pričetka ter predvideni čas
zaključka izvajanja tehničnih pregledov vozil. Obvestilo je elektronsko. 
(2) Za preskušanje mopedov, pri
katerih trajna nazivna moč pogonskega motorja ne presega 4 kW in konstrukcijsko
določena hitrost ne presega 25 km/h, na terenu iz prejšnjega odstavka mora
strokovna organizacija na vsaki lokaciji zagotavljati: 
a)     prostor za izvajanje administrativno tehničnih opravil (lahko je
tudi ustrezno opremljeno vozilo); 
b)     ravno prosto površino za pregled vozil, ki mora biti vodoravna in
asfaltirana po vsej površini, široko najmanj 3 m in dolgo najmanj 10 m v
primeru preskusa z zavornimi valji ali široko najmanj 3 m in dolgo najmanj 40 m
v primeru dinamičnega preskusa zavor; med preskušanjem mora biti ta površina
ustrezno označena (npr. talne oznake, stožci, opozorilne table) in varovana, da
preskušanje ne more ogroziti oseb; 
c)     površino za parkiranje čakajočih vozil. 
(3) Za preskušanje traktorjev in
traktorskih priklopnikov na terenu iz prvega odstavka tega člena mora strokovna
organizacija na vsaki lokaciji zagotavljati: 
a)     prostor za izvajanje administrativno tehničnih opravil (lahko je
tudi ustrezno opremljeno vozilo); 
b)     ravno prosto površino za pregled vozil in dinamični preskus zavor,
dolgo najmanj 40 m in široko najmanj 3 m, ki mora biti vodoravna in asfaltirana
po vsej površini; med preskušanjem mora biti ta površina ustrezno označena
(npr. talne oznake, stožci, opozorilne table) in varovana, da preskušanje ne
more ogroziti oseb; 
c)     površino za parkiranje čakajočih vozil. 
(4) Za uporabo prostorov in površin iz
drugega in tretjega odstavka tega člena mora imeti strokovna organizacija
soglasje lastnika ali upravljavca, če ni sama njihov lastnik ali upravičenec
uporabe. 
(5) Strokovne organizacije, ki
izvajajo tehnične preglede mopedov, pri katerih trajna nazivna moč pogonskega
motorja ne presega 4 kW in konstrukcijsko določena hitrost ne presega 25 km/h,
traktorjev in traktorskih priklopnikov na terenu, priglasijo agenciji lokacije,
na katerih nameravajo izvajati te preglede. 
Za vsako lokacijo predložijo naslednje
podatke: 
-       
kraj in lokacija, 
-       
tloris preskuševalne površine in parkirnih površin v ustreznem merilu in
vpisanimi merami ter GPS koordinatami lokacije, 
-       
fotografije, ki prikazujejo te površine, 
-       
dokazila iz prejšnjega odstavka, 
-       
izjavo, katera enota strokovne organizacije bo izvajala preglede na
posamezni lokaciji, če ima strokovna organizacija pooblastila za delo v več
enotah ter 
-       
šifra registracijske organizacije. 
(6) Agencija objavi vse priglašene
lokacije na svoji spletni strani. Strokovna organizacija lahko izvaja tehnične
preglede na terenu samo na lokacijah, ki jih je sama priglasila.
8. člen
(preskuševalna steza za osebne avtomobile)
Preskuševalna steza za osebne avtomobile
mora izpolnjevati naslednje pogoje:
a)     dolžina steze, od vhoda do izhoda, mora biti najmanj 20 m;
b)     širina posamezne preskuševalne steze mora biti najmanj 4,5 m,
robovi preskuševalne steze pa morajo biti označeni s črno - rumeno črto, široko
100 mm.
9. člen
(preskuševalna steza za gospodarska vozila
in kombinirana preskuševalna steza)
Preskuševalna steza za gospodarska vozila
in kombinirana preskuševalna steza morata izpolnjevati naslednje pogoje:
a)     dolžina steze, od vhoda do izhoda, mora biti najmanj 40 m;
b)     širina posamezne preskuševalne steze mora biti najmanj 5 m, robovi
preskuševalne steze pa morajo biti jasno označeni s črno - rumeno črto, široko 100 mm.
10. člen
(preskuševalna steza za motorna kolesa)
Preskuševalna steza za motorna kolesa mora
izpolnjevati naslednje pogoje:
a)     dolžina steze, od vhoda do izhoda, mora biti najmanj 8 m;
b)     širina posamezne preskuševalne steze mora biti najmanj 1,2 m,
robovi preskuševalne steze pa morajo biti jasno označeni s črno - rumeno črto,
široko 100 mm;
c)     dovoz in izvoz s steze ne sme biti oviran, niti ne sme ovirati dela
na drugih preskuševalnih stezah.
11. člen
(elektronsko podprta preskuševalna steza)
(1) Vse preskuševalne steze morajo
biti elektronsko podprte z elektronskim zajemom podatkov o vozilu in rezultatov
meritev iz merilnih naprav, vnosom vizualno ugotovljenih nepravilnosti,
elektronsko potrditvijo tehnične brezhibnosti in prenosom podatkov o tehničnem
pregledu vozila v evidenco registriranih vozil.
(2) Na elektronsko podprto
preskuševalno stezo morajo biti priključene naslednje naprave za:
1.     
merjenje dimljenja dizelskih motorjev;
2.     
merjenje emisije izpušnih plinov bencinskih motorjev;
3.     
tehtanje mase vozila po oseh;
4.     
merjenje zavornih sil na obodu koles (zavorni valji);
5.     
merjenje hitrosti mopedov;
6.     
preverjanje nastavitve žarometov (regloskop);
7.     
vnos vizualno ugotovljenih nepravilnosti.
2. Naprave, oprema in dokumentacija
12. člen
(naprave, oprema in dokumentacija)
(1) Naprave, oprema in dokumentacija,
ki jo mora imeti strokovna organizacija za izvajanje tehničnih pregledov vozil,
so navedeni v Prilogi I, ki je sestavni del tega pravilnika.
(2) Oprema registracijskih organizacij
je opredeljena v pravilniku, ki ureja registracijo motornih in priklopnih
vozil.
(3) Oprema za tehnične preglede vozil mora
biti vzdrževana v skladu s specifikacijami, ki jih določa proizvajalec opreme.
III. OSEBJE
13. člen
(izvajalci tehničnih pregledov)
(1) Strokovna organizacija mora imeti
sklenjene pogodbe o zaposlitvi za določen ali nedoločen čas za naslednje
izvajalce tehničnih pregledov:
-       
vodjo tehničnih pregledov in
-       
kontrolorje tehničnih pregledov (v nadaljnjem besedilu: kontrolor).
(2) Naloge vodje tehničnih pregledov:
-       
organizira, razporeja in usklajuje izvajanje postopkov tehničnih
pregledov vozil;
-       
pripravlja navodila za izvajanje postopkov tehničnih pregledov vozil;
-       
je odgovoren, da se postopki tehničnih pregledov vozil opravljajo v
skladu s predpisanimi zahtevami, pisnimi postopki in navodili;
-       
zagotavlja nadzor nad izvajanjem tehničnih pregledov vozil in
kontrolorji;
-       
skrbi za seznanjanje kontrolorjev s spremembami predpisov in navodil,
skrbi za interna usposabljanja kontrolorjev in ugotavlja njihovo usposobljenost
oziroma potrebe po izobraževanju;
-       
sodeluje z organi, ki izvajajo nadzor;
-       
zagotavlja nadzor nad merilnimi napravami in opremo, načrtuje periodične
preglede oziroma kalibracijo opreme.
14. člen
(strokovna izobrazba in delovne izkušnje)
(1) Izvajalci tehničnih pregledov,
morajo imeti ustrezno strokovno izobrazbo in delovne izkušnje ter opravljen
ustrezen izpit.
(2) Ustrezna strokovna izobrazba je
najmanj:
-       
za vodje tehničnih pregledov višja strokovna izobrazba;
-       
za kontrolorje:
-       
srednja strokovna izobrazba: strojni tehnik, avtoservisni tehnik,
prometni tehnik ali tehnik mehatronike, oziroma
-       
poklicna šola avtoservisne dejavnosti: avtoserviser z opravljenim
mojstrskim izpitom.
(3) Ustrezne delovne izkušnje so:
-       
za vodje tehničnih pregledov najmanj dve leti delovnih izkušenj na
področju servisiranja ali popravil osebnih oziroma gospodarskih vozil;
-       
za kontrolorje najmanj tri leta delovnih izkušenj v avtoservisni stroki
na področju servisiranja ali popravil osebnih oziroma gospodarskih vozil.
V dobo delovnih izkušenj iz tega odstavka
se lahko šteje tudi doba, ki je bila opravljena v strokovni organizaciji za
opravljanje tehničnih pregledov vozil.
(4) Program usposabljanja, izpitov in
preskusov usposobljenosti, kot tudi pogostnost in programe obnavljanja znanja
določa pravilnik, ki ureja usposabljanje in preverjanje znanja delavcev strokovnih
organizacij.
IV. TEHNIČNI PREGLED VOZILA
1. Splošno
15. člen
(obseg tehničnega pregleda vozila)
(1) Tehnični pregled vozila obsega
pregled in preskus naprav in opreme na vozilu, brez razstavljanja vozila, in se
mora opraviti v celoti, čeprav je med pregledom ugotovljena posamezna
nepravilnost, zaradi katere vozilo ni tehnično brezhibno.
(2) Pri tehničnem pregledu vozila se
ugotavljajo in preverjajo:
1.     
podatki o vozilu:
- 
znamka;
- 
tip;
- 
komercialna oznaka;
- 
identifikacijska številka (VIN);
- 
registrska oznaka;
- 
kategorija;
- 
oblika nadgradnje;
- 
dodatni opis nadgradnje;
- 
število prevoženih kilometrov po stanju na števcu;
- 
ostali podatki iz evidence registriranih vozil.
2.     
stanje in učinkovitost delov, sistemov, predpisanih naprav in opreme
vozila.
(3) Za vsak tehnični pregled vozila se
v evidenci registriranih vozil enotno določi številka tehničnega pregleda
vozila, pod katero se vodi celotni pregled. Za popravni tehnični pregled vozila
se določi nova številka in doda povezava na predhodni tehnični pregled.
(4) Tehnični pregledi vozil se
izvajajo na elektronsko podprtih preskuševalnih stezah, ki izpolnjujejo pogoje,
določene v Prilogi I tega pravilnika.
16. člen
(izredni tehnični pregled vozila)
(1) Izredni tehnični pregled vozila se
opravi na način, ki je predpisan za redni tehnični pregled vozila. Ugotovitve
izrednega tehničnega pregleda vozila se priložijo odredbi, s katero je policist
oziroma inšpektor odredil izredni tehnični pregled.
(2) Tehnični pregled vozila v skladu z
zahtevami foruma za mednarodni transport (ITF) se opravi na način, ki je predpisan
za redni tehnični pregled vozila.
17. člen
(izvedba tehničnega pregleda vozila)
(1) Tehnični pregled vozila opravita
najmanj dva kontrolorja, od katerih eden vodi pregled, in ki morata biti pri
pregledu vozila ves čas prisotna do konca pregleda. Med pregledom se vnašajo
rezultati meritev in ugotovljene nepravilnosti v bazo podatkov elektronsko
podprte preskuševalne steze. Vsak kontrolor vnese vse nepravilnosti, ki jih je
ugotovil in poda oceno stanja vozila v obsegu, ki ga je pregledal. Po opravljenem
pregledu podata oba končno oceno o brezhibnosti vozila in kontrolor, ki je
pregled vodil, zaključi pregled z elektronsko potrditvijo. V potrdilo o pregledu vozila iz Priloge II, ki je sestavni del tega
pravilnika, se natisnejo rezultati meritev in ugotovljene nepravilnosti.
(2) Strokovna organizacija mora
zagotoviti, da je tehnični pregled vozila opravljen v celoti skladno z
določbami zakona in tega pravilnika ter, da je zagotovljena sledljivost
posameznih faz pregleda. Razviden mora biti obseg tehničnega pregleda vozila, ki ga je opravil in potrdil posamezni kontrolor.
(3) Po opravljenem tehničnem pregledu
vozila se skladno z določbo prvega odstavka 26. člena tega pravilnika potrdilo natisne in kontrolor, ki je pregled vodil, potrdi s podpisom na potrdilu opravljen tehnični pregled vozila.
(4) Kontrolorja opravljata tehnični
pregled vozila neodvisno, brez vpliva lastnika ali uporabnika vozila, svojega
nadrejenega, policista, inšpektorja ali druge osebe.
(5) Med tehničnim pregledom vozilo ne
sme biti obremenjeno s tovorom ali potniki, razen v primeru izrednega
tehničnega pregleda vozila v smislu drugega odstavka 49. člena zakona. Oprema
in pripomočki v vozilih za posebne namene so med tehničnim pregledom vozila
lahko nameščeni v vozilu.
(6) Med tehničnim pregledom vozilo
praviloma upravlja kontrolor.
18. člen
(stanje vozila)
(1) Vozilo mora biti za tehnični
pregled redno vzdrževano, nepoškodovano in očiščeno.
(2) Kontrolor lahko odkloni
opravljanje tehničnega pregleda vozila, ki je okvarjeno, tako da tehničnega
pregleda vozila ni mogoče opraviti v celoti (motor ne deluje, motor v slabem
stanju ipd.) in če je vozilo poškodovano, slabo vzdrževano ali neočiščeno,
razen kadar pregled takega vozila odredi policist ali inšpektor.
19. člen
(tehnični podatki o vozilu)
(1) Tehnični podatki o vozilu,
potrebni za ugotavljanje tehnične brezhibnosti vozila in skladnosti vgrajenih
predpisanih naprav in opreme, se zajemajo iz evidence izdanih potrdil o
skladnosti oziroma soglasij k registraciji oziroma se pridobijo neposredno iz
potrdila o skladnosti oziroma soglasja k registraciji in pri predelanih ali
dodelanih vozilih iz tehničnega poročila tehnične službe. Za vozila, za katera
ni na voljo tehničnih podatkov o vozilu v tej evidenci oziroma zanj ni bil
izdan dokument o skladnosti vozila, se tehnični podatki o vozilu zajemajo iz
tehničnih katalogov o vozilih oziroma se upoštevajo mejne vrednosti, ki so
določene s predpisi s področja vozil.
(2) Če iz razpoložljivih tehničnih
podatkov kontrolor ne more ugotoviti ali so skladni z dejanskim stanjem vozila,
se vozilo napoti na tehnično službo, da ugotovi tehnične podatke o vozilu.
2. Način izvedbe tehničnega pregleda
20. člen
(identifikacija vozila)
(1) Na tehnični pregled vozila je
treba pripeljati vozilo ter predložiti prometno dovoljenje in dokument o
skladnosti vozila ali soglasje k registraciji vozila. Če je dokument o skladnosti
vozila ali o soglasju k registraciji vozila kontrolorju dosegljiv v elektronski
obliki, ga ni treba predložiti.
(2) Tehnični pregled vozila se prične
z identifikacijo vozila. Pri identifikaciji vozila se ugotovi, če se tehnični
in identifikacijski podatki o vozilu ujemajo s podatki v prometnem dovoljenju,
evidenci registriranih vozil in na dokumentu o skladnosti vozila ali na
soglasju k registraciji vozila.
(3) Ob identifikaciji se zabeleži tudi
stanje prevoženih kilometrov na števcu. Če je v vozilu vgrajena naprava, ki
kaže prevoženo razdaljo v miljah, se vpiše stanje na števcu brez preračunavanja
v kilometre.
21. člen
(sum o pristnosti dokumentov oziroma
identifikacijske številke)
(1) Če se ugotovitve o vozilu ujemajo
s podatki v listinah o vozilu, kontrolor pa na podlagi pregleda vozila sumi, da
listina o vozilu ali identifikacijska številka oziroma tablica proizvajalca na
vozilu ni izvirna ali je predrugačena, je treba postopek pregleda opraviti do
konca, svoje ugotovitve in razloge za ta sum pa takoj sporočiti pristojni
policijski upravi.
(2) Če je vozilo tehnično brezhibno,
kontrolor potrdi tehnično brezhibnost vozila, ne glede na zadržek iz prejšnjega
odstavka.
22. člen
(pregled delov in sistemov vozila)
(1) Po opravljeni identifikaciji vozila se
opravi pregled vozila v skladu s tehnično specifikacijo za vozila TSV 605.
(2) V tehnični specifikaciji za vozila TSV
605 so podani obseg in podroben način opravljanja tehničnega pregleda določene
kategorije vozila, kriteriji za razvrstitev nepravilnosti v smislu 24. člena
tega pravilnika oziroma kriteriji za oceno njegove tehnične brezhibnosti.
23. člen
(neskladje med vozilom in dokumenti)
(1) Če se pri tehničnem pregledu
vozila ugotovijo spremembe na vozilu, nastale s predelavo ali dodelavo vozila v
skladu z 19. in 53. členom zakona, zaradi katerih se podatki v prometnem
dovoljenju in evidenci registriranih vozil ne ujemajo z ugotovljenim stanjem na
vozilu, kontrolor temu vozilu poda oceno, da ni tehnično brezhibno in napoti
stranko na tehnično službo, da opravi pregled vozila.
(2) Pri tehničnem pregledu vozila, ki
je predelano ali dodelano, kontrolor obvezno preveri ujemanje dejanskega stanja
vozila z opisanimi predelavami oziroma dodelavami. Če ugotovi neskladje, temu
vozilu poda oceno, da ni tehnično brezhibno in napoti stranko na tehnično
službo, da opravi pregled vozila. Če je tehnično poročilo, ki ga je izdala
tehnična služba v postopku ugotavljanja skladnosti predelanega vozila,
kontrolorju dosegljivo v elektronski obliki v evidenci registriranih vozil,
kontrolor primerja podatke iz tega poročila z dejanskim stanjem.
(3) Pri tehničnem pregledu
starodobnega vozila mora stanje in delovanje naprav ter sistemov ustrezati
stanju vozila v času izdelave. Kontrolor obvezno preveri skladnost vozila s
poročilom in potrdilom o razvrstitvi vozila v določen
razred starodobnega vozila oziroma dokumentom, na podlagi katerega je bilo
vozilo razvrščeno v starodobna vozila. Če ugotovi neskladje vozila s stanjem,
kot je opisano v poročilu in potrdilu o razvrstitvi
oziroma dokumentu, na podlagi katerega je bilo vozilo razvrščeno v starodobna
vozila, temu vozilu poda oceno, da ni tehnično brezhibno in napoti stranko na
tehnično službo, da opravi pregled vozila.
(4) Če so na vozilu vgrajeni sistemi,
sestavni deli ali samostojne tehnične enote, ki niso homologirani, pa bi v
skladu s predpisi morali biti, kontrolor takemu vozilu poda oceno, da ni
tehnično brezhibno.
(5) Če se na tehničnem pregledu vozila
ugotovi, da je identifikacijska številka vozila poškodovana ali prenarejena,
kontrolor šteje to kot napako, zaradi katere vozilo ni tehnično brezhibno in
napoti vozilo na tehnično službo, da v skladu z 20. členom zakona opravi
postopek ponovnega vtisa izvirne identifikacijske številke po določbah
pravilnika, ki ureja dele in opremo vozil.
24. člen
(vrednotenje nepravilnosti)
(1) Na podlagi ugotovljenega
dejanskega stanja vozila kontrolorja ovrednotita posamezne nepravilnosti,
ugotovljene pri tehničnem pregledu skladno s 17. členom tega pravilnika.
(2) Ugotovljene nepravilnosti na
vozilu se ovrednotijo in razporedijo v tri skupine glede na njihov vpliv na
varnost vozila oziroma varovanje okolja:
1.     
»pomanjkljivost«, zaradi katere je vozilo samo pogojno tehnično
brezhibno in je lahko udeleženo v cestnem prometu, lastnik vozila oziroma
uporabnik vozila pa je dolžan odpraviti to pomanjkljivost v roku 15 dni;
2.     
»napaka«, zaradi katere vozilo ni tehnično brezhibno, vendar je v času veljavnosti
prometnega dovoljenja lahko udeleženo v cestnem prometu zaradi prevoza na
popravilo;
3.     
»kritična napaka«, zaradi katere vozilo ni tehnično brezhibno in do
njene odprave ne sme biti udeleženo v cestnem prometu.
(3) Če ugotovljene nepravilnosti na vozilu
spadajo v več različnih skupin, se kot merodajna za oceno tehnične brezhibnosti
vozila upošteva nepravilnost, ki je uvrščena v višjo skupino. Če se na vozilu
ugotovi več nepravilnosti, ki sicer spadajo v isto skupino, se tako vozilo
lahko razvrsti v naslednjo višjo skupino, če taka kombinacija povzroči dodatno
zmanjšanje varnosti vozila oziroma varovanja okolja.
(4) Pri ugotovljeni posamezni
nepravilnosti, ki se po vplivu na varnost ali na varovanje okolja sicer lahko
razvrsti v različne skupine, je za razvrstitev merodajna ocena kontrolorja.
(5) Vozilu, pri katerem je ugotovljena
nepravilnost iz 1. točke drugega odstavka tega člena, se potrdi pogojna
tehnična brezhibnost in se mu po odpravi te nepravilnosti ni treba vrniti na
tehnični pregled.
(6) Rezultate tehničnega pregleda vozila
lahko spremeni le pooblaščena oseba ministrstva, pristojnega za promet, če so
ugotovitve tehničnega pregleda očitno napačne.
25. člen
(popravni tehnični pregled vozila)
(1) Za vozilo, za katerega je bilo
ugotovljeno, da ni tehnično brezhibno, se lahko opravi popravni tehnični
pregled samo v isti strokovni organizaciji, najkasneje v petih delovnih dneh po
tehničnem pregledu vozila, na katerem je bilo ugotovljeno, da to vozilo ni
tehnično brezhibno. Kontrolor pregleda elemente, ki so bili razlog za zavrnitev
in če ugotovi, da so vse napake odpravljene, z novim potrdilom o tehničnem pregledu vozila potrdi tehnično brezhibnost vozila. Ta
popravni tehnični pregled vozila se ne šteje kot nov tehnični pregled.
(2) Če je od tehničnega pregleda
vozila, pri katerem je bilo ugotovljeno, da vozilo ni tehnično brezhibno,
preteklo več kot pet delovnih dni, se mora opraviti nov tehnični pregled vozila
v celoti.
26. člen
(dokazila o opravljenem tehničnem pregledu
vozila)
(1) Po opravljenem tehničnem pregledu
vozila se stranki izda potrdilo iz 17. člena tega pravilnika, na katerem je
navedeno tudi ugotovljeno stanje tehnične brezhibnosti vozila, ugotovljene
nepravilnosti in njihova raven resnosti ter obvestilo o naslednjem tehničnem
pregledu.
(2) Za nov lahki priklopnik se ob
prvem dajanju v uporabo stranki izda obvestilo o datumu prvega tehničnega pregleda
lahkega priklopnika na obrazcu iz Priloge III, ki je sestavni del tega
pravilnika.
(3) Za vozilo, za katerega stranka
predloži ustrezno dokazilo o opravljenem tehničnem pregledu vozila v eni od
držav članic EU, ki ni starejše od 30 dni od dneva poteka veljavnosti
prometnega dovoljenja, se stranki izda potrdilo iz
prvega odstavka tega člena, v katerega se v rubriko opombe vpiše podatek o
opravljenem tehničnem pregledu vozila v eni od držav članic EU, v evidenci
registriranih vozil pa se določi datum naslednjega tehničnega pregleda vozila.
(4) Kot ustrezno dokazilo o
opravljenem tehničnem pregledu vozila iz prejšnjega odstavka mora stranka predložiti:
1.     
dokazilo tuje organizacije, ki je v državi članici EU pooblaščena za
opravljanje tehničnih pregledov vozil. Iz predloženega dokazila morajo biti
razvidni najmanj naslednji podatki:
- 
organizacija, ki je opravila tehnični pregled vozila,
- 
datum opravljenega tehničnega pregleda vozila,
- 
da je vozilo tehnično brezhibno,
- 
da so bile opravljene meritve emisij izpušnih plinov,
- 
zavorne sile po obodu koles delovne in parkirne zavore,
- 
zavorni učinki delovne in parkirne zavore,
2.     
uradni prevod dokazila o opravljenem tehničnem pregledu vozila, če
izvajalcu tehničnega pregleda vsebina dokazila ni razumljiva.
27. člen
(shranjevanje podatkov)
(1) Vsi podatki o rezultatih meritev
in vizualno ugotovljenih nepravilnostih, končni oceni o brezhibnosti vozila,
datum opravljenega tehničnega pregleda vozila in elektronska potrditev
tehničnega pregleda vozila se shranijo v evidenci registriranih vozil.
(2) Elektronska potrditev je izvedena
z uporabniškim imenom in geslom ali osebnim certifikatom kontrolorja.
(3) Strokovna organizacija mora
podatke o opravljenih tehničnih pregledih vozil hraniti v varnostni kopiji
najmanj tri leta.

Priloga
I: Naprave, oprema in dokumentacija
Priloga
II: Potrdilo o tehničnem pregledu vozila
Priloga
III: Obvestilo o datumu prvega tehničnega pregleda lahkega priklopnika

Pravilnik o tehničnih pregledih motornih in
priklopnih vozil (Uradni list RS, št. 44/13)
vsebuje naslednje prehodne in končne določbe:
»V. PREHODNE IN KONČNE DOLOČBE
28. člen
(hranjenje varnostne kopije)
Tretji odstavek 27. člena tega pravilnika
se uporablja do vzpostavitve sistema elektronskega arhiviranja dokumentov in
podatkov tehničnega pregleda.
29. člen
(uporaba obrazcev zapisnika,
potrdila in obvestila)
(1) Ne glede na določbe o obrazcu
zapisnika iz prvega odstavka 17. člena in Priloge II tega pravilnika, se do
2. decembra 2013 uporablja obrazec Zapisnika o tehničnem pregledu vozil iz
Priloge št. 4 Pravilnika o tehničnih pregledih motornih in priklopnih vozil (Uradni
list RS, št. 88/05, 119/07 in 106/10 – ZMV).
(2) Ne glede na določbe o potrdilu o
opravljenem preskusu tehnične brezhibnosti vozila iz prvega odstavka 26. člena
tega pravilnika, se do 2. decembra 2013 uporablja obrazec Potrdila o
opravljenem preizkusu tehnične brezhibnosti motornega oziroma priklopnega
vozila iz Priloge št. 5 Pravilnika o tehničnih pregledih motornih in priklopnih
vozil (Uradni list RS, št. 88/05, 119/07 in 106/10 – ZMV).
(3) Ne glede na določbe o obrazcu
obvestila o datumu prvega tehničnega pregleda lahkega priklopnika iz drugega
odstavka 26. člena in Priloge III tega pravilnika, se do 2. decembra 2013
uporablja obrazec Potrdila o tehnični brezhibnosti lahkega priklopnika iz
Priloge št. 6 Pravilnika o tehničnih pregledih motornih in priklopnih vozil
(Uradni list RS, št. 88/05, 119/07 in 106/10 – ZMV).
30. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o tehničnih pregledih motornih in priklopnih
vozil (Uradni list RS, št. 88/05, 119/07 in 106/10 – ZMV) razen:
-       
10. točke 2. člena,
-       
19. do 44. člen, ki se nanašajo na usposabljanje strokovnih delavcev in
izpit oziroma preizkus usposobljenosti,
-       
52. člen, ki določa barve vozila,
-       
53. do 71. člen, ki se nanašajo na način opravljanja tehničnega pregleda
vozila, če niso v nasprotju s tem pravilnikom in tehnično specifikacijo za
vozila iz drugega odstavka 22. člena tega pravilnika ter
-       
priloge 7 do 11 pravilnika,
ki se uporabljajo do začetka uporabe
ustreznih predpisov.
31. člen
(pooblastila za opravljanje
tehničnih pregledov)
(1) Strokovne organizacije, ki imajo
na dan uveljavitve tega pravilnika pooblastilo za opravljanje tehničnih
pregledov traktorjev in traktorskih priklopnikov zunaj prostorov pooblaščene
organizacije, morajo najkasneje do 31. decembra 2013 priglasiti agenciji
seznam vseh lokacij, na katerih izvajajo te tehnične preglede in podatke ter
dokazila iz četrtega odstavka 7. člena tega pravilnika za vsako lokacijo.
Agencija objavi seznam priglašenih lokacij na svoji spletni strani najkasneje
do 1. marca 2014. Od 1. januarja 2014 dalje lahko strokovne
organizacije opravljajo tehnične preglede traktorjev in traktorskih
priklopnikov na terenu samo na lokacijah, ki so jih same priglasile agenciji.
(2) Nova pooblastila za izvajanje
tehničnih pregledov vozil na stezi, ki omogoča preglede vozil po 7. točki
prvega odstavka 2. člena tega pravilnika, lahko agencija podeli še do
31. decembra 2013, če je bilo za objekt pridobljeno pravnomočno gradbeno
dovoljenje do 1. septembra 2013.
32. člen
(začetek veljavnosti in uporabe)
Ta pravilnik začne veljati petnajsti dan po
objavi v Uradnem listu Republike Slovenije, določbe devete alineje
1. točke drugega odstavka 15. člena, drugi do vključno peti odstavek 24.
člena, obrazec zapisnika o tehničnem pregledu vozila iz Priloge II in obrazec
obvestila o datumu prvega tehničnega pregleda lahkega priklopnika iz Priloge
III tega pravilnika pa se začnejo uporabljati 3. decembra 2013.«.

Pravilnik o spremembah in dopolnitvah
Pravilnika o tehničnih pregledih motornih in priklopnih vozil (Uradni list RS,
št. 97/13) spreminja
29. člen pravilnika tako, da se glasi:
»29. člen
(uporaba
obrazcev zapisnika, potrdila in obvestila)
(1) Ne glede na določbe o obrazcu
zapisnika iz prvega odstavka 17. člena in Priloge II tega pravilnika, se do 7.
maja 2014 uporablja obrazec Zapisnika o tehničnem pregledu
vozil iz Priloge št. 4 Pravilnika o tehničnih pregledih motornih in priklopnih
vozil (Uradni list RS, št. 88/05, 119/07 in 106/10 – ZMV).
(2) Ne glede na določbe o potrdilu o
opravljenem preskusu tehnične brezhibnosti vozila iz prvega odstavka 26. člena
tega pravilnika, se do 7. maja 2014 uporablja obrazec
Potrdila o opravljenem preizkusu tehnične brezhibnosti motornega oziroma
priklopnega vozila iz Priloge št. 5 Pravilnika o tehničnih pregledih motornih
in priklopnih vozil (Uradni list RS, št. 88/05, 119/07 in 106/10 – ZMV).
(3) Ne glede na določbe o obrazcu
obvestila o datumu prvega tehničnega pregleda lahkega priklopnika iz drugega
odstavka 26. člena in Priloge III tega pravilnika, se do 7. maja 2014 uporablja obrazec Potrdila o tehnični brezhibnosti lahkega
priklopnika iz Priloge št. 6 Pravilnika o tehničnih pregledih motornih in
priklopnih vozil (Uradni list RS, št. 88/05, 119/07 in 106/10 – ZMV).«;
spreminja
31. člen pravilnika tako, da se glasi:
»31. člen
(pooblastila za
opravljanje tehničnih pregledov)
(1) Strokovne organizacije, ki imajo
na dan uveljavitve tega pravilnika pooblastilo za opravljanje tehničnih
pregledov traktorjev in traktorskih priklopnikov zunaj prostorov pooblaščene
organizacije, morajo najkasneje do 31. decembra 2013 priglasiti agenciji
seznam vseh lokacij, na katerih izvajajo te tehnične preglede in podatke ter
dokazila iz četrtega odstavka 7. člena tega pravilnika za vsako lokacijo.
Agencija objavi seznam priglašenih lokacij na svoji spletni strani najkasneje
do 1. marca 2014. Od 1. januarja 2014 dalje lahko strokovne
organizacije opravljajo tehnične preglede traktorjev in traktorskih
priklopnikov na terenu samo na lokacijah, ki so jih same priglasile agenciji.
(2) Nova pooblastila strokovnim
organizacijam za izvajanje tehničnih pregledov vozil samo na preskuševalni
stezi za osebne avtomobile, lahko agencija podeli, če je bilo za objekt
pridobljeno pravnomočno gradbeno dovoljenje do 1. septembra 2013.
(3) Nova pooblastila strokovnim organizacijam za izvajanje
tehničnih pregledov vozil na preskuševalni stezi, ki ne izpolnjuje pogojev iz
9. člena tega pravilnika lahko agencija podeli, če preskuševalna steza
izpolnjuje pogoje, ki so se za tako stezo uporabljali pred uveljavitvijo tega
pravilnika in je bilo za objekt pridobljeno pravnomočno gradbeno dovoljenje do
31. decembra 2013.
(4) Nova pooblastila strokovnim organizacijam za
izvajanje tehničnih pregledov vozil lahko agencija podeli tudi, če
preskuševalna steza ne izpolnjuje pogojev tega pravilnika, vendar je bilo za
objekt, v katerem je ta preskuševalna steza, že pridobljeno pooblastilo za
izvajanje tehničnih pregledov vozil.«;
spreminja
32. člen pravilnika tako, da se glasi:
»32. člen
(začetek
veljavnosti in uporabe)
Ta pravilnik začne veljati petnajsti dan po
objavi v Uradnem listu Republike Slovenije, določbe devete alineje
1. točke drugega odstavka 15. člena, drugi do vključno peti odstavek 24.
člena, obrazec zapisnika o tehničnem pregledu vozila iz Priloge II in obrazec
obvestila o datumu prvega tehničnega pregleda lahkega priklopnika iz Priloge
III tega pravilnika pa se začnejo uporabljati 8. maja 2014.«;
ter vsebuje naslednjo končno določbo:
»6. člen
Ta pravilnik
začne veljati naslednji dan po objavi v Uradnem listu Republike Slovenije.«.

Pravilnik o spremembah Pravilnika o tehničnih
pregledih motornih in priklopnih vozil (Uradni list RS, št. 31/14) spreminja
29. člen pravilnika tako, da se glasi:
»29. člen
(uporaba
obrazcev zapisnika, potrdila in obvestila)
(1) Ne glede na določbe o obrazcu
zapisnika iz prvega odstavka 17. člena in Priloge II tega pravilnika, se do 12.
oktobra 2014 uporablja obrazec Zapisnika o tehničnem pregledu
vozil iz Priloge št. 4 Pravilnika o tehničnih pregledih motornih in priklopnih
vozil (Uradni list RS, št. 88/05, 119/07 in 106/10 – ZMV).
(2) Ne glede na določbe o potrdilu o
opravljenem preskusu tehnične brezhibnosti vozila iz prvega odstavka 26. člena
tega pravilnika, se do 12. oktobra 2014 uporablja
obrazec Potrdila o opravljenem preizkusu tehnične brezhibnosti motornega
oziroma priklopnega vozila iz Priloge št. 5 Pravilnika o tehničnih pregledih
motornih in priklopnih vozil (Uradni list RS, št. 88/05, 119/07 in 106/10 –
ZMV).
(3) Ne glede na določbe o obrazcu
obvestila o datumu prvega tehničnega pregleda lahkega priklopnika iz drugega
odstavka 26. člena in Priloge III tega pravilnika, se do 12. oktobra
2014 uporablja obrazec Potrdila o tehnični brezhibnosti
lahkega priklopnika iz Priloge št. 6 Pravilnika o tehničnih pregledih motornih
in priklopnih vozil (Uradni list RS, št. 88/05, 119/07 in 106/10 – ZMV).«;
spreminja
32. člen pravilnika tako, da se glasi:
»32. člen
(začetek
veljavnosti in uporabe)
Ta pravilnik začne veljati petnajsti dan po
objavi v Uradnem listu Republike Slovenije, določbe devete alineje
1. točke drugega odstavka 15. člena, drugi do vključno peti odstavek 24.
člena, obrazec zapisnika o tehničnem pregledu vozila iz Priloge II in obrazec
obvestila o datumu prvega tehničnega pregleda lahkega priklopnika iz Priloge
III tega pravilnika pa se začnejo uporabljati13. oktobra 2014.«;
ter
vsebuje naslednjo končno določbo:
»3. člen
Ta pravilnik
začne veljati naslednji dan po objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o tehničnih pregledih motornih in priklopnih vozil (Uradni list RS, št. 9/17) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Tehnični pregled mopeda, pri katerem trajna
nazivna moč pogonskega motorja ne presega 4 kW in konstrukcijsko določena
hitrost ne presega 25 km/h, se lahko na terenu začne izvajati 6. aprila
2017. 
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o tehničnih pregledih motornih in priklopnih vozil (Uradni list RS,
št. 47/17) vsebuje naslednjo prehodno in
končno določbo:
»PREHODNA IN KONČNA
DOLOČBA
12. člen
Zapisniki o
tehničnem pregledu vozila, izdani na podlagi Pravilnika o tehničnih pregledih
motornih in priklopnih vozil (Uradni list RS, št. 44/13, 97/13, 31/14 in 9/17),
še naprej veljajo v skladu z roki o tehničnih pregledih vozil, določenimi v
zakonu.
13. člen
Ta pravilnik
začne veljati osmi dan po objavi v Uradnem listu Republike Slovenije.«.