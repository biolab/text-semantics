1. člen
Ta pravilnik ureja način in pogoje za delovanje nacionalnega
programa zdravljenja s presaditvijo krvotvornih matičnih celic in delovanje
nacionalnega registra nesorodnih dajalcev krvotvornih matičnih celic.
2. člen
S presaditvijo krvotvornih matičnih celic se zdravijo bolniki
s krvnimi in drugimi boleznimi, pri katerih je po dosedanjih medicinskih
dognanjih in v skladu s sodobnimi strokovnimi smernicami to najuspešnejši način
zdravljenja, ob upoštevanju kontraindikacij. 
Krvotvorne matične celice za namen zdravljenja lahko
pridobimo iz kostnega mozga, periferne krvi ali iz placentarne krvi po rojstvu
posteljice.
3. člen
Evidenca o bolnikih-kandidatih za presaditev krvotvornih
matičnih celic se vodi na podlagi čakalnega seznama bolnikov, ki ga vodi
Transplantacijski center za presaditve krvotvornih matičnih celic (v nadaljnjem
besedilu: Transplantacijski center). 
Predlog za uvrstitev na čakalni seznam za presaditev
krvotvornih matičnih celic poda za zdravljenje bolnika odgovorni zdravnik
specialist po ustrezni diagnostični obdelavi bolnika. 
Odgovorni zdravnik specialist iz prejšnjega odstavka je
zdravnik specialist hematolog ali zdravnik specialist onkolog ali zdravnik
specialist pediater. 
Predlog iz drugega odstavka tega člena obravnava konzilij
Kliničnega oddelka za hematologijo ali Službe za hematologijo in onkologijo
Pediatrične klinike Kliničnega centra Ljubljana in nato še konzilij
Transplantacijskega centra, ki bolnika uvrsti na čakalni seznam bolnikov-
kandidatov za presaditev krvotvornih matičnih celic. 
Za uvrstitev na čakalni seznam iz prejšnjega odstavka je
potrebna predhodna pisna privolitev bolnika ali njegovega zakonitega
zastopnika, v primeru alogenične presaditve pa tudi pisna privolitev dajalca
krvotvornih matičnih celic.
4. člen
Redno spremljanje zdravstvenega stanja ter izvajanje
potrebnih medicinskih pregledov bolnika pred presaditvijo krvotvornih matičnih
celic in po njej opravlja odgovorni zdravnik specialist iz drugega odstavka
prejšnjega člena. 
Standardne operativne postopke vodenja bolnikov izdela
Transplantacijski center v skladu s sprejeto doktrino in mednarodnimi standardi
ter z njimi seznani Slovenija-transplant in Slovenija-Donor. 
Transplantacijski center mora redno pošiljati podatke o
čakalnem seznamu bolnikov-kandidatov ter o opravljenih odvzemih in presaditvah
krvotvornih matičnih celic Slovenija-transplantu, ki vodi evidenco in nadzor
nad transplantacijsko dejavnostjo v Republiki Sloveniji. 
Slovenija-Donor mora redno pošiljati Slovenija-transplantu
podatke o registru nesorodnih dajalcev krvotvornih matičnih celic ter o
opravljenih prenosih bioloških vzorcev za testiranje tkivne skladnosti in
krvotvornih matičnih celic za zdravljenje s presaditvijo, odvzetih doma ali v
tujini.
5. člen
Register nesorodnih dajalcev krvotvornih matičnih celic za
območje Republike Slovenije se imenuje Slovenija-Donor. 
Slovenija-Donor je nacionalni donorski in koordinacijski
center, ki deluje v skladu z zahtevami, standardi in predpisi mednarodne
organizacije za presajanje krvotvornih matičnih celic nesorodnih dajalcev –
World Marrow Donor Association (v nadaljnjem besedilu: WMDA) ter navodili, ki
jih za svoje delo sam oblikuje. 
Slovenija-Donor si mora kot polnopravni član WMDA prizadevati
za pridobitev in ohranitev akreditacije WMDA. 
Slovenija-Donor je tudi polnopravni član svetovnega registra
Bone Marrow Donors Worldwide (v nadaljnjem besedilu: BMDW).
6. člen
Program zdravljenja s presaditvijo krvotvornih matičnih celic
nesorodnih dajalcev izvaja Transplantacijski center, ki ga na podlagi predpisa
o določitvi kadrovskih, prostorskih, tehničnih in drugih pogojih za pridobitev
dovoljenja opravljanja dejavnosti odvzema, presaditve in shranjevanja delov
človeškega telesa, imenuje minister, pristojen za zdravje.
7. člen
Slovenija-Donor mora tesno sodelovati s Transplantacijskim
centrom in mora pri načrtovanju in izvajanju svoje dejavnosti upoštevati
usmeritve in obseg programa zdravljenja s presaditvijo krvotvornih matičnih
celic nesorodnih dajalcev, ki ga za območje Republike Slovenije sprejme in
izvaja Transplantacijski center.
8. člen
Slovenija-Donor sodeluje s Slovenija-transplantom na področju
promocije darovanja delov človeškega telesa, razvoja načina zdravljenja s
presaditvijo krvotvornih matičnih celic nesorodnih dajalcev in nadzora nad
vodenjem evidenc o dajanju in presaditvi ter razvoja in standardizacije
etičnih, tehničnih, medicinskih in finančnih vidikov dajanja krvotvornih
matičnih celic nesorodnih dajalcev.
9. člen
Naloge, ki jih opravlja Slovenija-Donor, so: 
-    
izvajanje vseh postopkov iskanja nesorodnega dajalca krvotvornih
matičnih celic s pomočjo odgovornega zdravnika specialista iz drugega odstavka
3. člena tega pravilnika in akreditiranega tujega registra ali
transplantacijskega centra; 
-    
koordinacija vseh postopkov izbire, odvzema, prenosa in dostave zbranih
krvotvornih matičnih celic izbranega nesorodnega darovalca v Transplantacijski
center; 
-    
pridobivanje čim večjega števila zdravih nesorodnih dajalcev krvotvornih
matičnih celic, starih od 18 do 55 let z obveščanjem strokovne in laične
javnosti o zdravljenju s presaditvijo krvotvornih matičnih celic nesorodnih
dajalcev; 
-    
vključevanje novih članov v Slovenija-Donor; 
-    
skrb za strokovni razvoj Slovenija-Donor, da lahko ohrani članstvo v
mednarodnih organizacijah, predvsem članstvo v BMDW, kar omogoča hitro
predhodno iskanje nesorodnih dajalcev krvotvornih matičnih celic v tujih
nacionalnih registrih, učinkovit stik z ostalimi člani BMDW ter stalen dostop
do različnih algoritmov in svetovnih ekspertiz, ki olajšujejo in skrajšujejo
iskanje primernega nesorodnega dajalca krvotvornih matičnih celic za bolnika v
Republiki Sloveniji.
10. člen
Naloge iz prejšnjega člena opravlja osebje Slovenija-Donor,
ki je usposobljeno in organizirano v skladu s standardi WMDA. 
Dejavnost nadzoruje zdravnik specialist-medicinski
koordinator za področje ugotavljanja tkivne skladnosti.
11. člen
Za evidentiranje in nadzor nad transplantacijsko dejavnostjo
je potrebno voditi in hraniti vso dokumentacijo o opravljenih storitvah v
skladu z veljavnimi predpisi s področja urejanja zbirk podatkov v zdravstvenem
varstvu in s področja varstva osebnih podatkov. 
Za delovanje registra Slovenija-Donor je potrebno pripraviti
navodila o postopkih in vzdrževanju dejavnosti registra v obliki standardnih
operativnih postopkov (v nadaljnjem besedilu: SOP). 
SOP se mora obnavljati enkrat letno ter sproti usklajevati z
zahtevami in priporočili Transplantacijskega centra in mednarodnih organizacij
s področja presajanja krvotvornih matičnih celic.
12. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-39/2003
Ljubljana, dne 18. julija 2003.
EVA 2000-2711-0067
dr. Dušan Keber l. r. 
Minister 
za zdravje