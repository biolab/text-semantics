1. Splošne določbe
1. člen
(predmet urejanja)
Ta sklep ureja:
1.    
višino zneskov letnih nadomestil za opravljanje nadzora, ki so jih
dolžne plačevati osebe, nad katerimi Banka Slovenije opravlja nadzor po Zakonu
o plačilnih storitvah in sistemih (Uradni list RS, št. 58/09, 34/10, 9/11,
32/12, 81/15 in 47/16; v nadaljevanju: ZPlaSS),
2.    
takse za odločanje o zahtevah za izdajo dovoljenj, za razširitev
dovoljenj in za vpis v register, o čemer odloča Banka Slovenije v skladu z
ZPlaSS.
2. člen
(sklicevanje in pojmi)
(1) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
(2) Pojmi, uporabljeni v tem sklepu,
imajo enak pomen kot v ZPlaSS.
2. Letna nadomestila
3. člen
(letno nadomestilo za nadzor nad
plačilnimi institucijami)
(1) Zavezanci za plačilo letnega
nadomestila za nadzor nad plačilnimi institucijami so naslednje osebe:
a) 
plačilna institucija,
b) 
hibridna plačilna institucija,
c) 
plačilna institucija z opustitvijo in
d) 
družba za izdajo elektronskega denarja,
hibridna družba za izdajo elektronskega denarja in družba za izdajo elektronskega
denarja z opustitvijo, za del dejavnosti, ki predstavlja opravljanje plačilnih
storitev.
(2) Višina skupnega letnega
nadomestila vseh zavezancev iz prvega odstavka tega člena za posamezno leto se
izračuna na podlagi dejanskih stroškov nadzora Banke Slovenije nad temi
zavezanci v letu, za katerega se zaračunava nadomestilo, ob upoštevanju deleža
pokrivanja teh stroškov, ki ga določi Banka Slovenije.
(3) Višina letnega nadomestila
zavezanca po tem členu za posamezno leto se izračuna kot vsota fiksnega deleža
in variabilnega deleža.
(4) Fiksni delež iz tretjega odstavka
tega člena se izračuna tako, da se znesek v višini 20% skupnega letnega nadomestila
iz drugega odstavka tega člena deli s številom vseh zavezancev iz točk a) do c)
prvega odstavka tega člena. Fiksni delež zavezancev iz točke d) prvega odstavka
tega člena je enak nič.
(5) Variabilni delež iz tretjega
odstavka tega člena se izračuna tako, da se znesek v višini 80% skupnega
letnega nadomestila iz drugega odstavka tega člena pomnoži z deležem plačilnih
transakcij, ki jih izvrši posamezni zavezanec kot ponudnik plačilnih storitev
plačnika ali prejemnika plačila, glede na vse plačilne transakcije, ki se
izvršijo preko vseh zavezancev iz prvega odstavka tega člena kot ponudnikov
plačilnih storitev plačnikov ali prejemnikov plačil.
(6) Delež plačilnih transakcij iz
petega odstavka tega člena se za zavezanca izračuna tako, da se upošteva 50%
deleža plačilnih transakcij, ki se izvršijo preko tega zavezanca kot ponudnika
plačilnih storitev plačnika ali prejemnika plačila, v vrednosti vseh plačilnih
transakcij, ki se izvršijo preko vseh zavezancev iz prvega odstavka tega člena
kot ponudnikov plačilnih storitev plačnikov ali prejemnikov plačil, in 50%
deleža plačilnih transakcij, ki se izvršijo preko tega zavezanca kot ponudnika
plačilnih storitev plačnika ali prejemnika plačila, v številu vseh plačilnih
transakcij, ki se izvršijo preko vseh zavezancev iz prvega odstavka tega člena
kot ponudnikov plačilnih storitev plačnikov ali prejemnikov plačil.
(7) Za namen izračuna deleža plačilnih
transakcij iz petega odstavka tega člena zavezanci po tem členu poročajo Banki
Slovenije polletne podatke o skupnem številu in skupni vrednosti plačilnih
transakcij, ki se izvršijo preko njih, tako v vlogi ponudnikov plačilnih
storitev plačnikov kot tudi v vlogi ponudnikov plačilnih storitev prejemnikov
plačil. Te podatke so dolžni poslati pisno, s pripisom "Plačilna
institucija – poročilo o obsegu", in sicer za prvo polletje koledarskega
leta do 31. avgusta v tekočem letu, za drugo polletje koledarskega leta pa
do 28. februarja naslednjega leta. Določba tega odstavka se ne uporablja v
primeru, če zavezanec po tem členu pošilja podatke iz tega odstavka Banki
Slovenije na polletni ravni ali pogosteje na podlagi drugih predpisov.
(8) Zavezanci iz točke d) prvega odstavka
tega člena poročajo podatke iz sedmega odstavka tega člena skupaj s podatki iz
sedmega odstavka 3.a člena tega sklepa.
3.a člen
(letno nadomestilo za nadzor nad družbami
za izdajo elektronskega denarja)
(1) Zavezanci za plačilo letnega
nadomestila za nadzor nad družbami za izdajo elektronskega denarja so naslednje
osebe:
a) 
družba za izdajo elektronskega denarja,
b) 
hibridna družba za izdajo elektronskega denarja
in
c) 
družba za izdajo elektronskega denarja z
opustitvijo.
(2) Višina skupnega letnega
nadomestila vseh zavezancev iz prvega odstavka tega člena za posamezno leto se
izračuna na podlagi dejanskih stroškov nadzora Banke Slovenije nad temi
zavezanci v letu, za katero se zaračunava nadomestilo, ob upoštevanju deleža
pokrivanja teh stroškov, ki ga določi Banka Slovenije. Pri izračunu po tem
odstavku se ne upoštevajo stroški nadzora, ki se nanašajo na primere iz točke
d) prvega odstavka v povezavi z drugim odstavkom 3. člena tega sklepa.
(3) Višina letnega nadomestila
zavezanca po tem členu za posamezno leto se izračuna kot vsota fiksnega deleža
in variabilnega deleža.
(4) Fiksni delež iz tretjega odstavka
tega člena se izračuna tako, da se znesek v višini 20% skupnega letnega nadomestila
iz drugega odstavka tega člena deli s številom vseh zavezancev.
(5) Variabilni delež iz tretjega
odstavka tega člena se izračuna tako, da se znesek v višini 80% skupnega
letnega nadomestila iz drugega odstavka tega člena pomnoži s kvocientom med
povprečnim zneskom elektronskega denarja v obtoku, ki ga je izdal posamezni
zavezanec, in vsoto povprečnih zneskov elektronskega denarja v obtoku, ki so ga
izdali vsi zavezanci iz prvega odstavka tega člena.
(6) Povprečni znesek elektronskega
denarja v obtoku iz petega odstavka tega člena je povprečni celotni znesek
finančnih obveznosti v zvezi z izdanim elektronskim denarjem ob koncu vsakega
koledarskega dne v koledarskem letu, na katero se nanaša letno nadomestilo.
(7) Za namen izračuna deleža
elektronskega denarja v obtoku iz petega odstavka tega člena zavezanci po tem
členu poročajo Banki Slovenije polletne podatke o povprečnem znesku
elektronskega denarja v obtoku. Te podatke so dolžni poslati pisno, s pripisom
»Družba za izdajo elektronskega denarja – poročilo o obsegu«, in sicer za prvo
polletje koledarskega leta do 31. avgusta v tekočem letu, za drugo
polletje koledarskega leta pa do 28. februarja naslednjega leta. Določba
tega odstavka se ne uporablja v primeru, če zavezanec po tem členu pošilja
podatke iz tega odstavka Banki Slovenije na polletni ravni ali pogosteje na
podlagi drugih predpisov.
4. člen
(letno nadomestilo za nadzor nad
plačilnimi sistemi)
(1) Zavezanec za plačilo letnega
nadomestila za nadzor nad plačilnimi sistemi je vsak udeleženec plačilnega
sistema, katerega delovanje nadzira Banka Slovenije v skladu z ZPlaSS, razen udeležencev iz drugega odstavka 200. člena
ZPlaSS.
(2) Osnova za izračun letnega
nadomestila za nadzor nad plačilnimi sistemi po tem členu za posamezno leto je
enaka znesku dejanskih stroškov nadzora Banke Slovenije nad vsemi plačilnimi
sistemi pod njenim nadzorom v letu, za katerega se zaračunava nadomestilo,
pomnoženim z deležem pokrivanja teh stroškov, ki ga določi Banka Slovenije.
(3) Višina letnega nadomestila
posameznega zavezanca po tem členu za posamezno leto se izračuna kot vsota
fiksnega deleža in variabilnega deleža.
(4) Fiksni delež iz tretjega odstavka
tega člena se izračuna tako, da se znesek v višini 20% osnove za izračun
letnega nadomestila iz drugega odstavka tega člena deli s številom vseh
udeležencev plačilnih sistemov, katerih delovanje nadzira Banka Slovenije. Osebe, ki so udeleženci več plačilnih sistemov, se pri številu udeležencev
plačilnih sistemov upoštevajo pri vsakem plačilnem sistemu, v katerem so
udeležene, prav tako pa so zavezane plačati ustrezen večkratnik fiksnega deleža
po tem odstavku.
(5) Variabilni delež iz tretjega
odstavka tega člena se izračuna tako, da se znesek v višini 80% osnove za
izračun letnega nadomestila iz drugega odstavka tega člena pomnoži z deležem
plačilnih transakcij v plačilnih sistemih, ki jih odredi zavezanec oziroma se
odredijo preko njega.
(6) Delež plačilnih transakcij v
plačilnih sistemih iz petega odstavka tega člena se za zavezanca po tem členu
izračuna tako, da se upošteva 50% deleža plačilnih transakcij, ki jih odredi
zavezanec oziroma se odredijo preko njega, v vrednosti vseh plačilnih
transakcij v vseh plačilnih sistemih, ki so pod nadzorom Banke Slovenije, in
50% deleža plačilnih transakcij, ki jih odredi zavezanec oziroma se odredijo
preko njega, v številu vseh plačilnih transakcij v vseh plačilnih sistemih, ki
so pod nadzorom Banke Slovenije.
5. člen
(letno nadomestilo za nadzor nad
upravljavci plačilnih sistemov)
(1) Zavezanec za plačilo letnega
nadomestila za nadzor nad upravljavci plačilnega sistema je vsak upravljavec
plačilnega sistema iz drugega odstavka 166. člena ZPlaSS, razen Banke
Slovenije.
(2) Osnova za izračun letnega
nadomestila za nadzor nad upravljavci plačilnih sistemov po tem členu za posamezno
leto je enaka znesku dejanskih stroškov nadzora Banke Slovenije nad upravljavci
plačilnih sistemov pod njenim nadzorom v letu, za katerega se zaračunava
nadomestilo, pomnoženim z deležem pokrivanja teh stroškov, ki ga določi Banka Slovenije.
(3) Višina letnega nadomestila
posameznega zavezanca po tem členu za posamezno leto se izračuna kot vsota
fiksnega deleža in variabilnega deleža.
(4) Fiksni delež iz tretjega odstavka
tega člena se izračuna tako, da se znesek v višini 20% osnove za izračun
letnega nadomestila iz drugega odstavka tega člena deli s številom vseh
upravljavcev plačilnih sistemov, katerih delovanje nadzira Banka Slovenije. Osebe, ki so upravljavci več plačilnih sistemov, se pri številu upravljavcev
plačilnih sistemov upoštevajo tolikokrat, kolikor plačilnih sistemov upravljajo,
prav tako pa so zavezane plačati ustrezen večkratnik fiksnega deleža po tem
odstavku.
(5) Variabilni delež iz tretjega
odstavka tega člena se izračuna tako, da se znesek v višini 80% osnove za
izračun letnega nadomestila iz drugega odstavka tega člena pomnoži z deležem
plačilnih transakcij, ki se obdelujejo v plačilnih sistemih, ki jih upravlja ta
zavezanec (plačilne transakcije v sistemih zavezanca), glede na vse plačilne
transakcije, ki se obdelujejo v plačilnih sistemih pod nadzorom Banke Slovenije.
(6) Delež plačilnih transakcij iz
petega odstavka tega člena se za zavezanca po tem členu izračuna tako, da se
upošteva 50% deleža plačilnih transakcij v sistemih zavezanca v vrednosti vseh
plačilnih transakcij, ki se obdelujejo v plačilnih sistemih pod nadzorom Banke
Slovenije, in 50% deleža plačilnih transakcij v sistemih zavezanca v številu
vseh plačilnih transakcij, ki se obdelujejo v plačilnih sistemih pod nadzorom
Banke Slovenije.
6. člen
(število in vrednost plačilnih transakcij)
Za namene izračuna zneskov letnih
nadomestil po 3., 4. in 5. členu tega sklepa se upoštevajo podatki o številu in
vrednosti plačilnih transakcij v koledarskem letu (v nadaljevanju: leto), na
katero se nanaša letno nadomestilo.
7. člen
(plačilo letnega nadomestila za nadzor)
(1) Letno nadomestilo za nadzor iz 3.,
3.a, 4. in 5. člena tega sklepa za posamezno leto zavezanec plača Banki Slovenije
na podlagi izdanega računa v dveh obrokih.
(2) Banka Slovenije izda prvi račun za
plačilo letnega nadomestila praviloma do 30. septembra v tekočem letu na
podlagi načrtovanih stroškov nadzora za to leto. Drugi račun za plačilo letnega
nadomestila izda Banka Slovenije praviloma do 31. marca naslednjega leta
za preteklo leto. Skupen znesek obeh računov mora ustrezati višini letnega
nadomestila posameznega zavezanca, izračunani v skladu s 3., 3.a, 4. in 5. členom tega sklepa.
(3) Banka Slovenije ob izdaji računa
posameznemu zavezancu navede višino načrtovanih oziroma dejanskih stroškov
nadzora, višino osnove za izračun letnega nadomestila in znesek, ki ga mora
plačati zavezanec.
3. Takse za odločanje
8. člen
(zavezanec za plačilo takse)
(1) Zavezanec za plačilo takse je
vložnik zahteve za izdajo dovoljenja ali za razširitev dovoljenja ali zahteve
za vpis v register, o čemer odloča Banka Slovenije v skladu z ZPlaSS.
(2) V primeru zahteve za izdajo
dovoljenja za oblikovanje plačilnega sistema oziroma za spremembo pravil
plačilnega sistema, ko je vložnikov posamezne zahteve za izdajo dovoljenja več,
lahko ti določijo enega izmed vložnikov zahteve, ki se obravnava kot zavezanec
za plačilo takse po tem sklepu.
9. člen
(višina in izračun taks)
(1) Višina taks za odločanje o
zahtevah za izdajo dovoljenj se določa v točkah. Vrednost točke po tem sklepu
je 3,00 EUR.
(2) Osnova za izračun takse je
vrednost točke na dan nastanka obveznosti za plačilo takse. Obveznost za
plačilo takse za odločanje o izdaji dovoljenja nastane z dnem vložitve zahteve.
10. člen
(takse v zvezi s plačilnimi institucijami)
(1) Taksa za odločanje o zahtevi za
izdajo dovoljenja za opravljanje plačilnih storitev kot plačilna institucija,
hibridna plačilna institucija oziroma plačilna institucija z opustitvijo znaša
1500 točk.
(2) Taksa za odločanje o zahtevi za
razširitev dovoljenja za opravljanje plačilnih storitev kot plačilna
institucija oziroma hibridna plačilna institucija znaša 1000 točk.
(3) Taksa za odločanje o zahtevi za
izdajo dovoljenja za znižanje kapitalske zahteve za plačilno institucijo,
hibridno institucijo oziroma plačilno institucijo z opustitvijo znaša 250 točk.
(4) Taksa za odločanje o zahtevi za
izdajo dovoljenja hibridni instituciji za uporabo metode za določitev deleža
denarnih sredstev znaša 250 točk.
(5) Taksa za odločanje o zahtevi za
vpis podružnice ali zastopnika v register plačilnih institucij znaša 250 točk.
(6) Taksa za odločanje o zahtevi za izdajo
dovoljenja za združitev oziroma delitev znaša 1.125 točk.
10.a člen
(takse v zvezi z družbami za izdajo
elektronskega denarja)
(1) Za takse v zvezi z družbami za
izdajo elektronskega denarja, hibridnimi družbami za izdajo elektronskega
denarja oziroma družbami za izdajo elektronskega denarja z opustitvijo se
smiselno uporablja 10. člen tega sklepa.
(2) Taksa za odločanje o zahtevi za
izdajo dovoljenja za pridobitev kvalificiranega deleža v družbi za izdajo
elektronskega denarja, hibridni družbi za izdajo elektronskega denarja oziroma
družbi za izdajo elektronskega denarja z opustitvijo znaša 250 točk.
11. člen
(takse v zvezi s plačilnimi sistemi)
(1) Taksa za odločanje o zahtevi za
izdajo dovoljenja za oblikovanje plačilnega sistema znaša 800 točk.
(2) Taksa za odločanje o zahtevi za
izdajo dovoljenja za spremembo pravil plačilnega sistema znaša 450 točk.
12. člen
(takse v zvezi z upravljavci plačilnih
sistemov)
(1) Taksa za odločanje o zahtevi za
izdajo dovoljenja za opravljanje storitev upravljanja plačilnega sistema kot
klirinška družba, klirinška družba države članice ali klirinška družba tretje
države znaša 1.500 točk.
(2) Taksa za odločanje o zahtevi za
razširitev dovoljenja za opravljanje storitev upravljanja plačilnega sistema
kot klirinška družba, klirinška družba države članice ali klirinška družba
tretje države znaša 800 točk.

Sklep o višini zneskov letnih nadomestil za
nadzor in taks za odločanje o zahtevah za izdajo dovoljenj Banke Slovenije po
Zakonu o plačilnih storitvah in sistemih (Uradni list RS, št. 78/09)
vsebuje naslednjo prehodno in končno določbo:
»13. člen
(postopki v
teku)
Ta sklep se ne uporablja za postopke izdaje
dovoljenja ali soglasja, ki so se začeli pred uveljavitvijo tega sklepa. V teh
primerih je vložnik zahteve zavezan plačati takso za odločanje v skladu s predpisi,
veljavnimi na dan vložitve zahteve.
14. člen
(prehodna in
končna določba)
(1) Ta sklep začne veljati
1. novembra 2009.
(2) Ne glede na prvi odstavek tega
člena se letna nadomestila iz 3., 4. in 5. člena tega sklepa zaračunavajo prvič
za obdobje, ki se začne 1. januarja 2010.«.

Sklep o spremembah in dopolnitvah Sklepa o
višini zneskov letnih nadomestil za nadzor in taks za odločanje o zahtevah za
izdajo dovoljenj Banke Slovenije po Zakonu o plačilnih storitvah in sistemih
(Uradni list RS, št. 32/11) vsebuje naslednjo končno določbo:
»7. člen
Ta sklep začne veljati 30. aprila
2011.«.

Sklep o spremembah in dopolnitvah Sklepa o
višini zneskov letnih nadomestil za nadzor in taks za odločanje o zahtevah za
izdajo dovoljenj Banke Slovenije po Zakonu o plačilnih storitvah in sistemih
(Uradni list RS, št. 85/16)
vsebuje naslednjo prehodno in končno določbo:
»6. člen
(prehodna
določba)
Ta sklep se ne uporablja za postopke izdaje
dovoljenja, ki so se začeli pred uveljavitvijo tega sklepa. V teh primerih je
vložnik zahteve zavezan plačati takso za odločanje v skladu s predpisi,
veljavnimi na dan vložitve zahteve.
7. člen
(končna
določba)
Ta sklep začne veljati 1. januarja
2017.«.