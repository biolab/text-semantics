1. člen
(vsebina)
Ta pravilnik podrobneje določa pripravo veterinarskih
spričeval za izvoz pošiljk živali, živalskih proizvodov in krme (v nadaljnjem
besedilu: pošiljka) in postopek najave pošiljk.
2. člen
(veterinarski pogoji)
(1) Veterinarski pogoji
(v nadaljnjem besedilu: pogoji) so pogoji namembne tretje države, določeni v
predpisih tretje države oziroma v uvoznih dovoljenjih te države ali so dogovorjeni
s to tretjo državo in so navedeni v veterinarskih spričevalih, ki pri izvozu
spremljajo pošiljke (v nadaljnjem besedilu: veterinarsko spričevalo).
(2) Že pripravljene
vzorce veterinarskih spričeval za posamezne države in vrste pošiljk Uprava za varno
hrano, veterinarstvo in varstvo rastlin (v nadaljnjem besedilu: Uprava) objavi
na osrednjem spletnem mestu državne uprave. Izvoznik pred izvozom preveri na
osrednjem spletnem mestu, ali vzorec veterinarskega spričevala za določeno
vrsto pošiljke že obstaja, in preveri pri pristojnem organu namembne tretje
države, ali je vzorec veterinarskega spričevala ustrezen. Izvoznik pred izvozom
pridobi tudi informacije glede morebitnih testov in preiskav, ki jih je treba
izvesti zaradi preverjanja jamstev in izjav na veterinarskem spričevalu.
(3) Dodatne informacije
o izvedbi testov in preiskav iz prejšnjega odstavka izvoznik pridobi na
območnem uradu (v nadaljnjem besedilu: OU) Uprave.
(4) Ne glede na
prejšnji odstavek lahko izvoznik pridobi potrditev o ustreznosti vzorca
veterinarskega spričevala pri uvozniku v tretji državi in na podlagi tega
pripravi vsebino vzorca veterinarskega spričevala, če informacij iz prejšnjega odstavka
ne more pridobiti pri pristojnem organu v namembni tretji državi.
3. člen
(veterinarsko spričevalo)
(1) Izvoznik pripravi
vsebino vzorca veterinarskega spričevala na podlagi pogojev, ki jih pridobi v
namembni tretji državi, in ga v elektronski obliki pošlje na Upravo. Navodila
za pripravo vzorca veterinarskega spričevala Uprava objavi na osrednjem
spletnem mestu državne uprave.
(2) Pripravljeni vzorec
veterinarskega spričevala Uprava objavi na osrednjem spletnem mestu državne
uprave in ga vnese v aplikacijo CIS certifikati.
(3) Ne glede na prvi
odstavek tega člena se, če je obrazec veterinarskega spričevala dogovorjen med
Evropsko komisijo in namembno tretjo državo ter dostopen v informacijskem
sistemu Evropske komisije TRACES, za izvoz uporabi ta obrazec.
4. člen
(najava pošiljke)
(1) Po objavi vzorca
veterinarskega spričevala izvoznik pošiljko najavi pristojnemu OU Uprave
najmanj tri delovne dni pred odpremo.
(2) Najavo odpreme
pošiljke izvoznik odda na obrazcu, katerega predloga je kot Priloga sestavni
del tega pravilnika. Obrazec lahko odda elektronsko ali pisno.
(3) Na podlagi prejete
najave OU Uprave natisne veterinarsko spričevalo.
KONČNI DOLOČBI
5. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o postopku izdaje veterinarskih spričeval za izvoz (Uradni list RS, št. 60/06).
6. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-239/2022 
Ljubljana, dne 24. januarja 2023 
EVA 2022-2330-0052
Irena Šinko
ministrica 
za kmetijstvo, gozdarstvo in prehrano

Priloga:
Najava odpreme pošiljke za izvoz 