1. člen
(vsebina uredbe)
S to uredbo se določajo pristojni organ za izvajanje ukrepa
informiranja in promocije kmetijskih proizvodov, pregled postopka izbire
izvajalcev enostavnih programov ter merila za presojo primernosti in skladnosti
promocijskega gradiva za izvajanje:
-       
Uredbe (EU) št. 1144/2014 Evropskega parlamenta in Sveta z dne
22. oktobra 2014 o ukrepih za informiranje o kmetijskih proizvodih in
njihovo promocijo, ki se izvajajo na notranjem trgu in v tretjih državah, ter o
razveljavitvi Uredbe Sveta (ES) št. 3/2008 (UL L št. 317 z dne
4. 11. 2014, str. 56; v nadaljnjem besedilu: Uredba 1144/2014/EU),
-       
Delegirane uredbe Komisije (EU) 2015/1829 z dne 23. aprila 2015 o
dopolnitvi Uredbe (EU) št. 1144/2014 Evropskega parlamenta in Sveta o
ukrepih za informiranje o kmetijskih proizvodih in njihovo promocijo, ki se
izvajajo na notranjem trgu in v tretjih državah (UL L št. 266 z dne
13. 10. 2015, str. 3) in
-       
Izvedbene uredbe Komisije (EU) 2015/1831 z dne 7. oktobra 2015 o
pravilih za uporabo Uredbe (EU) št. 1144/2014 Evropskega parlamenta in
Sveta o ukrepih za informiranje o kmetijskih proizvodih in njihovo
promocijo, ki se izvajajo na notranjem trgu in v tretjih državah (UL L
št. 266 z dne 13. 10. 2015, str. 14; v nadaljnjem besedilu:
Uredba 1831/2015/EU).
2. člen
(pristojni organ)
Za izvajanje ukrepa informiranja in promocije kmetijskih
proizvodov je pristojna Agencija Republike Slovenije za kmetijske trge in
razvoj podeželja (v nadaljnjem besedilu: agencija).
3. člen
(pregled postopka izbora izvajalca izbranih enostavnih
programov za sofinanciranje)
(1) Postopek izbora izvajalca izbranih enostavnih
programov za sofinanciranje, ki ga opravijo organizacije predlagateljice (v
nadaljnjem besedilu: predlagateljica), mora biti izveden v obliki konkurenčnega
postopka. Agencija pregleda in preveri ustreznost postopka izbora izvajalca.
(2) Kadar je predlagateljica oseba, ki mora pri oddaji
svojih naročil upoštevati pravila javnega naročanja, agencija pri preverjanju
iz prejšnjega odstavka preveri, ali so bila upoštevana pravila javnega naročanja.
Če predlagateljici pri oddaji njenih naročil ni treba upoštevati pravil javnega
naročanja, agencija preveri, ali so bila upoštevana temeljna načela javnega
naročanja, zlasti v zvezi z:
-       
objavo in posredovanjem povabila k oddaji ponudbe,
-       
dolžino roka za oddajo ponudbe, ki ne sme biti krajši od 15 dni od
objave povabila k oddaji ponudbe,
-       
jasno vnaprejšnjo opredelitvijo objektivnih in nediskriminatornih
pogojev in meril za izbor izvajalca,
-       
presojo morebitnega nasprotja interesov in
-       
utemeljenostjo odločitve o izboru posameznega izvajalca.
(3) V postopku izbire izvajalca, pri katerem ni treba
upoštevati pravil javnega naročanja, morajo biti pogoji in merila za izbor
izvajalca določeni v objavi oziroma povabilu k oddaji ponudbe. Pogoji za izbiro
izvajalca morajo biti opredeljeni tako, da se zagotovi strokovna in finančna
sposobnost izvajalca za izvedbo storitve.
(4) Merila za izbor izvajalca iz prejšnjega odstavka
morajo vključevati najmanj:
-       
način ocenjevanja kakovosti predlaganih storitev v programu,
-       
ceno programa in
-       
način ocenjevanja ustreznosti predlagane medijske strategije programa.
(5) Kadar ima predlagateljica že sklenjeno okvirno
pogodbo z izvajalcem, se ta pogodba uporablja le, če je bil izvajalec izbran ob
upoštevanju kriterijev najugodnejše ponudbe in ne samo cene ali stroškov in če
ni bilo izkazanega navzkrižja interesov.
4. člen
(financiranje programov)
(1) Vsa izplačila predlagateljicam programov se izvedejo
do 15. oktobra tekočega leta.
(2) Za plačila računov izvajalca in podizvajalcev v
tretjih državah se uporablja devizni tečaj Banke Slovenije na dan plačila
računa.
5. člen
(presoja primernosti in skladnosti promocijskega gradiva)
(1) Agencija lahko za pomoč pri presoji primernosti in
skladnosti promocijskega gradiva v skladu s 14. členom Uredbe 1144/2014/EU
prosi pristojno ministrstvo oziroma drug upravni organ za strokovno mnenje, v
katerem poda pojasnila in podatke o ugotovitvi pomembnih dejstev, ki
upravičujejo ali zavračajo izplačilo sredstev (v nadaljnjem besedilu: strokovno
mnenje).
(2) Agencija prosi za strokovno mnenje pristojna
ministrstva oziroma druge upravne organe, zlasti s področij:
-       
kmetijstva, gozdarstva in prehrane,
-       
zdravstva,
-       
kulture,
-       
informatike.
6. člen
(merila za presojo primernosti in skladnosti promocijska
gradiva)
Primernost in skladnost promocijskega gradiva se presoja
zlasti z vidika naslednjih dejstev in informacij:
-       
ali je navedba porekla in blagovne znamke skladna s pogoji iz Uredbe
1831/2015/EU glede na glavno sporočilo Unije;
-       
ali so v informativnih in promocijskih sporočilih navedeni učinki na
zdravje skladni z Uredbo (ES) št. 1924/2006 Evropskega parlamenta in
Sveta z dne 20. decembra 2006 o prehranskih in zdravstvenih trditvah
na živilih (UL L št. 404 z dne 30. 12. 2006, str. 9), zadnjič
spremenjeno z Uredbo Komisije (EU) št. 1047/2012 z dne 8. novembra
2012 o spremembi Uredbe (ES) št. 1924/2006 glede seznama prehranskih
trditev (UL L št. 310 z dne 9. 11. 2012, str. 36), in Uredbo
Komisije (EU) št. 432/2012 z dne 16. maja 2012 o seznamu dovoljenih
zdravstvenih trditev na živilih, razen trditev, ki se nanašajo na zmanjšanje
tveganja za nastanek bolezni ter na razvoj in zdravje otrok (UL L št. 136
z dne 25. 5. 2012, str. 1), zadnjič spremenjeno z Uredbo Komisije (EU)
2016/1413 z dne 24. avgusta 2016 o spremembi Uredbe (EU) št. 432/2012
o seznamu dovoljenih zdravstvenih trditev na živilih, razen trditev, ki se
nanašajo na zmanjšanje tveganja za nastanek bolezni ter na razvoj in zdravje
otrok (UL L št. 230 z dne 25. 8. 2016, str. 8);
-       
glede na javnozdravstvene vidike;
-       
ali navajanje kakršnih koli pripomb, primerjav ali negativnih ocen v
povezavi z drugimi proizvodi ni dovoljeno in
-       
ali je promocijsko gradivo etično sprejemljivo.
7. člen
(hramba dokumentacije)
Predlagateljice, ki pridobijo sredstva na podlagi te uredbe,
vso dokumentacijo, na podlagi katere so bila pridobljena sredstva, hranijo še
najmanj tri leta od datuma izplačila zadnjega zneska iz pogodbe.
8. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju uredb Sveta in Evropske komisije o ukrepu informiranja in promocije
kmetijskih proizvodov (Uradni list RS, št. 1/08 in 45/08 – ZKme-1).
9. člen
(začetek veljavnosti)
Ta uredba začne veljati osmi dan po objavi v Uradnem listu
Republike Slovenije.
Št. 00715-46/2016
Ljubljana, dne 5. januarja 2017
EVA 2016-2330-0031
Vlada Republike Slovenije
dr. Miroslav Cerar l.r.
Predsednik