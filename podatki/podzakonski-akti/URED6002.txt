I. SPLOŠNE DOLOČBE
1. člen
(vsebina)
Ta uredba določa način in obseg varovanja,
vsebino programa varovanja, načrt varovanja, ocene stopnje tveganja in
varnostne ukrepe na varovanem območju.
2. člen
(pomen izrazov)
(1) Izrazi, uporabljeni v tej uredbi,
pomenijo:
1.    
»zavezanci« so subjekti iz prvega odstavka 69. člena Zakona o zasebnem
varovanju (Uradni list RS, št. 17/11; v nadaljnjem besedilu: zakon), ki jih
Vlada Republike Slovenije (v nadaljnjem besedilu: vlada) s sklepom zaveže k
organiziranju obveznega varovanja na podlagi zakona in te uredbe;
2.    
»varnostni ukrep na varovanem območju« je varovanje ljudi in premoženja
z varnostnim osebjem, sistemi tehničnega varovanja ali z obojim hkrati v skladu
z zakonom;
3.    
»lastno varovanje« je organiziranje varovanja v okviru organizacijske
strukture zavezanca, ki deluje na način in pod pogoji, določenimi z zakonom;
4.    
»pogodbeno varovanje« je organiziranje varovanja na podlagi pogodbe z
gospodarsko družbo ali samostojnim podjetnikom posameznikom, ki je imetnik
licence v skladu z zakonom;
5.    
»ministrstvo, pristojno za posamezno področje« je ministrstvo in drug
organ, ki opravlja naloge na področjih, določenih v zakonu, ki ureja državno
upravo, in zakonu, ki ureja vlado;
6.    
»izdelovalec načrta varovanja« je varnostni menedžer, zaposlen pri
imetniku licence v skladu z zakonom.
(2) Drugi izrazi, uporabljeni v tej
uredbi, imajo enak pomen kot izrazi, opredeljeni v zakonu.
3. člen
(določitev zavezanca)
(1) Ministrstvo, pristojno za
posamezno področje, po predhodni uskladitvi z ministrstvom, pristojnim za
notranje zadeve, vladi predlaga določitev zavezanca. Pri pripravi predloga se
ministrstvo, pristojno za posamezno področje, posvetuje z zavezancem.
(2) Pisni predlog iz prejšnjega
odstavka mora praviloma vsebovati:
-    
naziv oziroma firmo zavezanca;
-    
naslov oziroma sedež zavezanca;
-    
navedbo in podrobno obrazložitev razloga za obvezno organiziranje
varovanja;
-    
okvirni opis objektov, varovanih območij in predlog morebitnih
varnostnih ukrepov;
-    
rok, v katerem mora zavezanec organizirati varovanje, pripraviti in
potrditi načrt varovanja ter o tem obvestiti ministrstvo, pristojno za posamezno
področje.
(3) Vlada zavezanca določi s sklepom,
ki ga pošlje zavezancu, predlagatelju in ministrstvu, pristojnemu za notranje
zadeve.
(4) Ministrstvo, pristojno za notranje
zadeve, vodi seznam zavezancev, ki vključuje:
-    
naziv oziroma firmo zavezanca;
-    
naslov oziroma sedež zavezanca;
-    
matično številko zavezanca;
-    
sklep vlade.
4. člen
(prenehanje obveznosti organiziranja
varovanja)
(1) Obveznost organiziranja varovanja
preneha, če zavezanec preneha opravljati dejavnost ali prenehajo obstajati
posebni varnostni razlogi.
(2) V primeru iz prejšnjega odstavka
mora zavezanec najmanj 60 dni ali kasneje, če so za to upravičeni razlogi, pred
dnevom dejanskega prenehanja opravljanja dejavnosti ali prenehanja obstoja
posebnega varnostnega razloga pisno obvestiti ministrstvo, pristojno za
posamezno področje, ki o tem obvesti ministrstvo, pristojno za notranje zadeve.
(3) V primeru iz prvega odstavka tega
člena ministrstvo, pristojno za posamezno področje, po predhodni uskladitvi z
ministrstvom, pristojnim za notranje zadeve, vladi predlaga, da sprejme sklep o
prenehanju obveznega organiziranja varovanja zavezanca.
II. ORGANIZIRANJE VAROVANJA
5. člen
(organiziranost)
(1) Zavezanec organizira varovanje pod
pogoji in na način, določen z zakonom, tako da sam pridobi licenco v skladu z
zakonom ali pa sklene pogodbo o varovanju z drugim imetnikom licence, s katero
uredi njuna medsebojna razmerja, pravice in obveznosti.
(2) Zavezanec, katerega varovanje je
urejeno s posebnimi predpisi, organizira varovanje v skladu s temi predpisi. Če
ti predpisi ne vsebujejo vsaj enakovrednih postopkov, nalog in varnostnih
ukrepov, kot jih predvidevata zakon in ta uredba, se v delu, kjer ti niso vsaj
enakovredni, uporabi ta uredba.
(3) Zavezanec mora zagotoviti
varovanje tudi ob naravnih in drugih nesrečah, v krizi, izrednem in vojnem
stanju.
(4) Varnostno osebje, ki opravlja
varovanje pri zavezancu v skladu z načrtom varovanja, se na predlog zavezanca
ali ministrstva, pristojnega za posamezno področje, razporedi na delovno
dolžnost k zavezancu v skladu s predpisi s področja obrambe.
6. člen
(prostori in oprema)
Zavezanec mora zagotoviti ustrezne
prostore, opremo in materialno-tehnična sredstva, potrebna za organiziranje
obveznega varovanja, razen če se z imetnikom licence pogodbeno ne dogovorita
drugače.
III. DOKUMENTI VAROVANJA
7. člen
(načrt varovanja)
(1) Zavezanec mora imeti izdelan načrt
varovanja, ki vsebuje:
-    
oceno stopnje tveganja;
-    
program varovanja;
-    
načrt fizičnega varovanja.
(2) Zavezanec mora zagotoviti, da se
načrt varovanja sproti dopolnjuje in prilagaja glede na spremenjene varnostne
razmere oziroma oceno stopnje tveganja.
(3) Zavezanci, katerih varovanje je
urejeno s posebnimi predpisi, pripravijo dokumente varovanja v skladu s temi
predpisi. Če ti predpisi ne vsebujejo vsaj enakovrednih postopkov, nalog in
varnostnih ukrepov, kot jih predvidevata zakon in ta uredba, se v delu, kjer ti
niso vsaj enakovredni, uporabi ta uredba.
8. člen
(ocena stopnje tveganja)
(1) Obvezni elementi ocene stopnje
tveganja so:
1.    
podatki o zavezancu;
2.    
opis varovanega območja;
3.    
analiza ranljivosti;
4.    
analiza ogroženosti;
5.    
analiza tveganj;
6.    
splošna ocena o stopnji tveganja z oceno verjetnosti nastanka posledic.
Ocena stopnje tveganja vključuje tudi oceno
stanja varovanja podatkov in drugih ranljivosti, če je to potrebno zaradi
drugih predpisov ali zaradi narave poslovanja zavezanca.
(2) Ocena stopnje tveganja mora biti
pripravljena v treh stopnjah:
-    
nizka stopnja – verjetnost tveganja za nastanek škodnih dogodkov je
manjša, poslovanje zavezanca je normalno;
-    
srednja stopnja – verjetnost tveganja za nastanek škodnih dogodkov
obstaja – poslovanje zavezanca je lahko moteno;
-    
visoka stopnja – verjetnost tveganja za nastanek hujših škodnih dogodkov
je večja – poslovanje zavezanca je ogroženo.
(3) Policija, Slovenska
obveščevalno-varnostna agencija in obveščevalno varnostna služba ministrstva,
pristojnega za obrambo, v okviru svojih pristojnosti spremljajo varnostno
tveganje in grožnje in če pri tem pridobijo podatke, ki bi lahko vplivali na
oceno stopnje tveganja posameznega zavezanca, jih takoj odstopijo ministrstvu,
pristojnemu za notranje zadeve.
(4) Organi in službe iz prejšnjega
odstavka morajo najpozneje do 31. januarja za preteklo koledarsko leto
ministrstvu, pristojnemu za notranje zadeve, poslati varnostno pomembne podatke
za vse zavezance. Ministrstvo, pristojno za notranje zadeve, na podlagi
pridobljenih podatkov iz tega in prejšnjega odstavka zavezancem in
ministrstvom, pristojnim za posamezno področje, takoj pošlje zbirno oceno
varnostno pomembnih podatkov.
(5) Zavezanec mora zagotoviti, da se
ocena stopnje tveganja dopolni ob novih dejstvih in okoliščinah, ki vplivajo na
stopnjo tveganja, če je do teh podatkov prišel sam ali pa mu je podatke poslalo
ministrstvo, pristojno za notranje zadeve. Zavezanec mora pri pripravi in
dopolnjevanju ocene stopnje tveganja uporabiti podatke, ki mu jih je poslalo
ministrstvo, pristojno za notranje zadeve.
(6) Zavezanci, katerih varovanje je
urejeno s posebnimi predpisi, pridobijo podatke za pripravo ocene stopnje
tveganja v skladu s temi predpisi in v skladu s to uredbo.
9. člen
(program varovanja zavezanca)
Obvezni elementi programa varovanja so:
1.    
opredelitev namena varovanja;
2.    
pregled pravnih podlag;
3.    
zahteve, kriteriji, merila, pristojnosti in dolžnosti službe varovanja;
4.    
izhodišča in drugi ukrepi za izvedbo učinkovitega varovanja.
10. člen
(načrt fizičnega varovanja)
(1) Obvezni elementi načrta fizičnega
varovanja so:
1.    
opis varovanega območja;
2.    
načrt ali skica varovanega območja;
3.    
skice fizičnega varovanja z varnostnim osebjem in/ali sistemi tehničnega
varovanja;
4.    
organizacija in obseg varovanja:
a)   
način izvedbe (opis varnostnih ukrepov in postopkov varnostnega osebja),
b)   
opis sistema tehničnega varovanja,
c)   
načrt za uporabo zvez,
d)   
varnostni ukrepi in postopki varovanja ob naravnih in drugih nesrečah, v
krizi, izrednem stanju in vojni;
5.    
načrtovani ukrepi za preverjanje postopkov in varnostnih ukrepov;
6.    
požarni načrt;
7.    
opredelitev sodelovanja s pristojnimi službami (policijo, regijskim
centrom za obveščanje, gasilci, reševalno službo in drugimi pristojnimi službami).
(2) Načrt fizičnega varovanja mora
biti pripravljen tako, da so varnostni ukrepi prilagojeni posamezni oceni
stopnje tveganja v skladu z drugim odstavkom 8. člena te uredbe.
11. člen
(uskladitev in potrditev načrta varovanja)
(1) Izdelovalec načrta varovanja z
zavezancem uskladi njegovo vsebino. Pri izdelavi načrta varovanja lahko
sodelujejo tudi drugi strokovnjaki. Zavezanec potrdi načrt varovanja s podpisom
in ga v skladu z notranjimi pravili sprejme kot notranji akt zavezanca.
(2) Zavezanec mora v 15 dneh od
potrditve načrta obvestiti ministrstvo, pristojno za posamezno področje, ki o
potrditvi takoj obvesti ministrstvo, pristojno za notranje zadeve. Obveznost
obveščanja velja tudi za zavezance, katerih varovanje je urejeno s posebnimi
predpisi.
(3) Obvezni elementi obvestila o
potrditvi načrta so:
1.    
podatki o zavezancu;
2.    
naslov in številka načrta;
3.    
datum sprejema;
4.    
osebno ime skrbnika načrta pri zavezancu;
5.    
osebno ime izdelovalca načrta.
(4) Za zavezance, katerih varovanje je
urejeno s posebnimi predpisi, se načrti varovanja uskladijo in potrdijo v
skladu s temi predpisi.
IV. SODELOVANJE POLICIJE
12. člen
(sodelovanje Policije)
(1) V primeru utemeljenih razlogov
javne varnosti in interesa države lahko zavezanci za obvezno organiziranje
varovanja na podlagi zakona Policiji predlagajo sklenitev dogovora o
sodelovanju Policije pri varovanju oziroma o morebitnem prenosu alarmnih
signalov z varovanih območij na sistem za prenos in obravnavo alarmnih sporočil
Policije. O predlogu odloči Policija in o odločitvi pisno seznani predlagatelja
in ministrstvo, pristojno za notranje zadeve.
(2) Medsebojne pravice in obveznosti
iz prejšnjega odstavka se uredijo z dogovorom v pisni obliki.
V. NADZOR
13. člen
(nadzor)
(1) Izvajanje te uredbe nadzira
inšpektorat, pristojen za notranje zadeve.
(2) Zavezance, katerih varovanje je
urejeno s posebnimi predpisi, v okviru teh predpisov nadzirajo nadzorstveni
organi, določeni s temi predpisi.
(3) Inšpekcijski organi iz prvega in
prejšnjega odstavka morajo delovati usklajeno po načelu sodelovanja
inšpekcijskih organov zaradi primarnega zagotavljanja varnosti. Inšpektorat,
pristojen za notranje zadeve, opravi nadzor skupaj z nadzorstvenim organom iz
prejšnjega odstavka, lahko pa tudi sam, vendar mora v tem primeru ta organ
obvestiti o nameravanem inšpekcijskem pregledu.
(4) Zavezanci, določeni na podlagi
prvega odstavka 69. člena zakona, morajo organom iz prvega in drugega
odstavka tega člena omogočiti vpogled v načrt varovanja in postopke varovanja
ter varnostne ukrepe.
VI. KAZENSKE DOLOČBE
14. člen
(globa)
(1) Z globo od 4.000 do 12.000 eurov
se za prekršek kaznuje pravna oseba, samostojni podjetnik posameznik ali posameznik,
ki samostojno opravlja dejavnost, če:
-    
ravna v nasprotju z drugim odstavkom 4. člena te uredbe;
-    
ravna v nasprotju s 5. členom te uredbe;
-    
ravna v nasprotju s 6. členom te uredbe;
-    
ravna v nasprotju s 7. členom te uredbe;
-    
ravna v nasprotju z 8. členom te uredbe;
-    
ravna v nasprotju z 9. členom te uredbe;
-    
ravna v nasprotju z 10. členom te uredbe;
-    
ravna v nasprotju z 11. členom te uredbe;
-    
ravna v nasprotju s četrtim odstavkom 13. člena te uredbe;
-    
ravna v nasprotju s 16. členom te uredbe.
(2) Z globo od 400 do 1.200 eurov se
kaznuje odgovorna oseba pravne osebe, samostojnega podjetnika posameznika ali
posameznika, ki samostojno opravlja dejavnost, ki stori prekršek iz prejšnjega
odstavka.
VII. PREHODNE IN KONČNE DOLOČBE
15. člen
(določitev zavezancev)
Ministrstva, pristojna za posamezno
področje, morajo v šestih mesecih po uveljavitvi te uredbe preveriti razloge za
določitev zavezancev, določenih z Uredbo o obveznem organiziranju službe
varovanja (Uradni list RS, št. 43/08, 16/09 in 22/10), ter vladi v skladu s to
uredbo za posameznega zavezanca predlagati obvezno organiziranje varovanja
oziroma njegovo prenehanje.
16. člen
(uskladitev poslovanja)
Zavezanci, določeni na podlagi Uredbe o
obveznem organiziranju službe varovanja (Uradni list RS, št. 43/08, 16/09 in
22/10), nadaljujejo z varovanjem do sprejetja sklepov iz prejšnjega člena,
dokumente varovanja pa uskladijo z določbami te uredbe v 24 mesecih od
uveljavitve te uredbe.
17. člen
(prenehanje uporabe)
Z dnem uveljavitve te uredbe se preneha
uporabljati Uredba o obveznem organiziranju varovanja (Uradni list RS, št.
43/08, 16/09 in 22/10).
18. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00717-11/2012
Ljubljana, dne 17. oktobra 2012
EVA 2012-1711-0009
Vlada Republike Slovenije
Janez Janša l.r.
Predsednik