I. SPLOŠNE DOLOČBE
1. člen
(vsebina)
Ta pravilnik določa postopek priznanja označbe »izbrana
kakovost«, strokovne komisije, način ugotavljanja skladnosti, pogoje, ki jih
morajo izpolnjevati organizacije za kontrolo in certificiranje kmetijskih
pridelkov in živil, ter grafično podobo zaščitnega znaka »izbrana kakovost«.
2. člen
(postopek informiranja in klavzula)
(1) Ta pravilnik se izda ob upoštevanju postopka informiranja
v skladu z Direktivo (EU) 2015/1535 Evropskega parlamenta in Sveta z dne 9.
septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L št. 241 z
dne 17. 9. 2015, str. 1).
(2) Določbe tega pravilnika se ne uporabljajo za proizvode,
ki se v skladu z nacionalno zakonodajo, ki zagotavlja enakovredno raven
varovanja javnega interesa, kot je določena v zakonodaji Republike Slovenije,
zakonito:
-       
proizvajajo oziroma tržijo v drugih državah članicah Evropske unije in
Turčiji ali
-       
proizvajajo v državah Evropskega združenja za prosto trgovino (EFTA), ki
so hkrati podpisnice Sporazuma o Evropskem gospodarskem prostoru.
(3) Ta pravilnik se izvaja v skladu z Uredbo (EU) 2019/515
Evropskega parlamenta in Sveta z dne 19. marca 2019 o vzajemnem priznavanju
blaga, ki se zakonito trži v drugi državi članici, in o razveljavitvi Uredbe
(ES) št. 764/2008 (UL L št. 91 z dne 29. 3. 2019, str. 1).
3. člen
(izrazi)
(1) Osnovna surovina je surovina, ki predstavlja glavni
delež kmetijskega pridelka ali živila, je ključna za proizvodnjo kmetijskega
pridelka ali živila in mu daje določeno značilnost.
(2) Pridelava pomeni:
-       
rastlinsko pridelavo,
-       
rojstvo in rejo živali do prve stopnje predelave,
-       
prirejo jajc,
-       
prirejo mleka ali
-       
gospodarski ribolov.
(3) Osrednje vidno polje pomeni vidno polje embalaže, ki
ga potrošnik v času nakupa najverjetneje vidi na prvi pogled in ki potrošniku
omogoča, da nemudoma prepozna značilnosti ali naravo proizvoda ali ime znamke.
Če ima embalaža več identičnih osrednjih vidnih polj, je osrednje vidno polje
tisto, ki ga izbere proizvajalec.
4. člen
(uporaba označbe »izbrana kakovost«)
Označba »izbrana kakovost« je namenjena označevanju
kmetijskih pridelkov in živil iz sektorjev:
a)    
prireje in predelave mleka;
b)    
pridelave in predelave mesa;
c)    
pridelave in predelave sadja;
č)    pridelave in predelave zelenjadnic;
d)    
pridelave in predelave gob;
e)    
pridelave in predelave zelišč;
f)     
pridelave in predelave krompirja;
g)    
pridelave in predelave žit;
h)    
pridelave in predelave oljnic;
i)      
pridelave in predelave oljk;
j)      
pridelave in predelave grozdja za vino;
k)    
pridelave in predelave hmelja;
l)      
prireje in predelave jajc;
m)   
pridelave medu in živilskih proizvodov iz čebelarstva ter
n)    
rib, drugih vodnih organizmov, ribiških proizvodov in proizvodov iz
akvakulture.
5. člen
(vlagatelj za priznanje označbe »izbrana kakovost«)
(1) Vlagatelj za priznanje označbe »izbrana kakovost« je
lahko združenje ali skupina pridelovalcev oziroma predelovalcev, ne glede na
pravno organizacijsko obliko ali sestavo, ki na podlagi individualnih
pooblastil zastopa pridelovalce in predelovalce, ki pridelujejo in predelujejo
kmetijske pridelke in živila iz sektorjev, navedenih v prejšnjem členu, ter
predstavlja vsaj dve tretjini pridelovalcev in vsaj dve tretjini predelave
določenega sektorja.
(2) Vlagatelj za priznanje označbe »izbrana kakovost« je
lahko tudi pravna oseba javnega prava, ki ima na podlagi zakona pooblastilo, da
zastopa pridelovalce.
(3) Vlagatelj za priznanje označbe »izbrana kakovost« so
lahko tudi organizacije, ki na podlagi statutarnih pooblastil zastopajo interese
pridelovalcev oziroma predelovalcev sektorjev iz prejšnjega člena.
II. POSTOPEK PRIZNANJA OZNAČBE »IZBRANA KAKOVOST« ZA
KMETIJSKE PRIDELKE IN ŽIVILA
6. člen
(vloga)
(1) Vloga za priznanje označbe »izbrana kakovost« se
vloži pri ministrstvu, pristojnem za kmetijstvo (v nadaljnjem besedilu:
ministrstvo).
(2) Ob vložitvi vloge se mora vlagatelj opredeliti, ali vlaga
vlogo kot vlagatelj iz prvega, drugega ali tretjega odstavka prejšnjega člena
in temu priložiti ustrezne priloge iz točke b) tretjega odstavka tega člena.
(3) Vloga za priznanje označbe »izbrana kakovost«
vsebuje:
a)    
identifikacijske podatke o vlagatelju iz 84. člena Zakona o kmetijstvu
(Uradni list RS, št. 45/08, 57/12, 90/12 – ZdZPVHVVR, 26/14 in 32/15; v
nadaljnjem besedilu: ZKme-1), pravno organizacijsko obliko vlagatelja, podatke
za stike;
b)    
eno od naslednjih prilog:
- 
če vlogo vlaga vlagatelj iz prvega odstavka 5. člena tega pravilnika:
izjavo vlagatelja, da predstavlja vsaj dve tretjini pridelovalcev in vsaj dve
tretjini predelave določenega sektorja, ter individualna pooblastila
pridelovalcev in predelovalcev, ki jih zastopa,
- 
če vlogo vlaga vlagatelj iz drugega odstavka 5. člena tega pravilnika:
soglasje organizacij, ki na podlagi statutarnih pooblastil zastopajo interese
pridelovalcev oziroma predelovalcev sektorjev iz 4. člena tega pravilnika, da
se strinjajo z vložitvijo vloge, ali
- 
če vlogo vlaga vlagatelj iz tretjega odstavka 5. člena tega pravilnika:
soglasje pravne osebe javnega prava, ki ima na podlagi zakona pooblastilo, da
zastopa pridelovalce, da se strinja z vložitvijo vloge.
c)    
specifikacijo za »izbrano kakovost«, ki obsega:
- 
sektor in vrsto kmetijskih pridelkov in živil;
- 
opis posebnih lastnosti kmetijskih pridelkov ali živil, ki temeljijo na
objektivnih, merljivih, izsledljivih in drugih kriterijih, ki se lahko nanašajo
na sestavo kmetijskega pridelka ali živila, okolju prijazno pridelavo, kakovost
surovin, dobrobit živali, posebno zdravstveno varstvo živali, način krmljenja,
dolžino transportnih poti, predelavo, hitrost predelave surovin oziroma čim
manjšo poznejšo obdelavo pri skladiščenju in transportu;
- 
dokumentacijo, ki dokazuje posebne lastnosti kmetijskega pridelka ali
živila iz prejšnje alineje;
- 
opis postopka pridelave oziroma predelave za kmetijski pridelek ali
živilo in
- 
opis zagotavljanja porekla osnovne surovine.
(4) Specifikacija iz točke c) prejšnjega odstavka lahko
vsebuje tudi zahteve, ki se za kmetijski pridelek ali živilo nanašajo na
pripravo za trg, skladiščenje, hlajenje, prodajo posredniku ali končnemu
potrošniku oziroma druge zahteve pri trženju.
(5) Če specifikacija iz drugega odstavka tega člena
vsebuje zahteve iz prejšnjega odstavka, mora vloga, ne glede na to kdo je
vlagatelj, vsebovati tudi soglasje organizacij, ki zastopajo interese
sektorjev, na katere se te zahteve nanašajo, da se strinjajo z zahtevami iz
prejšnjega odstavka.
(6) Če specifikacija za določen kmetijski pridelek ali živilo
vsebuje opis identičnih lastnosti in kriterijev, kot jih predpisujejo druge
sheme kakovosti, predpisane z zakonodajo, mora specifikacija za ta kmetijski
pridelek ali živilo določati še dodatne posebne lastnosti, ki jih določa zakon,
ki ureja kmetijstvo.
7. člen
(objava specifikacije)
Na podlagi popolne vloge ministrstvo na osrednjem spletnem
mestu državne uprave objavi prejeto specifikacijo ter pozove javnost, da v 30
dneh od objave poda utemeljene pisne pripombe k specifikaciji. Ta čas se šteje
za čas nacionalnega ugovora.
8. člen
(strokovna komisija)
(1) Specifikacijo iz prejšnjega člena ter morebitne
pripombe, prejete k specifikaciji v času nacionalnega ugovora, ministrstvo posreduje
v pregled strokovni komisiji, ki jo imenuje minister, pristojen za kmetijstvo
(v nadaljnjem besedilu: minister).
(2) Strokovno komisijo sestavlja najmanj pet članov, ki
so:
-       
strokovnjaki z različnih področij pridelave in predelave kmetijskih
pridelkov in živil glede na vrsto kmetijskega pridelka ali živila;
-       
predstavniki imenovanih organizacij za kontrolo in certificiranje iz 11.
člena tega pravilnika;
-       
predstavniki ministrstev, pristojnih za okolje, kmetijstvo in varno
hrano.
(3) Naloge strokovne komisije so:
-       
pregled prejete specifikacije za priznanje označbe;
-       
pregled in presoja utemeljenosti pripomb na specifikacijo, prejetih v
času nacionalnega ugovora;
-       
priprava pripomb za dopolnitev specifikacije;
-       
podaja strokovnega mnenja o specifikaciji za priznanje označbe;
-       
pregled predlogov dopolnitev in sprememb potrjenih specifikacij in
-       
druge strokovne naloge v zvezi s presojo vlog za priznanje označbe.
(4) Finančna sredstva in prostorske pogoje za delovanje
strokovne komisije v okviru razpoložljivih proračunskih sredstev zagotovi
ministrstvo.
9. člen
(priznanje označbe)
(1) Ministrstvo odloči o priznanju označbe »izbrana kakovost«
in potrdi specifikacijo (v nadaljnjem besedilu: potrjena specifikacija) ob
upoštevanju postopka informiranja v skladu s predpisom iz prvega odstavka 2.
člena tega pravilnika in priznano označbo vpiše v evidenco shem kakovosti iz
zakona, ki ureja kmetijstvo.
(2) Potrjeno specifikacijo ministrstvo objavi na osrednjem
spletnem mestu državne uprave.
10. člen
(sprememba potrjene specifikacije)
(1) Potrjena specifikacija se lahko spremeni na podlagi
predloga vlagatelja.
(2) Vloga za spremembo potrjene specifikacije mora vsebovati:
-       
ustrezne priloge iz točke b) tretjega odstavka 6. člena tega pravilnika;
-       
seznam in utemeljitev predlaganih sprememb potrjene specifikacije;
-       
spremenjeno specifikacijo ter
-       
v primeru začasne spremembe specifikacije tudi dokazila o sanitarnih ali
fitosanitarnih ukrepih oziroma naravnih nesrečah ali neugodnih vremenskih
razmerah, ki jih naložijo oziroma potrdijo pristojni organi.
(3) Na podlagi popolne vloge za spremembo potrjene
specifikacije ministrstvo, razen za spremembe specifikacije iz četrte alineje
prejšnjega odstavka, na osrednjem spletnem mestu državne uprave objavi seznam
in utemeljitev sprememb potrjene specifikacije in spremenjeno specifikacijo ter
pozove javnost, da v 30 dneh od objave poda utemeljene pisne pripombe k
predlagani spremembi specifikacije.
(4) Ministrstvo potrdi spremenjeno specifikacijo in novo
potrjeno specifikacijo objavi na osrednjem spletnem mestu državne uprave.
(5) Ministrstvo odloči o spremembi specifikacije za
priznano označbo »izbrana kakovost« za kmetijski pridelek ali živilo, potrjeno
novo specifikacijo pa objavi na svojih spletnih straneh.
11. člen
(označba in zaščitni znak »izbrana kakovost«)
Označba in zaščitni znak »izbrana kakovost« se lahko
uporabljata na podlagi dokazila o skladnosti kmetijskega pridelka ali živila s
potrjeno specifikacijo (v nadaljnjem besedilu: certifikat), ki ga izda
organizacija za kontrolo in certificiranje, imenovana v skladu z zakonom, ki
ureja kmetijstvo (v nadaljnjem besedilu: imenovana organizacija).
III. UGOTAVLJANJE SKLADNOSTI IN KONTROLA
12. člen
(tehnični in organizacijski pogoji)
(1) Organizacija za kontrolo in certificiranje mora
izpolnjevati naslednje tehnične in organizacijske pogoje:
1.     
imeti vzorec pogodbe z imenovanim uradnim laboratorijem, ki izpolnjuje
pogoje iz 12. člena Uredbe (ES) št. 882/2004 Evropskega parlamenta in Sveta z
dne 29. aprila 2004 o izvajanju uradnega nadzora, da se zagotovi
preverjanje skladnosti z zakonodajo o krmi in živilih ter s pravili o
zdravstvenem varstvu živali in zaščiti živali (UL L št. 191 z dne 30. 4.
2004, str. 200), zadnjič spremenjene z Uredbo (EU) št. 652/2014 Evropskega
parlamenta in Sveta z dne 15. maja 2014 o določbah za upravljanje odhodkov
v zvezi s prehransko verigo, zdravjem in dobrobitjo živali ter v zvezi z
zdravjem rastlin in rastlinskim razmnoževalnim materialom, spremembi direktiv
Sveta 98/56/ES, 2000/29/ES in 2008/90/ES, uredb (ES) št. 178/2002, (ES)
št. 882/2004 in (ES) št. 396/2005 Evropskega parlamenta in Sveta,
Direktive 2009/128/ES Evropskega parlamenta in Sveta in Uredbe (ES)
št. 1107/2009 Evropskega parlamenta in Sveta ter razveljavitvi sklepov
Sveta 66/399/EGS in 76/894/EGS ter Odločbe Sveta 2009/470/ES (UL L št. 189 z
dne 27. 6. 2014, str. 1), (v nadaljnjem besedilu: Uredba 882/2004/ES) za
opravljanje analiz vzorcev;
2.     
imeti poslovnik kakovosti, ki vsebuje:
- 
organigram, ki prikazuje strukture zaposlenih ter shemo hierarhičnosti s
pooblastili za izvajanje posameznih faz v postopku kontrole,
- 
postopek sprejemanja prijav subjektov, ki želijo kmetijske pridelke in
živila označevati z označbo »izbrana kakovost« (v nadaljnjem besedilu:
subjekt),
- 
način obveščanja subjektov o napovedanih terenskih pregledih, 
- 
ukrepe, ki so potrebni, da se zagotovi izvajanje predpisov o shemi
kakovosti »izbrana kakovost«,
- 
postopke vzorčenja za analizo tveganja,
- 
navedbo kriterijev pri ocenjevanju postopkov pridelave in predelave
kmetijskih pridelkov in živil z označbo »izbrana kakovost« pred izdajo
certifikatov,
- 
postopke pri zavrnitvi ali razveljavitvi certifikatov,
- 
vodenje evidenc subjektov,
- 
postopke reševanja ugovorov,
- 
hranjenje in arhiviranje vse dokumentacije;
3.     
imeti seznam zaposlenih ali pogodbenih delavcev, ki bodo opravljali
dejavnosti organizacije za kontrolo in certificiranje, in predložiti dokazila o
njihovi strokovni usposobljenosti (izobrazba, delovne izkušnje s shemami
kakovosti na splošno, strokovna izpopolnjevanja, izkušnje pri organiziranju
izvajanja kontrol);
4.     
imeti vzorec pogodbe s subjekti;
5.     
imeti vzorec zapisnika o opravljeni kontroli;
6.     
imeti vzorec certifikata za pridelke in živila z označbo »izbrana
kakovost«;
7.     
imeti oceno višine stroškov in način obračunavanja vseh stroškov, ki bi
jih v primeru imenovanja zaračunavali subjektom za svoje storitve.
(2) Vlogi za opravljanje dejavnosti kontrole in certificiranje
kmetijskih pridelkov in živil mora organizacija, ki želi opravljati kontrolo in
certificiranje, priložiti:
-       
dokazila o izpolnjevanju tehničnih in organizacijskih pogojev iz prvega
odstavka tega člena;
-       
navedbo firme in sedeža pravne osebe ali osebno ime in naslov
samostojnega podjetnika posameznika, ki se prijavi za izvajanje kontrole in
certificiranja kmetijskih pridelkov in živil;
-       
dokazilo o najemu ali lastništvu poslovnih prostorov za opravljanje vseh
nalog, povezanih s kontrolo;
-       
akreditacijsko listino, ki dokazuje, da je organizacija za kontrolo in
certificiranje akreditirana skladno s standardom SIST EN ISO/IEC 17065:2012 za
vsaj za eno od shem kakovosti.
13. člen
(obveščanje)
Imenovane organizacije za kontrolo in certificiranje iz 11.
člena tega pravilnika pridelovalce in predelovalce kmetijskih pridelkov in
živil oziroma njihova združenja, ki so jim podelile ali odvzele certifikat,
vpišejo v evidenco shem kakovosti, ki jo določa zakon, ki ureja kmetijstvo, ter
ministrstvo in organ, pristojen za varno hrano, v največ sedmih dneh obvestijo
o odvzetih certifikatih.
IV. GRAFIČNA PODOBA ZAŠČITNEGA ZNAKA »IZBRANA KAKOVOST«
14. člen
(uporaba zaščitnega znaka »izbrana kakovost«)
(1) Pri trženju predpakiranih in nepredpakiranih
kmetijskih pridelkov in živil, ki pridobijo certifikat iz 11. člena tega
pravilnika, je treba uporabljati zaščitni znak »izbrana kakovost« iz priloge 1,
ki je sestavni del tega pravilnika.
(2) Pri trženju predpakiranih in nepredpakiranih
kmetijskih pridelkov in živil, ki so pridelani in predelani v isti državi in
pridobijo certifikat iz 11. člena tega pravilnika, se uporabi zaščitni znak
»izbrana kakovost« z navedbo te države iz priloge 2, ki je sestavni del tega
pravilnika.
(3) Celostna grafična podoba in zaščitni znak »izbrana kakovost«
in sta dostopna na osrednjem spletnem mestu državne uprave.
15. člen
(zaščitni znak)
(1) Zaščitni znak sestavljajo simbol »smeško«, napis
izbrana kakovost in podlaga oziroma varnostni rob.
(2) Osnova zaščitnega znaka je sestavljena iz:
-       
simbola – dva kvadrata, ki predstavljata oči, in krivulja, ki
predstavlja nasmeh;
-       
napisa, ki je sestavljen iz besed »izbrana kakovost«, postavljenih v
bralnem zaporedju ena za drugo. Besedi sta postavljeni v krožnici okrog
simbola. Krivulja, ki predstavlja nasmeh, se lahko nadomesti z nazivom države
in dodatnim napisom »država pridelave in predelave«;
-       
podlage oziroma varnostnega roba okrog znaka in napisa.
(3) Zaščitni znak mora imeti vedno enako obliko.
16. člen
(večbarvne izvedbe)
Zaščitni znak se uporablja v naslednjih večbarvnih izvedbah:
(a)   
barve Pantone:
- 
barva napisa izbrana kakovost: rjava – Pantone 7518,
- 
barva simbola »smeško«: zelena – Pantone 354,
- 
barva podlage oziroma varnostnega roba: bela – Pantone White;
(b)   
procesne barve (CMYK):
- 
barva napisa izbrana kakovost: rjava – c0 m40 y55 k60,
- 
barva simbola »smeško«: zelena – c80 m0 y100 k0,
- 
barva podlage oziroma varnostnega roba: bela – c0 m0 y0 k0;
(c)   
barve RGB:
- 
barva napisa izbrana kakovost: rjava – r120 g93 b68,
- 
barva simbola »smeško«: zelena – r94 g164 b67,
- 
barva podlage oziroma varnostnega roba: bela – r255 g255 b255.
17. člen
(pozitivna ali negativna izvedba)
Kjer večbarvna izvedba zaščitnega znaka ni mogoča, se uporabi
pozitivna ali negativna izvedba. Izvedba na svetli podlagi je vedno v črni
barvi, na temni podlagi pa vedno v beli barvi.
18. člen
(enobarvna izvedba)
Kjer večbarvna, pozitivna ali negativna izvedba zaščitnega znaka
ni mogoča, se lahko uporablja enobarvna izvedba v obstoječi barvi na podlagi
pozitivne ali negativne izvedbe.
19. člen
(tipografija)
(1) Za napis se uporabi tipografija Frankie – Regular,
vendar je dodatno predelana, zato ponovna rekonstrukcija ni dovoljena.
(2) Velikost napisov je vedno sorazmerna z velikostjo
simbola in podlage oziroma varnostnega roba. Pomanjšave ali povečave napisa
neodvisno od simbola niso dovoljene.
20. člen
(velikost in postavitev zaščitnega znaka na embalažo in
etikete)
(1) Najmanjša dovoljena pomanjšava zaščitnega znaka je
najmanj 10 mm širine, vendar se lahko zmanjša na 8 mm pri majhnih embalažah in
proizvodih.
(2) Dovoljene so samo povečave in pomanjšave zaščitnega znaka
kot celote.
(3) Na embalaži in etiketah mora biti zaščitni znak
»izbrana kakovost« nameščen na osrednjem vidnem polju embalaže.
(4) Uporaba enobarvne ali pozitivno-negativne izvedbe
zaščitnega znaka je priporočljiva samo, če tehnični problemi onemogočajo
uporabo večbarvne izvedbe.
21. člen
(posebna raba)
(1) Pri oglaševanju v tiskanih in audio-vizualnih
medijih se zaščitni znak uporablja v večbarvni izvedbi iz 18. člena tega
pravilnika. Če to ni mogoče, je dovoljena uporaba zaščitnega znaka v črno beli
izvedbi.
(2) V tiskanih in audio-vizualnih medijih mora biti
zaščitni znak jasno viden in berljiv.

Priloga
1: Zaščitni znak »izbrana kakovost«
Priloga
2: Zaščitni znak »izbrana kakovost« z navedbo države

Pravilnik o postopku priznanja označbe
»izbrana kakovost« (Uradni list RS, št. 79/15) vsebuje naslednjo končno določbo:
»22. člen
(končna določba)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o dopolnitvah Pravilnika o postopku
priznanja označbe »izbrana kakovost« (Uradni list RS, št. 32/18) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o postopku priznanja označbe »izbrana kakovost« (Uradni list RS, št.
96/22) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(dokončanje postopkov)
Postopki, začeti po Pravilniku o postopku priznanja označbe
»izbrana kakovost« (Uradni list RS, št. 79/15 in 32/18), se končajo v skladu s
tem pravilnikom.
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.