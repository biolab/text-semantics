I. SPLOŠNE DOLOČBE
1. člen
Ta uredba določa način opravljanja gospodarske javne službe
obratovanja javnega letališča državnega pomena, če se obratovanje javnega
letališča ne more zagotoviti v obsegu in na način, ki je potreben za
zagotovitev javnega interesa iz tretjega odstavka 1. člena Zakona o letalstvu
(Uradni list RS, št. 81/10 - uradno prečiščeno besedilo; v nadaljnjem besedilu:
Zakon o letalstvu).
2. člen
(1) Opravljanje gospodarske javne službe po tej uredbi obsega
izvajanje obratovanja letaliških infrastruktur iz drugega odstavka tega člena,
vključno z investicijskim in rednim vzdrževanjem letališke infrastrukture, ki
se v celoti ali delno uporablja za prilete, vzlete ali premikanje zrakoplovov
po površini, ter s tem povezane opreme in inštalacij, razen objektov in naprav
zemeljske oskrbe, če niso posebej navedeni v tej uredbi, in zagotavljanje s tem
povezanih letaliških storitev, razen storitev zemeljske oskrbe (v nadaljnjem
besedilu: gospodarska javna služba obratovanja letališča). 
(2) Gospodarska javna služba obratovanja letališča iz
prejšnjega odstavka se nanaša na: 
a)    
investicijsko in redno vzdrževanje: 
- 
vzletno-pristajalne steze in voznih stez (manevrske površine), vključno
s stripom, 
- 
ploščadi, 
- 
svetlobnonavigacijskega sistema, 
- 
objektov in opreme reševalne in gasilske službe, 
- 
objektov in opreme službe za odstranjevanje zrakoplovov v okvari, 
- 
objektov in opreme službe za vzdrževanje in nadzor letaliških površin,
objektov, naprav, sredstev, ovir, vizualnih pripomočkov in oznak, sistemov
električnega napajanja in osvetlitve, 
- 
objektov in opreme službe za zmanjšanje nevarnosti, ki jih povzročajo
ptice, 
- 
objektov in opreme službe za upravljanje ploščadi, 
- 
objektov in opreme službe varovanja in 
- 
objektov in opreme službe nujne medicinske pomoči, ter 
b)    
zagotavljanje: 
- 
reševalne in gasilske službe, 
- 
službe za odstranjevanje zrakoplovov v okvari, 
- 
službe za vzdrževanje in nadzor letaliških površin, objektov, naprav,
sredstev, ovir, vizualnih pripomočkov in oznak, sistemov električnega napajanja
in osvetlitve ter podobne službe, 
- 
službe za zmanjšanje nevarnosti, ki jih povzročajo ptice, 
- 
službe za upravljanje ploščadi, 
- 
službe varovanja in 
- 
službe nujne medicinske pomoči ali prve pomoči, vse na območju
določenega letališča, na katerem je ustanovljena gospodarska javna služba
obratovanja letališča.
II. ORGANIZACIJSKA IN PROSTORSKA ZASNOVA OPRAVLJANJA
3. člen
Gospodarska javna služba obratovanja letališča se opravlja
kot koncesionirana gospodarska javna služba. Koncesija se podeli izvajalcu,
izbranemu na podlagi javnega razpisa.
4. člen
Gospodarska javna služba obratovanja letališča se izvaja na
območju določenega letališča.
III. VRSTA IN OBSEG JAVNIH DOBRIN TER NJIHOVA PROSTORSKA
RAZPOREDITEV
5. člen
Gospodarska javna služba obratovanja letališča se zagotavlja
v pogojih republiške gospodarske javne službe.
6. člen
(1) Gospodarska javna služba obratovanja letališča (letališke
storitve) se zagotavlja tako, da je v času obratovanja letališča zagotovljena
določena kategorija reševalno-gasilske službe in kategorija sistema za
instrumentalno pristajanje, če je letališče opremljeno z radionavigacijskimi
napravami, za vse zrakoplove, ki imajo pravico leteti v slovenskem zračnem
prostoru. Kategorija reševalno-gasilske službe in kategorija sistema za
instrumentalno pristajanje se opredelita v koncesijskem aktu za posamezno
letališče. 
(2) Obratovalni čas letališča določi upravljalec letališča,
ki je izvajalec gospodarske javne službe obratovanja letališča, v skladu s 162.
členom Zakona o letalstvu in Uredbo o načinu usklajevanja obratovalnega časa
javnega letališča (Uradni list RS, št. 9/07). 
(3) Izjemoma se lahko kategorija reševalno-gasilske službe
zniža, če za daljše obdobje ni predviden zračni promet z zrakoplovi, za katere
se zahteva višja kategorija. Največje znižanje kategorije reševalno-gasilske
službe se opredeli v koncesijskem aktu za posamezno letališče.
7. člen
Gospodarska javna služba obratovanja letališča državnega
pomena se izvaja za potrebe vseh uporabnikov določenega letališča.
IV. POGOJI ZA ZAGOTAVLJANJE IN UPORABO JAVNIH DOBRIN
8. člen
(1) Obratovanje letališča se mora izvajati v skladu s
predpisi, ki urejajo letalstvo. 
(2) Izvajalec gospodarske javne službe obratovanja letališča
mora zagotoviti tudi izvajanje storitev zemeljske oskrbe. Za kategorije
storitev zemeljske oskrbe, ki jih izvaja sam, se lahko v skladu s koncesijskim
aktom in koncesijsko pogodbo zagotovijo objekti, naprave in oprema, ki so na
določenem letališču v lasti Republike Slovenije.
V. PRAVICE IN OBVEZNOSTI UPORABNIKOV
9. člen
Uporabniki letaliških infrastruktur imajo pravice in
obveznosti, kot so določene v 92. in 161. členu Zakona o letalstvu in v uredbi,
ki določa način ustanovitve in delovanja odbora uporabnikov letališča ter
njegove naloge.
VI. VIRI FINANCIRANJA IN NAČIN NJIHOVEGA OBLIKOVANJA
10. člen
(1) Gospodarska javna služba obratovanja letališča se
financira s sredstvi obratovalca letališča, ki jih pridobi z zaračunavanjem
letaliških pristojbin. 
(2) Če sredstva iz prejšnjega odstavka ne zadostujejo za
pokritje vseh stroškov, nastalih z izvajanjem gospodarske javne službe
obratovanja letališča, se potrebna sredstva v skladu s koncesijskim aktom in
koncesijsko pogodbo zagotovijo iz proračuna Republike Slovenije.
11. člen
(1) Višina sredstev proračuna Republike Slovenije iz drugega
odstavka prejšnjega člena ne sme presegati dejanskih stroškov izvajanja
gospodarske javne službe obratovanja letališča in primernega dobička. 
(2) Če višina sredstev proračuna Republike Slovenije iz
drugega odstavka prejšnjega člena ne zadostuje za pokritje vseh stroškov, nastalih
z izvajanjem gospodarske javne službe obratovanja letališča, ki jih mora v
skladu s to uredbo zagotoviti Republika Slovenija, lahko potrebna sredstva
zagotovi izvajalec gospodarske javne službe obratovanja letališča iz drugih
prihodkov od opravljenih dejavnosti v zvezi z letališkimi storitvami in
letališčem. 
(3) Nadomestilo za izvajanje gospodarske javne službe
obratovanja letališča mora biti v skladu s Smernicami Skupnosti o financiranju
letališč in zagonski državni pomoči letalskim družbam z odhodi z regionalnih
letališč (UL C št. 312 z dne 9. 12. 2005, str. 1). 
(4) Najpozneje tri mesece po izteku poslovnega leta se na
podlagi revidiranega letnega poročila za opravljanje gospodarske javne službe
obratovanja letališča opravi poračun sredstev, ki so bila za izvajanje te
službe zagotovljena iz proračuna Republike Slovenije. Če ta sredstva na letni
ravni presegajo upravičeni delež, mora izvajalec gospodarske javne službe
obratovanja letališča ta presežek sredstev vrniti v proračun Republike Slovenije
v roku enega meseca po opravljenem poračunu. Pri tem dobiček izvajalca
gospodarske javne službe obratovanja letališča za dejavnosti iz drugega
odstavka 2. člena te uredbe ne sme presegati povprečne donosnosti dolgoročnih
vrednostnih papirjev, ki ji izdaja Republika Slovenija.
12. člen
Letališke pristojbine za storitve gospodarske javne službe
obratovanja letališča se določajo v skladu s predpisi, ki urejajo letalstvo. K
tarifi in ceni letaliških storitev za storitve v zvezi z letališkimi
storitvami, ki se zagotavljajo v okviru gospodarske javne službe obratovanja
letališča, mora dati soglasje Ministrstvo za promet Republike Slovenije.
VII. VRSTA IN OBSEG OBJEKTOV IN NAPRAV, POTREBNIH ZA
IZVAJANJE GOSPODARSKE JAVNE SLUŽBE, KI SO LASTNINA REPUBLIKE, TER DEL JAVNE
LASTNINE, KI JE INFRASTRUKTURA DRŽAVNEGA POMENA, IN VARSTVO, KI GA UŽIVA
13. člen
(1) Za izvajanje gospodarske javne službe obratovanja
letališča se nameni letališka infrastruktura, oprema in zmogljivosti javnega
letališča iz drugega odstavka 2. člena te uredbe, ki je v lasti Republike
Slovenije in letališka infrastruktura, oprema in zmogljivosti javnega
letališča, ki je v lasti obratovalca letališča. 
(2) Če izvajalec gospodarske javne službe obratovanja
letališča zagotavlja tudi storitve zemeljske oskrbe, lahko v skladu s
koncesijskim aktom pod enakimi pogoji uporablja tudi letališko infrastrukturo,
opremo in zmogljivosti v lasti Republike Slovenije, ki so namenjene storitvam
zemeljske oskrbe. 
(3) Letališke infrastrukture, opreme in zmogljivosti iz prvega
odstavka tega člena, ki so v lasti Republike Slovenije, izvajalec gospodarske
javne službe obratovanja letališča ne sme odtujiti ali obremeniti, v najem pa
jo sme oddati le s pogojem odpovednega roka, ki je določen za odpoved
koncesijske pogodbe. Letališko infrastrukturo, opremo in zmogljivosti je
dovoljeno uporabljati na način, določen s predpisi, ki urejajo letalstvo.
VIII. DRUGI ELEMENTI, POMEMBNI ZA OPRAVLJANJE IN RAZVOJ
GOSPODARSKE JAVNE SLUŽBE
14. člen
(1) Izvajalec gospodarske javne službe obratovanja letališča
mora letališko infrastrukturo, opremo in zmogljivosti, ki so predmet
gospodarske javne službe obratovanja letališča, uporabljati in vzdrževati na
način in v obsegu, kakor je določen s predpisi, ki urejajo letalstvo. 
(2) Če katero od vprašanj, pomembnih za varnost zračnega
prometa na letališču, ni urejeno s predpisi iz prejšnjega odstavka, mora
izvajalec gospodarske javne službe obratovanja letališča ravnati v skladu z
veljavno izdajo priloge 14 k Čikaški konvenciji, ki jo objavlja Mednarodna
organizacija civilnega letalstva.
IX. NADZOR
15. člen
Nadzor nad izvajanjem te uredbe opravlja Ministrstvo za
promet Republike Slovenije.
X. PREHODNA IN KONČNA DOLOČBA
16. člen
Do sklenitve koncesijske pogodbe s koncesionarjem, izbranim
na podlagi javnega razpisa, se zagotovi obratovanje javnega letališča državnega
pomena z izvajanjem gospodarske javne službe obratovanja letališča na podlagi
pogodbe o uporabi letališke infrastrukture javnega letališča državnega pomena,
ki jo neposredno skleneta Republike Slovenije in obratovalec določenega
letališča, ki je na dan uveljavitve te uredbe obratoval letališče.
17. člen
Ta uredba začne veljati naslednji dan po objavi v Uradnem
listu Republike Slovenije.
Št. 00721-2/2011
Ljubljana, dne 24. februarja 2011
EVA 2011-2411-0062
Vlada Republike Slovenije
Borut Pahor l.r. 
Predsednik