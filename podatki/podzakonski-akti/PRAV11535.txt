1. UVODNA DOLOČBA
1. člen
(vsebina)
(1) Ta pravilnik določa pogoje,
ocenjevanje in način opravljanja vozniškega izpita za voznika motornih vozil (v
nadaljnjem besedilu: izpit), delo izpitnih komisij, strokovno izobraževanje
članov izpitnih komisij, način zagotavljanja kakovosti in nadzora nad delom
članov izpitnih komisij in evidence, ki jih vodijo izpitni centri. Ta pravilnik
določa tudi program, po katerem se kandidat za člana izpitne komisije ali član
izpitne komisije usposablja ter postopek preverjanja in ocenjevanja usposobljenosti
za ocenjevanje kandidatov za voznike motornih vozil na izpitih.
(2) Ta pravilnik določa tudi
postopke za opravljanje vozniškega izpita in minimalne pogoje, ki jih morajo
izpolnjevati člani izpitnih komisij v skladu z Direktivo 2006/126/ES Evropskega
parlamenta in sveta z dne 20. decembra 2006 o vozniških dovoljenjih (UL L
št. 403 z dne 30. 12. 2006, str. 18), zadnjič spremenjena z Direktivo
Komisije 2013/47/EU z dne 2. oktobra 2013 o spremembi Direktive
2006/126/ES Evropskega parlamenta in Sveta o vozniških dovoljenjih (UL L št.
261 z dne 3. 10. 2013, str. 29).
2. PRIGLASITEV K IZPITU IN OPRAVLJANJE IZPITA
2. člen
(priglasitev k izpitu)
(1) Kandidati za voznike motornih
vozil (v nadaljnjem besedilu: kandidat) se priglasijo k izpitu in na praktični
del vozniškega izpita za vožnjo vozil kategorije A2 in A, ob izpolnjevanju
pogoja, da imajo najmanj dve leti veljavno vozniško dovoljenje za vožnjo
motornih vozil kategorije A1 oziroma A2, ali za vožnjo vozil kategorije B,
kadar jim je dodano priklopno vozilo, ki ni lahki priklopnik in največja
dovoljena masa take skupine vozil presega 3500 kg, a ne presega 4250 kg, s
priglasnico, ki je kot priloga 1 sestavni del tega pravilnika.
(2) Ne glede na določbo prejšnjega
odstavka se kandidati priglasijo k izpitu oziroma na praktični del vozniškega
izpita s priglasnico na elektronskem obrazcu, če pristojni organ za to
izpolnjuje tehnične pogoje.
(3) Ob priglasitvi se kandidatu
določita kraj in čas opravljanja izpita.
3. člen
(priloge k priglasnici)
(1) Priglasnici mora kandidat priložiti:
-       
zdravniško spričevalo o telesni in duševni zmožnosti za vožnjo motornih
vozil tiste oziroma tistih kategorij, za katere opravlja vozniški izpit (razen
za vožnjo vozil kategorije B, kadar jim je dodano priklopno vozilo, ki ni
lahki priklopnik in največja dovoljena masa take skupine vozil presega
3500 kg, a ne presega 4250 kg);
-       
evidenčni karton vožnje, s katerim dokaže, da je opravil teoretični del
predpisanega programa usposabljanja oziroma da je opravil praktični del
predpisanega programa usposabljanja, če se priglaša na praktični del vozniškega
izpita za vožnjo vozil kategorije A2 ali A, ob izpolnjevanju pogoja, da ima
najmanj dve leti veljavno vozniško dovoljenje za vožnjo motornih vozil
kategorije A1 oziroma A2, ali za vožnjo vozil kategorije B, kadar jim je dodano
priklopno vozilo, ki ni lahki priklopnik in največja dovoljena masa take skupine
vozil presega 3500 kg, a ne presega 4250 kg;
-       
potrdilo o opravljenem izpitu iz prve pomoči (razen za kategorije AM, F
in G) oziroma o oprostitvi izpita iz prve pomoči, če nima vozniškega dovoljenja
za vožnjo vozil kategorije A1, A2, A, B1, B, BE, C1, C1E, C, CE, D1, D1E, D ali
DE;
-       
zdravniško spričevalo o opravljenem kontrolnem zdravstvenem pregledu za
vse kategorije, za katere želi pridobiti vozniško dovoljenje in potrdilo o
opravljenem programu dodatnega usposabljanja za varno vožnjo oziroma
rehabilitacijskem programu za osebe, ki jim je bilo izrečeno prenehanje
veljavnosti vozniškega dovoljenja oziroma jim je bil izrečen varnostni ukrep
odvzema vozniškega dovoljenja.
(2) Kandidatu, ki priglasnici priloži
listine iz prejšnjega odstavka, se dovoli opravljati teoretični del izpita
oziroma praktični del vozniškega izpita za vožnjo vozil kategorije A2 in A, ob
izpolnjevanju pogoja, da ima najmanj dve leti veljavno vozniško dovoljenje za
vožnjo motornih vozil kategorije A1 oziroma A2, ali za vožnjo vozil kategorije
B, kadar jim je dodano priklopno vozilo, ki ni lahki priklopnik in največja
dovoljena masa take skupine vozil presega 3500 kg, a ne presega 4250 kg.
(3) Ob priglasitvi k praktičnemu delu
izpita mora kandidat predložiti evidenčni karton vožnje, s katerim dokaže, da
je opravil predpisani program usposabljanja za voznike motornih vozil.
(4) Kandidatu, ki predloži listine iz
prejšnjega odstavka, se dovoli opravljati praktični del izpita, če izpolnjuje
tudi druge pogoje za opravljanje izpita, določene v 66. členu Zakona o voznikih
(Uradni list RS, št. 109/10; v nadaljnjem besedilu: zakon), kar ugotovi uradna
oseba iz uradnih evidenc.
(5) Listine iz prvega in tretjega
odstavka tega člena se po ugotovitvi o izpolnjevanju pogojev za opravljanje
izpita vrnejo kandidatu.
4. člen
(rok za opravljanje izpita)
Izpitna komisija mora omogočiti kandidatu
opravljanje izpita v tridesetih dneh po priglasitvi k teoretičnemu oziroma praktičnemu
delu izpita.
5. člen
(dokazila in priloge)
(1) Pred začetkom opravljanja izpita
mora kandidat izkazati izpitni komisiji svojo istovetnost z veljavnim uradnim
identifikacijskim dokumentom, opremljenim s fotografijo, ki ga je izdal državni
organ oziroma z veljavno tujo potno listino.
(2) Pred začetkom praktičnega dela
izpita mora kandidat z veljavnim zdravniškim spričevalom dokazati, da je
telesno in duševno zmožen za vožnjo motornih vozil tiste kategorije, za katero
opravlja izpit.
6. člen
(potek izpita)
(1) Izpit je sestavljen iz
teoretičnega in praktičnega dela. Za vožnjo vozil kategorije A2 in A, ob
izpolnjevanju pogoja, da ima kandidat najmanj dve leti veljavno vozniško
dovoljenje za vožnjo motornih vozil kategorije A1 oziroma A2, in za vožnjo vozil
kategorije B, kadar jim je dodano priklopno vozilo, ki ni lahki priklopnik in
največja dovoljena masa take skupine vozil presega 3500 kg, a ne presega
4250 kg, je izpit sestavljen samo iz praktičnega dela, za vožnjo vozil
kategorije G pa samo iz teoretičnega dela.
(2) Teoretični in praktični del izpita
se izvajata po programu in kriterijih ocenjevanja, ki so kot priloga 7 sestavni
del tega pravilnika.
7. člen
(teoretični del izpita)
(1) Teoretični del izpita obsega
preizkus znanja v skladu s teoretičnim delom programa usposabljanja kandidatov,
predpisanim v drugem odstavku 37. člena zakona.
(2) Teoretični del izpita se opravlja
z uporabo računalnika (elektronsko preverjanje znanja).
(3) Uspeh kandidata na teoretičnem
delu izpita oceni izpitna komisija z oceno: »je opravil« ali »ni opravil«.
(4) Če kandidat ni opravil
teoretičnega dela izpita, se šteje, da ni opravil celotnega izpita.
(5) Če uporablja kandidat pri izpitu
nedovoljene pripomočke, mu izpitna komisija prepove nadaljnje opravljanje
izpita. V takem primeru se šteje, da ni opravil izpita.
(6) Kandidat, ki ni opravil
teoretičnega dela izpita, lahko ponovno opravlja izpit po poteku petih dni od
zadnjega opravljanja teoretičnega dela izpita.
(7) Oceno uspeha na teoretičnem delu
vozniškega izpita sporoči izpitna komisija kandidatu ustno in obenem potrdi
uspešno opravljen teoretični del izpita v evidenčni karton vožnje.
8. člen
(veljavnost teoretičnega dela izpita)
Kandidat, ki je opravil teoretični del
izpita, lahko v roku veljavnosti teoretičnega dela izpita največ štirikrat
opravlja praktični del izpita.
9. člen
(priprava testov)
(1) Teste za teoretični del izpita
zagotavlja Javna agencija Republike Slovenije za varnost prometa (v nadaljnjem
besedilu: javna agencija).
(2) Testi morajo biti sestavljeni iz
vsebin, ki so določene v točki 2.2. priloge 7 tega pravilnika.
10. člen
(praktični del izpita)
(1) Praktični del izpita lahko
opravlja kandidat, ki ima veljaven teoretični del izpita. Teoretični del izpita
ni pogoj za opravljanje praktičnega dela vozniškega izpita za vožnjo vozil
kategorije A2 in A, ob izpolnjevanju pogoja, da ima kandidat najmanj dve leti
veljavno vozniško dovoljenje za vožnjo motornih vozil kategorije A1 oziroma A2,
in za vožnjo vozil kategorije B, kadar jim je dodano priklopno vozilo, ki ni
lahki priklopnik in največja dovoljena masa take skupine vozil presega 3500 kg,
a ne presega 4250 kg.
(2) Praktični del izpita opravlja
kandidat na vozilu tiste kategorije, za katero se je priglasil k opravljanju
izpita.
(3) Na praktičnem delu izpita izpitna
komisija preverja kandidatovo spretnost in obnašanje pri vožnji vozila v prometu
po praktičnem delu programa usposabljanja kandidatov, predpisanem v četrtem
odstavku 37. člena zakona. Praktični del izpita je sestavljen iz treh delov:
-       
prvi del obsega pripravo na vožnjo in pregled vozila z vidika prometne
varnosti;
-       
drugi del zajema preizkus spretnosti pri vožnji z vozilom, ki poteka na
poligonu šole vožnje ali na drugi neprometni površini, ki omogoča preizkuse
spretnosti z vozilom, skladno s prilogo 7;
-       
tretji del zajema preizkus obnašanja pri vožnji vozila v cestnem prometu
v naseljih in izven njih, kjer je to mogoče pa tudi na hitrih cestah in
avtocestah.
(4) Izpitna komisija lahko preverja
usposobljenost kandidatov za vožnjo vozila v različnih vremenskih razmerah in
tudi v nočnem času. V primeru neugodnih vremenskih ali cestnih razmer, ko bi
lahko bila ogrožena varnost kandidata oziroma drugih udeležencev v prometu
oziroma ko je z vozilom v takih razmerah onemogočena vožnja, komisija ne začne
s preverjanjem usposobljenosti kandidatov oziroma preverjanje prekine.
(5) Izpitna komisija oceni kandidata
na praktičnem delu izpita z oceno: »je opravil« ali »ni opravil« in jo sporoči
kandidatu ustno.
(6) Če je bil kandidat na praktičnem
delu izpita neuspešen, lahko ponovno opravlja praktični del izpita po poteku
petih dni od zadnjega opravljanja praktičnega dela izpita.
11. člen
(ocenjevanje in vodenje)
(1) Kandidata, ki opravlja praktični
del izpita, ocenjuje najmanj en član izpitne komisije, ki ga določi predsednik
izpitne komisije. Kandidata za kategorije D1, D1E, D ali DE ocenjujeta najmanj
dva člana izpitne komisije.
(2) Na praktičnem delu izpita
kategorij AM, A1, A2, A, B1 in F spremlja član izpitne komisije kandidata v
drugem vozilu šole vožnje, v kateri se je kandidat usposobil. Član izpitne
komisije lahko vodenje kandidata na izpitu prepusti neposredno učitelju vožnje,
ki ga spremlja na izpitu. Vodenje učitelj vožnje opravi po predhodnem napotku
člana izpitne komisije preko prostoročne zveze za dvosmerno komunikacijo šole
vožnje, v kateri se je kandidat usposobil.
(3) Ne glede na določbo prejšnjega
odstavka lahko član izpitne komisije spremlja kandidata v oziroma na vozilu, s
katerim se opravlja izpit, če je v oziroma na vozilu dovolj sedežev za kandidata,
učitelja vožnje ter člana izpitne komisije in so izpolnjeni vsi varnostni
pogoji za spremljanje kandidata.
(4) Praktičnem delu izpita lahko
prisostvujejo:
-       
kandidat, ki opravlja praktični del izpita;
-       
učitelj vožnje, ki spremlja kandidata na praktičnem delu izpita;
-       
strokovni vodja šole vožnje;
-       
člani izpitne komisije, ki ocenjujejo kandidata na praktičnem delu
izpita;
-       
člani izpitnih komisij, ki se dodatno strokovno izpopolnjujejo;
-       
uradne osebe, pooblaščene za nadzor nad delom izpitnih komisij;
-       
osebe, ki se usposabljajo za ocenjevanje na vozniškem izpitu;
-       
osebe, ki opravljajo preizkus usposobljenosti za člana izpitne komisije.
12. člen
(varnost na izpitu)
Učitelj vožnje mora takoj, ko zazna
nevarnost in lahko predvidi, da nevarnosti kandidat iz kakršnihkoli razlogov ni
opazil, zaznal ali videl, ukrepati in pravočasno preprečiti nevarno prometno
situacijo.
13. člen
(uporaba vozil in opreme)
(1) Praktični del izpita se opravlja z
vozilom šole vožnje, v kateri se je kandidat usposobil za izpit.
(2) Ne glede na določbo prejšnjega
odstavka lahko praktični del izpita opravlja z vozilom, ki ni vozilo šole
vožnje, kandidat:
-       
ki upravlja vozilo, ki ni opremljeno s stopalko sklopke (ali ročico za
kategorije A, A2 in A1) s katero mora upravljati voznik pri zagonu ali ustavljanju
vozila in menjavi prestav, pri čemer mora biti pomožna zavora v vozilu
kategorije B v dosegu roke učitelja vožnje,
-       
ki lahko zaradi svojih telesnih zmožnosti vozi v cestnem prometu le tem
zmožnostim prilagojeno vozilo,
-       
ki upravlja skupino vozil, sestavljeno iz vlečnega vozila kategorije B,
ki mu je dodano priklopno vozilo, ki ni lahki priklopnik in največja dovoljena
masa take skupine vozil presega 3500 kg, a ne presega 4250 kg.
(3) Vozilo mora v teh primerih
zagotoviti kandidat sam. Vozilo iz prve alineje prejšnjega odstavka mora
izpolnjevati pogoje iz 14. in 15. člena tega pravilnika, vozilo iz druge in
tretje alineje pa pogoje iz 14. člena tega pravilnika.
(4) Če se praktični del vozniškega
izpita opravlja na cesti, kjer se neposredno plačuje uporaba ceste, te stroške
krije kandidat.
14. člen
(ustreznost vozil in opreme)
Praktični del izpita se lahko opravlja le z
vozili, ki so tehnično brezhibna. Če član izpitne komisije sumi, da vozilo ni
tehnično brezhibno, mora preveriti tehnično brezhibnost vozila. Kandidat
oziroma učitelj vožnje mu morata na njegovo zahtevo omogočiti, da preveri
tehnično brezhibnost in mu predložiti dokumente, iz katerih je razvidno, da so
izpolnjeni pogoji za udeležbo vozila v prometu. Če član izpitne komisije
ugotovi nasprotno, z izpitom ne prične ali izpit prekine za toliko časa, dokler
niso odpravljene vse pomanjkljivosti. Če zaradi pomanjkljivosti izpita ni
mogoče izvesti, se glede stroškov izpita šteje, kot da je kandidat izpit
opravljal.
15. člen
(vozila)
Praktični del izpita kandidati opravljajo z
vozilom, ki izpolnjuje naslednje pogoje:
1.     
za kategorijo AM:
- 
kolo z motorjem (moped) na dveh kolesih;
2.     
za kategorijo A1:
- 
motorno kolo, ki spada v to kategorijo, brez stranske prikolice, z močjo
največ 11 kW ter razmerjem moč motorja/masa vozila, ki ne presega 0,1 kW/kg, ki
lahko doseže hitrost najmanj 90 km/h. Če motorno kolo poganja motor z notranjim
izgorevanjem, mora biti delovna prostornina motorja najmanj 115 ccm, če ga
poganja električni motor, mora biti razmerje moč motorja/masa vozila najmanj
0,08 kW/kg;
3.     
za kategorijo A2:
- 
motorno kolo, ki spada v to kategorijo, brez stranske prikolice, z močjo
najmanj 20 kW in največ 35 kW ter razmerjem moč motorja/masa vozila, ki ne
presega 0,2 kW/kg. Če motorno kolo poganja motor z notranjim izgorevanjem, mora
biti delovna prostornina motorja najmanj 395 ccm, če ga poganja električni
motor, mora biti razmerje moč motorja/masa vozila najmanj 0,15 kW/kg;
4.     
za kategorijo A:
- 
motorno kolo, ki spada v to kategorijo, brez stranske prikolice, katerega
masa brez tovora ali potnikov presega 175 kg, z močjo motorja najmanj 50 kW. Če
motorno kolo poganja motor z notranjim izgorevanjem, mora biti delovna
prostornina motorja najmanj 595 ccm, če ga poganja električni motor, mora biti
razmerje moč motorja/masa vozila najmanj 0,25 kW/kg;
5.     
za kategorijo B1:
- 
štirikolo, ki lahko doseže hitrost najmanj 60 km/h.
6.     
za kategorijo B:
- 
motorno vozilo, ki spada v to kategorijo in doseže hitrost najmanj 100
km/h, z najmanj štirimi vrati in petimi sedeži.
7.     
za kategorijo C1:
- 
tovorno vozilo, ki spada v to kategorijo, z največjo dovoljeno maso
najmanj 4000 kg in z dolžino najmanj 5 m, ki lahko doseže hitrost najmanj 80
km/h. Motorno vozilo mora biti opremljeno s sistemom proti blokiranju koles ter
z ustrezno napravo za nadzor nad delom voznika in gibanjem vozila v cestnem
prometu (tahograf). Tovorni del mora biti zaprte izvedbe (keson s ponjavo ali
furgon) ter najmanj tako širok in visok kakor kabina.
8.     
za kategorijo C:
- 
tovorno vozilo, ki spada v to kategorijo, z največjo dovoljeno maso
najmanj 12000 kg, z dolžino najmanj 8 m in širino najmanj 2,4 m. Motorno vozilo
mora biti opremljeno s sistemom proti blokiranju koles, z menjalnikom, pri
katerem mora voznik ročno menjati prestave, ter tahografom, kakor je opredeljen
v Uredbi Sveta (EGS) št. 3821/85 z dne 20. decembra 1985 o tahografu
(nadzorni napravi) v cestnem prometu (UL L št. 370 z dne 31. 12. 1985,
str. 34), zadnjič spremenjena z Uredbo Komisije (EU) št. 1266/2009 z dne
16. decembra 2009 o deseti prilagoditvi Uredbe Sveta (EGS) št. 3821/85 o
tahografu (nadzorni napravi) v cestnem prometu tehničnemu napredku (UL L št.
339 z dne 22. 12. 2009, str. 3; v nadaljnjem besedilu: Uredba
3821/85/EGS). Tovorni del mora biti zaprte izvedbe (keson s ponjavo ali furgon)
ter najmanj tako širok in visok kakor kabina. Skupna masa vozila mora biti
najmanj 10000 kg, vozilo pa mora doseči hitrost najmanj 80 km/h.
9.     
za kategorijo D1:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, specialni, bivalni ali gasilski
avtobus), z največjo dovoljeno maso najmanj 4000 kg, ki lahko doseže hitrost
najmanj 80 km/h in meri v dolžino najmanj 5 m. Motorno vozilo mora biti
opremljeno s sistemom proti blokiranju koles ter z ustrezno napravo za nadzor
nad delom voznika in gibanjem vozila v cestnem prometu (tahograf).
10.  
za kategorijo D:
- 
avtobus, ki spada v to kategorijo (razen vozil, ki so po obliki ali
namenu karoserije opredeljena kot mestni, zgibni mestni, specialni, bivalni ali
gasilski avtobus). Vozilo mora biti dolgo najmanj 10 m, široko najmanj
2,4 m in mora doseči hitrost najmanj 80 km/h. Biti mora opremljeno s
sistemom proti blokiranju koles ter z ustrezno napravo za nadzor nad delom
voznika in gibanjem vozila v cestnem prometu (tahograf).
11.  
za kategorijo BE:
- 
skupina vozil, ki je sestavljena iz ustreznega vlečnega vozila
kategorije B z dodanim priklopnim vozilom, katerega največja dovoljena masa ne
sme biti manjša od 1000 kg in ne sme presegati 3500 kg, ki lahko doseže hitrost
najmanj 100 km/h in ne spada v kategorijo B. Priklopno vozilo mora biti
zaprte izvedbe (keson s ponjavo ali furgon) ter široko in visoko vsaj toliko
kakor vlečno vozilo. Zaprti del priklopnega vozila sme biti tudi ožji od
vlečnega, če je pogled nazaj iz slednjega mogoč le z uporabo zunanjih vzvratnih
ogledal motornega vozila. Skupna masa priklopnega vozila ne sme biti manjša od
800 kg.
12.  
za vožnjo skupine vozil kategorije B, kadar jim je dodano priklopno
vozilo, ki ni lahki priklopnik in največja dovoljena masa take skupine vozil
presega 3500 kg, a ne presega 4250 kg:
- 
skupina vozil, ki je sestavljena iz ustreznega vlečnega vozila
kategorije B ter dodanim priklopnim vozilom, ki ni lahki priklopnik. Največja
dovoljena masa skupine vozil mora presegati 3500 kg, a ne preseči 4250 kg. Če
največja dovoljena masa vlečnega oziroma priklopnega vozila ni določena, mora
masa skupine vozil presegati 3500 kg, a ne presegati 4250 kg.
13.  
za kategorijo C1E:
- 
skupina vozil, sestavljena iz tovornega vozila kategorije C1, ki mu je
dodano priklopno vozilo z največjo dovoljeno maso najmanj 1250 kg. Ta skupina
mora imeti dolžino najmanj 8 m in doseči hitrost najmanj 80 km/h. Tovorni del
obeh vozil mora biti zaprte izvedbe (keson s ponjava ali furgon) ter najmanj
tako širok in visok kakor kabina vlečnega vozila. Zaprti del priklopnega vozila
sme biti tudi ožji od vlečnega vozila, če je pogled nazaj iz slednjega mogoč le
z uporabo zunanjih vzvratnih ogledal motornega vozila. Skupna masa priklopnega
vozila ne sme biti manjša od 800 kg.
14.  
za kategorijo CE:
- 
skupina vozil, sestavljena iz tovornega vozila kategorije C, ki mu je
dodano priklopno vozilo dolžine najmanj 7,5 m, ali s kombinacijo skupine vozil
iz sedlastega vlačilca in ustreznega polpriklopnika. Ta skupina mora imeti
najmanj 20000 kg največje dovoljene mase, dolžino najmanj 14 m in
širino najmanj 2,4 m. Doseči mora hitrost najmanj 80 km/h. Skupina vozil
mora biti opremljena s sistemom proti blokiranju koles, vlečno vozilo pa še z
menjalnikom pri katerem mora voznik ročno menjati prestave, ter tahografom, kakor
je opredeljen v Uredbi 3821/85/EGS. Tovorni del mora biti zaprte izvedbe (keson
s ponjavo ali furgon) ter najmanj tako širok in visok kakor kabina, skupna masa
skupine vozil pa mora biti najmanj 15000 kg.
15.  
za kategorijo D1E:
- 
skupina vozil, ki je sestavljena iz avtobusa kategorije D1 (razen vozil,
ki so po obliki ali namenu karoserije opredeljena kot mestni, specialni,
bivalni ali gasilski avtobus) in priklopnika z največjo dovoljeno maso najmanj
1250 kg. Tovorni del priklopnika mora biti zaprte izvedbe ter najmanj 2 m
širok in 2 m visok. Priklopno vozilo mora imeti najmanj 800 kg skupne
mase. Skupina vozil mora doseči hitrost najmanj 80 km/h.
16.  
za kategorijo DE:
- 
skupina vozil, ki je sestavljena iz avtobusa kategorije D (razen vozil,
ki so po obliki ali namenu karoserije opredeljena kot mestni, zgibni mestni,
specialni, bivalni ali gasilski avtobus) in priklopnika z največjo dovoljeno
maso najmanj 1250 kg. Tovorni del priklopnika mora biti zaprte izvedbe
(keson s ponjavo ali furgon) ter biti najmanj 2 m širok in 2 m visok.
Priklopno vozilo mora imeti najmanj 800 kg skupne mase. Vlečno vozilo mora biti
dolgo najmanj 10 m, široko najmanj 2,4 m ter opremljeno z ustrezno napravo za
nadzor nad delom voznika in gibanjem vozila v cestnem prometu (tahograf), pa
tudi s sistemom proti blokiranju koles. Skupina vozil mora doseči hitrost
najmanj 80 km/h.
17.  
za kategorijo F:
- 
traktor, ki mu je dodan traktorski priklopnik, katerega konstrukcijsko
določena hitrost je večja od 30 km/h. Traktorski priklopnik mora biti
obremenjen najmanj z 1/3 svoje nosilnosti.
16. člen
(ugovor)
Direktor javne agencije lahko pri
presojanju ugovora kandidata zoper oceno na izpitu:
-       
potrdi oceno, če ugotovi, da je ocena izpita pravilna;
-       
spremeni oceno, če ugotovi, da je bila ocena izpita napačna;
-       
odloči, da se izpit ponovi, če ni mogoče ugotoviti, ali je bila ocena
izpita pravilna ali napačna.
17. člen
(preložitev izpita)
(1) Kandidatu, ki iz upravičenega
razloga ne pristopi k izpitu in o tem obvesti izpitno komisijo takoj, ko to
okoliščine dopuščajo, dovoli predsednik izpitne komisije, da opravlja izpit
kasneje in ga obvesti o datumu in kraju opravljanja izpita. Razlog je
upravičen, če ga kandidat ni zakrivil sam oziroma če je nastal kakšen
nepredvidljiv dogodek, ki je kandidatu preprečil pristop k izpitu ali dogodek,
ki ga ni bilo mogoče preprečiti. O upravičenosti razloga presoja predsednik
izpitne komisije.
(2) Če kandidat brez upravičenega
razloga ne pristopi k izpitu ali če pred začetkom izpita odstopi ali ne
predloži listin in dokazil iz 5. člena tega pravilnika ali nima pripomočkov za
vožnjo, ki so vpisani v njegovem zdravniškem spričevalu, se izpit preloži,
glede stroškov izpita pa se šteje, kot da izpita ni opravil.
3. EVIDENCE IN DOKUMENTI
18. člen
(evidenca)
Evidenca o opravljanju vozniških izpitov je
sestavljena iz:
-       
računalniške evidence,
-       
izpitne dokumentacije.
19. člen
(zapisnik)
(1) Zapisnik o poteku izpita je v
elektronski obliki.
(2) Vsebina zapisnika je določena z
obrazcem, ki je kot priloga 2 sestavni del tega pravilnika.
20. člen
(izpitna dokumentacija)
(1) Izpitno dokumentacijo sestavljajo:
-       
zapisnik o poteku izpita,
-       
test, ki ga je izpolnil kandidat na teoretičnem delu izpita,
-       
izpolnjen obrazec za ocenjevanje na praktičnem delu izpita.
(2) Dokumentacija se hrani najmanj tri
leta.
21. člen
(statistika)
(1) Javna agencija vodi mesečno in
letno statistiko o opravljanih izpitih za teoretični in praktični del izpita.
(2) Statistika vsebuje naslednje
podatke:
-       
število opravljanih izpitov skupaj in po posameznih kategorijah,
-       
uspešnost opravljenih izpitov skupaj, po posameznih kategorijah in po
šolah vožnje.
4. POSEBNE DOLOČBE O OPRAVLJANJU PRAKTIČNEGA DELA
VOZNIŠKEGA IZPITA ZA OSEBE, KI ZAHTEVAJO ZAMENJAVO VELJAVNEGA VOZNIŠKEGA
DOVOLJENJA, IZDANEGA V TUJINI, ZA SLOVENSKO VOZNIŠKO DOVOLJENJE
22. člen
(opravljanje izpita)
(1) Oseba, ki pristopi k opravljanju
praktičnega dela vozniškega izpita zaradi zamenjave vozniškega dovoljenja,
izdanega v tujini, za slovensko vozniško dovoljenje, mora pred začetkom izpita
izkazati izpitni komisiji svojo istovetnost z veljavnim uradnim
identifikacijskim dokumentom, opremljenim s fotografijo, oziroma z veljavno
tujo potno listino.
(2) Oseba iz prejšnjega odstavka se k
opravljanju praktičnega dela izpita priglasi pri upravni enoti, ki preveri
izpolnjevanje pogojev za zamenjavo vozniškega dovoljenja, izdanega v tujini, za
slovensko vozniško dovoljenje.
(3) Pred začetkom izpita mora oseba iz
prvega odstavka izpitni komisiji predložiti na vpogled veljavno vozniško
dovoljenje, izdano v tujini.
23. člen
(uporaba vozil)
(1) Osebe iz prvega odstavka
prejšnjega člena opravljajo praktični del izpita z motornim vozilom oziroma
skupino vozil, ki spada v tisto kategorijo, za katero opravlja izpit.
(2) Osebe, ki opravljajo praktični del
vozniškega izpita zaradi zamenjave vozniškega dovoljenja, izdanega v tujini, za
slovensko vozniško dovoljenje, lahko praktični del izpita opravljajo le z
vozilom šole vožnje in so ga dolžne priskrbeti same, razen če opravljajo izpit
z vozilom, prilagojenim telesnim zmožnostim osebe, ki zaradi telesnih zmožnosti
za vožnjo motornih vozil lahko vozi v cestnem prometu le tem zmožnostim
prilagojeno vozilo ali če opravljajo izpit z vozilom, ki ni opremljeno s
stopalko sklopke (ali ročico za kategorije A, A2 in A1) s katero mora
upravljati voznik pri zagonu ali ustavljanju vozila in menjavi prestav. Vozilo
mora izpolnjevati pogoje iz 14. in 15. člena tega pravilnika.
24. člen
(praktični del izpita)
Za osebe, ki opravljajo praktični del
izpita zaradi zamenjave veljavnega vozniškega dovoljenja, izdanega v tujini, za
slovensko vozniško dovoljenje, se glede opravljanja praktičnega dela izpita,
ocenjevanja in vodenja izpita uporabljajo določbe 10., 11. in 12. člena tega
pravilnika.
5. IZPITNA KOMISIJA, STROKOVNO IZPOPOLNJEVANJE ČLANOV
IZPITNE KOMISIJE IN MATERIALNI POGOJI
25. člen
(sestava in naloge izpitne komisije)
(1) Izpitno komisijo sestavljajo
predsednik in najmanj dva člana.
(2) Predsednik izpitne komisije
organizira delo v izpitnem centru.
(3) Poleg naloge, navedene v prejšnjem
odstavku, predsednik izpitne komisije opravlja še dela in naloge člana
komisije.
26. člen
(redno usposabljanje)
Na področju dela izpitne komisije se kot
redno usposabljanje oziroma usposabljanje predsednika in članov komisije šteje
naslednje:
-       
usposabljanje po programu za pridobivanje novega znanja ter za
ohranjanje in obnavljanje znanja in ocenjevalnih spretnosti;
-       
usposabljanje za ohranjanje in razvijanje potrebnih praktičnih vozniških
spretnosti;
-       
izvedba območnih posvetov o novostih pri usposabljanju kandidatov in
preverjanja njihovega znanja, spretnosti ter obnašanja v prometu, o
problematiki socialnih odnosov v prometu in o problematiki prometne ureditve;
-       
druga usposabljanja po presoji predstojnika in v skladu s programom
usposabljanja organa.
27. člen
(materialni pogoji)
Za delovanje izpitnega centra morajo biti
zagotovljeni naslednji pogoji:
-       
ustrezen prostor za opravljanje teoretičnega dela izpita;
-       
ustrezni prostori za delovanje izpitne komisije – čakalnica, prostor za
sprejem strank, prostor za člane izpitne komisije in prostor za predsednika izpitne
komisije, prostor za arhiviranje izpitne dokumentacije;
-       
v neposredni bližini izpitnega centra ustrezno parkirišče za vozila, s
katerimi se opravlja praktični del izpita, z možnostjo varnega vključevanja v
promet;
-       
ustrezna neprometna površina za preizkuse spretnosti z vozilom, ki mora
biti dovolj velika, da lahko kandidat nemoteno izvede vse elemente, ki se
preizkušajo na izpitu. Neprometna površina mora biti opremljena ter zavarovana
tako, da je v času opravljanja izpitov na to površino onemogočen nenadzorovan
dostop nepooblaščenim osebam in drugim uporabnikom te površine.
6. USPOSABLJANJE IN PREIZKUS USPOSOBLJENOSTI ZA
OCENJEVANJE NA VOZNIŠKEM IZPITU
28. člen
(usposabljanje za ocenjevanje na vozniškem
izpitu)
(1) Program usposabljanja za
ocenjevanje na vozniškem izpitu obsega teoretični in praktični del.
(2) Program usposabljanja za
ocenjevanje na vozniškem izpitu (v nadaljnjem besedilu: program usposabljanja)
je kot priloga 8 sestavni del tega pravilnika.
(3) Program usposabljanja za
kategorijo B iz vsebin sploš­nega dela programa usposabljanja v obsegu 40 pedagoških
ur teoretičnega usposabljanja in 50 pedagoških ur iz vsebin praktičnega
usposabljanja izvaja javna agencija.
(4) Program usposabljanja za druge
kategorije v obsegu 20 pedagoških ur teoretičnega usposabljanja in 25 pedagoških
ur praktičnega usposabljanja izvaja javna agencija.
(5) Za izvedbo praktičnega
usposabljanja je izpitni center dolžan kandidatu za člana izpitne komisije
omogočiti spremljanje izpitnih voženj v obsegu, predvidenem s programom
usposabljanja, člani izpitnih komisij pa so mu dolžni nuditi strokovno pomoč
(mentorstvo). Izpitni center kandidatu za člana izpitne komisije izda potrdilo
o spremljanju na izpitnih vožnjah.
(6) Javna agencija izda kandidatu za
člana izpitne komisije po opravljenem usposabljanju potrdilo, ki je kot priloga
9 sestavni del tega pravilnika.
29. člen
(pogoji za opravljanje preizkusa
usposobljenosti za člana izpitne komisije)
(1) Preizkus usposobljenosti za člana
izpitne komisije za voznike motornih vozil (v nadaljnjem besedilu: preizkus
usposobljenosti) kategorije B lahko opravlja kandidat, ki se je predhodno
usposobil po programu usposabljanja za ocenjevanje na vozniškem izpitu in
izpolnjuje pogoje, predpisane v tretjem odstavku 69. člena zakona.
(2) Preizkus usposobljenosti za člana
izpitne komisije za voznike motornih vozil drugih kategorij lahko opravlja kandidat,
ki se je predhodno usposobil po programu usposabljanja za ocenjevanje na
vozniškem izpitu in izpolnjuje pogoje, predpisane v četrtem in petem odstavku
69. člena zakona.
(3) Preizkus usposobljenosti opravlja
kandidat za člana izpitne komisije pred komisijo, ki jo določi direktor javne
agencije. Komisijo sestavljajo predsednik ter najmanj dva člana komisije.
30. člen
(priglasitev k preizkusu usposobljenosti)
Kandidat za člana izpitne komisije se
priglasi k preizkusu usposobljenosti pri javni agenciji, s priglasnico, ki je
kot priloga 4 sestavni del tega pravilnika.
31. člen
(priloge k priglasnici)
(1) Priglasnici za preizkus
usposobljenosti mora kandidat za člana izpitne komisije priložiti dokazila o
izpolnjevanju pogojev iz 29. člena tega pravilnika.
(2) Ne glede na prejšnji odstavek si
komisija iz tretjega odstavka 29. člena tega pravilnika pridobi podatke o
dejstvih iz uradnih evidenc, ki jih vodijo upravni organi in drugi državni
organi, organi lokalnih skupnosti ali nosilci javnih pooblastil po uradni
dolžnosti.
(3) Dokazila, navedena v prvem in
drugem odstavku tega člena, se vložijo k izpitni dokumentaciji.
32. člen
(potek preizkusa usposobljenosti)
(1) Preizkus usposobljenosti je
sestavljen iz teoretičnega in praktičnega dela. Teoretični del opravlja
kandidat za vsako kategorijo (A, B, C, CE, D, DE), za katero bo ocenjeval
kandidate za voznike motornih vozil, posebej. Praktični del za kategoriji A ali
B opravlja kandidat za vsako od teh kategorij posebej, za kategorije C, CE, D,
ali DE pa opravlja izpit le na eni od teh kategorij. Kategorijo, na kateri bo
opravljal izpit, mu določi izpitna komisija.
(2) Teoretični del preizkusa
usposobljenosti se opravlja pisno in ustno in obsega znanje, ki je predpisano s
Programom usposabljanja za ocenjevanje na vozniškem izpitu.
(3) Praktični del preizkusa
usposobljenosti obsega izvedbo ocenjevanja na praktičnem delu izpita in obsega
sprejem kandidata, uvodni nagovor o načinu vodenja na praktičnem delu izpita,
izbiro relacije, vodenje na izpitu, zaključni nagovor z analizo izpitne vožnje
in naznanitev ocene.
(4) Teoretični in praktični del
preizkusa usposobljenosti se ocenita z oceno »je opravil«, »ni opravil«. Če
kandidat ni bil uspešen na pisnem ali na ustnem delu teoretičnega dela
preizkusa se šteje, da preizkusa usposobljenosti ni opravil. Za oceno »je
opravil« mora kandidat za člana izpitne komisije na teoretičnem delu preizkusa
doseči najmanj 90 % skupnega števila točk pri pisnem delu in 60 % pri ustnem
delu. Na praktičnem delu pa mora kandidat za člana izpitne komisije 90 %
izvesti naloge v skladu s temeljnim namenom in cilji usposabljanja za
ocenjevanje na vozniškem izpitu, ki so opredeljeni v prilogi 8.
(5) Praktični del preizkusa
usposobljenosti lahko opravlja kandidat za člana izpitne komisije, ki je
uspešno opravil teoretični del preizkusa usposobljenosti. Kandidat, ki ni bil
uspešen na praktičnem delu preizkusa, lahko ponovno opravlja praktični del preizkusa
usposobljenosti. Kandidat, ki tudi drugič ni bil uspešen na tem delu preizkusa,
mora preizkus usposobljenosti ponovno opravljati v celoti.
(6) Uspešno opravljen preizkus
usposobljenosti kategorije:
-       
B velja tudi za ocenjevanje na vozniškem izpitu kategorije B1, F in G;
-       
A velja tudi za ocenjevanje na vozniškem izpitu kategorije AM, A1, A2;
-       
C velja tudi za ocenjevanje na vozniškem izpitu kategorije C1;
-       
D velja tudi za ocenjevanje na vozniškem izpitu kategorije D1;
-       
CE velja tudi za ocenjevanje na vozniškem izpitu kategorije BE in C1E;
-       
DE velja tudi za ocenjevanje na vozniškem izpitu kategorije D1E.
33. člen
(dokumenti)
(1) Kandidatu, ki je opravil preizkus
usposobljenosti za člana izpitne komisije, se izda po uradni dolžnosti potrdilo
o opravljenem preizkusu usposobljenosti na obrazcu, ki je kot priloga 5
sestavni del tega pravilnika. Potrdilo se izda kandidatu najkasneje v treh dneh
od dneva, ko je preizkus opravil.
(2) O poteku preizkusa usposobljenosti
se vodi zapisnik na obrazcu, ki je kot priloga 6 sestavni del tega pravilnika.
Testi kandidata za člana izpitne komisije in uporabljen obrazec za ocenjevanje
spretnosti in obnašanja na izpitni vožnji se kot priloge priložijo k zapisniku
in vložijo v dokumentacijo. Dokumentacija se hrani 5 let.
34. člen
(stroški preizkusa usposobljenosti)
Stroške opravljanja preizkusa
usposobljenosti plača kandidat.

Priloga
1: Priglasnica k vozniškemu izpitu za voznika motornih vozil
Priloga
2: Zapisnik o izpitu za voznika motornih in priklopnih vozil
Priloga
3: Potrdilo
Priloga
4: Priglasnica k preizkusu usposobljenosti za člana in članov izpitne komisije
za voznike motornih vozil
Priloga
5: Potrdilo
Priloga
6: Zapisnik o preizkusu usposobljenosti za člana izpitne komisije za voznike
motornih in priklopnih vozil
Priloga
7: Program in kriteriji ocenjevanja na vozniškem izpitu
Priloga
8: Program usposabljanja za ocenjevanje na vozniškem izpitu
Priloga
9: Potrdilo o usposabljanju za ocenjevanje na vozniškem izpitu

Pravilnik o vozniškem izpitu (Uradni list RS,
št. 38/13) vsebuje naslednje prehodne in
končni določbi:
»7. PREHODNE IN KONČNI DOLOČBI
35. člen
(uporaba vozil)
Do 31. decembra 2013 lahko kandidati
opravljajo praktični del izpita kategorije A, z motornim kolesom z delovno prostornino
motorja najmanj 595 ccm in močjo motorja najmanj 40 kW.
36. člen
(obrazci in
evidence)
(1) Do vzpostavitve centralne
računalniške evidence o priglasitvah na izpit in urnikih za opravljanje
izpitov, upravna enota o priglasitvi obvesti izpitni center, ki kandidatu
določi kraj in čas opravljanja izpita.
(2) Do vzpostavitve centralne
računalniške evidence o priglasitvah na izpit in urnikih za opravljanje
izpitov, omogoči izpitna komisija kandidatu opravljanje teoretičnega oziroma
praktičnega dela izpita v tridesetih dneh po prejetju obvestila o priglasitvi.
(3) Do vzpostavitve centralne
računalniške evidence o priglasitvah na izpit in urnikih za opravljanje izpitov
mora oseba, ki pristopi k opravljanju praktičnega dela vozniškega izpita zaradi
zamenjave vozniškega dovoljenja, izdanega v tujini, za slovensko vozniško
dovoljenje, izpitni komisiji predložiti:
-       
fotokopijo zahtevka za zamenjavo tujega vozniškega dovoljenja,
potrjenega s strani upravne enote o izpolnjevanju pogojev za zamenjavo;
-       
veljavno tuje vozniško dovoljenje, na vpogled.
(4) Izpitna komisija mora osebi
omogočiti opravljanje izpita v tridesetih dneh po prejemu dokazil iz prejšnjega
odstavka.
(5) Do vzpostavitve centralne
računalniške evidence o opravljenih izpitih, ki bo omogočala trajno hranjenje
podatkov, se o izpitih vodi register v fizični obliki.
(6) Register o izpitih iz prejšnjega
odstavka vsebuje naslednje podatke:
-       
zaporedno številko vpisa v register,
-       
osebno ime, EMŠO, naslov stalnega ali začasnega prebivališča ter kraj
rojstva kandidata,
-       
datum opravljenega teoretičnega in praktičnega dela izpita.
(7) Register o izpitih se hrani
trajno.
(8) Do vzpostavitve elektronske
informacijske podpore se zapisnik o poteku izpita vodi na obrazcu, ki je kot
priloga 2 sestavni del tega pravilnika.
(9) Do vzpostavitve centralne računalniške
evidence o opravljenih vozniških izpitih izda izpitna komisija kandidatu, ki je
opravil izpit, potrdilo o opravljenem izpitu na obrazcu, ki je kot priloga 3
sestavni del tega pravilnika.
37. člen
(teoretični del
izpita)
V izpitnem centru, v katerem opravljanje
teoretičnega dela izpita z uporabo računalnika ni zagotovljeno, se do njegove
vzpostavitve za opravljanje izpita uporabljajo testi v fizični obliki.
38. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o vozniškem izpitu (Uradni list RS, št. 29/06,
37/08 – ZVCP-1E, 68/08 in 109/10 – ZVoz).
39. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o vozniškem
izpitu (Uradni list RS, št. 104/13) spreminja 35. člen pravilnika
tako, da se glasi:
»35. člen
(uporaba vozil)
Do 31. decembra 2018 lahko kandidati opravljajo praktični del izpita kategorije A, z
motornim kolesom z delovno prostornino motorja najmanj 595 ccm in močjo motorja
najmanj 40 kW.«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.
 