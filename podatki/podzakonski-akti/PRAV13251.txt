1. člen
(vsebina)
Ta pravilnik določa podrobnejšo vsebino evidence organizacij
proizvajalcev, združenj organizacij proizvajalcev in skupin proizvajalcev za
skupno trženje (v nadaljnjem besedilu: evidenca) za izvajanje:
1.     
Uredbe (EU) št. 1305/2013 Evropskega parlamenta in Sveta z dne 17.
decembra 2013 o podpori za razvoj podeželja iz Evropskega kmetijskega sklada za
razvoj podeželja (EKSRP) in razveljavitvi Uredbe Sveta (ES) št. 1698/2005 (UL L
št. 347 z dne 20. 12. 2013, str. 487), zadnjič spremenjene z Uredbo (EU)
2021/2115 Evropskega parlamenta in Sveta z dne 2. decembra 2021 o določitvi
pravil o podpori za strateške načrte, ki jih pripravijo države članice v okviru
skupne kmetijske politike (strateški načrti SKP) in se financirajo iz
Evropskega kmetijskega jamstvenega sklada (EKJS) in Evropskega kmetijskega
sklada za razvoj podeželja (EKSRP), ter o razveljavitvi uredb (EU) št.
1305/2013 in (EU) št. 1307/2013 (UL L št. 435 z dne 6. 12. 2021, str. 1);
2.     
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske
politike in razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No. 814/2000, (ES) št. 1290/2005 in (ES) št. 485/2008 (UL L
št. 347 z dne 20. 12. 2013, str. 549), zadnjič spremenjene z Uredbo (EU)
2021/2116 Evropskega parlamenta in Sveta z dne 2. decembra 2021 o financiranju,
upravljanju in spremljanju skupne kmetijske politike ter razveljavitvi Uredbe
(EU) št. 1306/2013 (UL L 435 z dne 6. 12. 2021, str. 187);
3.     
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) 2021/2117 Evropskega parlamenta in Sveta z
dne 2. decembra 2021 o spremembi uredb (EU) št. 1308/2013 o vzpostavitvi skupne
ureditve trgov kmetijskih proizvodov, (EU) št. 1151/2012 o shemah kakovosti
kmetijskih proizvodov in živil, (EU) št. 251/2014 o opredelitvi, opisu,
predstavitvi, označevanju in zaščiti geografskih označb aromatiziranih vinskih
proizvodov in (EU) št. 228/2013 o posebnih ukrepih za kmetijstvo v najbolj
oddaljenih regijah Unije PE/66/2021/REV/1 (UL L 435 z dne 6. 2. 2021, str.
262);
4.     
Delegirane Uredbe Komisije (EU) 2017/891 z dne 13. marca 2017 o
dopolnitvi Uredbe (EU) št. 1308/2013 Evropskega parlamenta in Sveta v zvezi s
sektorjema sadja in zelenjave ter predelanega sadja in zelenjave, dopolnitvi
Uredbe (EU) št. 1306/2013 Evropskega parlamenta in Sveta v zvezi s kaznimi, ki
se uporabijo v teh sektorjih, in spremembi Izvedbene uredbe Komisije (EU) št.
543/2011 (UL L št. 138 z dne 25. 5. 2017, str. 4), zadnjič spremenjene z
Delegirano uredbo Komisije (EU) 2021/2245 z dne 12. oktobra 2021 o spremembi
Delegirane uredbe (EU) 2017/891 glede izračuna vrednosti tržne proizvodnje
organizacij proizvajalcev v sektorju sadja in zelenjave (UL L št. 453 z dne 17.
12. 2021, str. 3), in
5.     
Izvedbene Uredbe Komisije (EU) 2017/892 z dne 13. marca 2017 o določitvi
pravil za uporabo Uredbe (EU) št. 1308/2013 Evropskega parlamenta in Sveta v
zvezi s sektorjema sadja in zelenjave ter predelanega sadja in zelenjave (UL L
št. 138 z dne 25. 5. 2017, str. 57), zadnjič spremenjene z Izvedbeno uredbo
Komisije (EU) 2021/725 1146 z dne 4. maja 2021 o odstopanju glede leta 2021 od
izvedbenih uredb (EU) št. 809/2014, (EU) št. 180/2014, (EU) št. 181/2014, (EU)
2017/892, (EU) 2016/1150, (EU) 2018/274, (EU) št. 615/2014 in (EU) 2015/1368 v
zvezi z nekaterimi upravnimi pregledi in pregledi na kraju samem, ki se
uporabljajo na področju skupne kmetijske politike (UL L št. 155 z dne 5. 5.
2021, str. 8).
2. člen
(zavezanec za vpis v evidenco in sporočanje podatkov)
Zavezanec za vpis v evidenco in sporočanje podatkov je v
skladu z zakonom, ki ureja kmetijstvo, organizacija proizvajalcev, združenje
organizacij proizvajalcev in skupina proizvajalcev za skupno trženje (v
nadaljnjem besedilu: skupina proizvajalcev).
3. člen
(obseg proizvodnje)
(1) Obseg proizvodnje člana organizacije proizvajalcev
je:
1.     
če gre za organizacijo proizvajalcev v sektorjih sadje in zelenjava,
oljčno olje in namizne oljke ter hmelj: površina in količina posameznih vrst
kmetijskih pridelkov iz sektorja, za katerega je organizacija proizvajalcev
priznana;
2.     
če gre za organizacijo proizvajalcev v sektorju mleka in mlečnih
proizvodov: oddana količina mleka;
3.     
če gre za organizacijo proizvajalcev v sektorju prašičjega mesa: stalež
prašičev in število prašičev, prodanih preko organizacije proizvajalcev.
(2) Ne glede na prejšnji odstavek je obseg proizvodnje
člana organizacije proizvajalcev, ki je v skladu z zakonom, ki ureja
kmetijstvo, pravna oseba, ki je registrirana v skladu z zakonom, ki ureja
zadruge, ali zakonom, ki ureja gospodarske družbe, ki združuje proizvajalce
kmetijskih pridelkov iz sektorja, za katerega je organizacija proizvajalcev
priznana (v nadaljnjem besedilu: član združevalec), vsota obsegov proizvodnje
proizvajalcev, ki jih združuje, pri čemer se obseg proizvodnje proizvajalca
določi na enak način kot obseg proizvodnje člana organizacije proizvajalcev iz
prejšnjega odstavka.
(3) Obseg proizvodnje člana skupine proizvajalcev je:
1.     
če gre za skupino proizvajalcev v sektorjih sladkorna pesa, konoplja,
krušna pšenica, grozdje za vino, krompir, žita, pivovarski ječmen, oljčno olje
in namizne oljke ali oljne buče: površina, na kateri se pridelujejo kmetijski
pridelki iz sektorja, za katerega je skupina proizvajalcev priznana;
2.     
če gre za skupino proizvajalcev v sektorjih sadje in zelenjava, zelišča
in okrasne rastline: obseg primerljivih kmetijski površin, na katerih se
pridelujejo kmetijski pridelki iz sektorja, za katerega je skupina
proizvajalcev priznana (v nadaljnjem besedilu: PKP);
3.     
če gre za skupino proizvajalcev v sektorjih meso, mesni izdelki in žive
živali goveda ter meso, mesni izdelki in žive živali drobnice ter gojene
divjadi: število glav velike živine iz sektorja, za katerega je skupina
proizvajalcev priznana (v nadaljnjem besedilu: GVŽ);
4.     
če gre za skupino proizvajalcev v sektorju čebelji proizvodi: število
čebeljih družin, ki jih ima član skupine proizvajalcev v reji;
5.     
če gre za skupino proizvajalcev v sektorju kmetijski proizvodi iz sheme
kakovosti ekološka pridelava in predelava: obseg PKP oziroma število GVŽ, ki
izpolnjujejo zahteve iz predpisov, ki urejajo ekološko kmetovanje;
6.     
če gre za skupino proizvajalcev v sektorju gozdni lesni proizvodi:
površina gozdnih zemljišč, ki jih ima član skupine proizvajalcev v lasti ali
solasti;
7.     
če gre za skupino proizvajalcev v sektorju vino: količina vina, ki ga je
pridelal član skupine proizvajalcev.
(4) Podatki o obsegu proizvodnje člana organizacije
proizvajalcev iz prvega odstavka tega člena in člana skupine proizvajalcev iz
prejšnjega odstavka se pridobijo na naslednje načine:
1.     
površina kmetijskih pridelkov iz 1. točke prvega odstavka tega člena ter
1. točke prejšnjega odstavka se prevzame iz zbirne vloge člana organizacije
proizvajalcev ali člana skupine proizvajalcev, vložene v skladu s predpisom, ki
ureja izvedbo ukrepov kmetijske politike (v nadaljnjem besedilu: zbirna vloga),
za koledarsko leto, za katero se sporočajo podatki v skladu s 5. členom tega
pravilnika, pri čemer se upošteva ugotovljena površina v skladu s predpisom, ki
ureja izvedbo ukrepov kmetijske politike;
2.     
obseg PKP iz 2. in 5. točke prejšnjega odstavka se določi na podlagi
ugotovljene površine vrste rabe GERK oziroma kmetijske rastline iz zbirne
vloge;
3.     
količina posameznih vrst kmetijskih pridelkov iz 1. točke prvega
odstavka tega člena:
- 
če gre za organizacijo proizvajalcev v sektorju sadje in zelenjava,
količino posameznih vrst sadja, zelenjave in zelišč sporoči organizacija
proizvajalcev v skladu s 5. členom tega pravilnika,
- 
če gre za organizacijo proizvajalcev v sektorju oljčno olje in namizne
oljke, se količina oljk in oljčnega olja prevzame iz registra kmetijskih
gospodarstev na dan 28. februar leta, ki sledi letu, za katero se
sporočajo podatki v skladu s 5. členom tega pravilnika,
- 
če gre za organizacijo proizvajalcev v sektorju hmelj, se količina
hmelja prevzame iz evidence pridelka hmelja v skladu s predpisom, ki ureja
certificiranje pridelka hmelja in promet s hmeljem, na dan 15. december v
letu, za katero se sporočajo podatki v skladu s 5. členom tega pravilnika;
4.     
oddano količino mleka iz 2. točke prvega odstavka tega člena sporoči
organizacija proizvajalcev v skladu s 5. členom tega pravilnika;
5.     
stalež prašičev iz 3. točke prvega odstavka tega člena se prevzame iz
evidence imetnikov rejnih živali in evidence rejnih živali v skladu s
predpisom, ki ureja evidenco imetnikov rejnih živali in evidenco rejnih živali
(v nadaljnjem besedilu: evidenca imetnikov rejnih živali in evidenca rejnih
živali), pri čemer se upošteva stalež živali na dan 1. februar koledarskega
leta pred vložitvijo vloge za priznanje organizacije proizvajalcev;
6.     
število prodanih prašičev iz 3. točke prvega odstavka tega člena sporoči
organizacija proizvajalcev v skladu s 5. členom tega pravilnika;
7.     
GVŽ iz 3. in 5. točke prejšnjega odstavka se določi na podlagi staleža
rejnih živali iz evidence imetnikov rejnih živali in evidence rejnih živali na
dan 1. februar v letu, za katero se sporočajo podatki v skladu s 5. členom
tega pravilnika;
8.     
število čebeljih družin v reji iz 4. točke prejšnjega odstavka se
prevzame iz centralnega registra čebelnjakov, na dan 30. junij v letu, za
katero se sporočajo podatki v skladu s 5. členom tega pravilnika;
9.     
površina gozdnih zemljišč v lasti ali solasti, vključno s solastniškim
deležem, iz 6. točke prejšnjega odstavka se prevzame iz zemljiškega katastra;
10.  
količina vina iz 7. točke prejšnjega odstavka se prevzame iz registra
pridelovalcev grozdja in vina ter je količina vina, prijavljena v register
pridelovalcev grozdja in vina, letnika, ki je enak koledarskemu letu, za katero
se sporočajo podatki v skladu s 5. členom tega pravilnika.
(5) Obseg proizvodnje organizacije proizvajalcev ali
skupine proizvajalcev je vsota obsegov proizvodnje članov organizacije proizvajalcev
ali skupine proizvajalcev.
4. člen
(vpis v evidenco)
Na podlagi odločbe o priznanju vpiše ministrstvo, pristojno
za kmetijstvo (v nadaljnjem besedilu: ministrstvo) organizacijo proizvajalcev,
združenje organizacij proizvajalcev in skupino proizvajalcev ter njihove člane
v evidenco.
5. člen
(sporočanje podatkov v evidenco)
Zavezanec iz 2. člena tega pravilnika sporoča ministrstvu
podatke na obrazcih iz Priloge, ki je sestavni del tega pravilnika.
6. člen
(podatki o organizaciji proizvajalcev, združenju organizacij
proizvajalcev in skupini proizvajalcev)
(1) V evidenci se za organizacijo proizvajalcev,
združenje organizacij proizvajalcev in skupino proizvajalcev vodijo naslednji
podatki:
1.     
številka in datum odločbe o priznanju;
2.     
številka in datum odločbe o odvzemu statusa priznanja;
3.     
sektor, za katerega je organizacija proizvajalcev, združenje organizacij
proizvajalcev ali skupina proizvajalcev priznana;
4.     
identifikacijska številka subjekta;
5.     
matična številka;
6.     
davčna številka;
7.     
datum vpisa in izbrisa pravne osebe v poslovni register subjektov;
8.     
pravnoorganizacijska oblika subjekta;
9.     
firma;
10.  
naslov oziroma sedež;
11.  
kontaktni podatki, spletne strani in pooblastila subjekta na podlagi
pisnega soglasja subjekta;
12.  
obseg proizvodnje iz petega odstavka 3. člena tega pravilnika;
13.  
identifikacijska številka, če gre za organizacijo proizvajalcev ali
združenje organizacij proizvajalcev.
(2) V evidenci se za organizacijo proizvajalcev in
združenje organizacij proizvajalcev v sektorju sadje in zelenjava poleg
podatkov iz prejšnjega odstavka vodijo tudi naslednji podatki:
1.     
številka in datum odločbe o spremembi priznanja;
2.     
številka in datum opozorilnega pisma;
3.     
številka in datum odločbe o začasnem odvzemu priznanja;
4.     
vrste oziroma skupine vrst sadja, zelenjave in zelišč, za katere je
organizacija proizvajalcev ali združenje organizacij proizvajalcev priznano;
5.     
vrsta dejavnosti in cilji organizacije proizvajalcev ali združenja
organizacij proizvajalcev;
6.     
vrednost tržne proizvodnje;
7.     
podatki o strukturi in dejavnosti organizacije proizvajalcev:
- 
delež sadja, zelenjave in zelišč, ki ga člani organizacije proizvajalcev
ne prodajo preko organizacije proizvajalcev,
- 
podatki o družbenikih organizacije proizvajalcev, razen če je
organizacija proizvajalcev zadruga (enotna matična številka občana ali matična
številka, davčna številka, ime in priimek ali firma, naslov oziroma sedež,
poslovni delež),
- 
podatki o odvisni družbi iz točke (c) 2. člena Delegirane uredbe
2017/891/EU (matična številka, davčna številka, firma, naslov oziroma sedež,
podatki o družbenikih odvisne družbe iz prejšnje alineje),
- 
podatki o pravni osebi, ki za organizacijo proizvajalcev na podlagi
zunanjega izvajanja izvaja dejavnost dajanje na trg (matična številka, davčna
številka, firma, naslov oziroma sedež) ter podatki o družbenikih pravne osebe
iz te alineje (enotna matična številka občana ali matična številka, davčna
številka, ime in priimek ali firma, naslov oziroma sedež, poslovni delež);
8.     
podatki iz operativnih programov in poročil o izvajanju operativnih
programov, za namene spremljanja uspešnosti izvajanja operativnih programov in
nacionalne strategije za trajnostne operativne programe v sektorju sadje in
zelenjava.
(3) V evidenci se za organizacijo proizvajalcev ali
združenje organizacij proizvajalcev v sektorju oljčno olje in namizne oljke ter
hmelj poleg podatkov iz prvega odstavka tega člena vodijo tudi podatki iz 2. in
5. točke ter druge alineje 7. točke prejšnjega odstavka.
(4) V evidenci se za skupino proizvajalcev poleg
podatkov iz prvega odstavka tega člena vodi tudi vrednost tržne proizvodnje, ki
je za posamezno koledarsko leto prihodek od prodaje proizvodov iz sektorja, za
katerega je skupina proizvajalcev priznana in je razviden iz knjigovodskih
evidenc pravne osebe, ki je priznana kot skupina proizvajalcev. Podatek o
vrednosti tržne proizvodnje se vodi ločeno za kmetijske in nekmetijske
proizvode.
(5) Podatki iz 4. do 11. točke prvega odstavka ter
podatki iz druge, tretje in četrte alineje 7. točke drugega odstavka tega člena
se prevzamejo iz evidence subjektov.
7. člen
(podatki o članu organizacije proizvajalcev, združenju
organizacij proizvajalcev in skupini proizvajalcev)
(1) V evidenci se za člana organizacije proizvajalcev in
skupine proizvajalcev vodijo naslednji podatki:
1.     
za fizične osebe:
- 
identifikacijska številka subjekta,
- 
enotna matična številka občana,
- 
davčna številka,
- 
ime in priimek,
- 
naslov,
- 
KMG-MID, razen za člana skupine proizvajalcev, ki je priznana za sektor
gozdni lesni proizvodi,
- 
obseg proizvodnje iz prvega, drugega ali tretjega odstavka 3. člena tega
pravilnika;
2.     
za pravne osebe:
- 
identifikacijska številka subjekta,
- 
matična številka,
- 
davčna številka,
- 
firma,
- 
naslov oziroma sedež,
- 
KMG-MID, razen za člana skupine proizvajalcev, ki je priznana za sektor
gozdni lesni proizvodi,
- 
obseg proizvodnje iz prvega, drugega ali tretjega odstavka 3. člena tega
pravilnika,
- 
podatki o proizvajalcih, ki jih združuje član združevalec (identifikacijska
številka subjekta, enotna matična številka občana ali matična številka, davčna
številka, ime in priimek ali firma, naslov oziroma sedež, KMG-MID, obseg
proizvodnje iz drugega odstavka 3. člena tega pravilnika).
(2) Ne glede na določbo 2. točke prejšnjega odstavka se
za člana organizacije proizvajalcev v sektorju sadje in zelenjava, ki ni
proizvajalec kmetijskih pridelkov iz sektorja sadje in zelenjava, vodijo
podatki iz prve do pete alineje 2. točke prejšnjega odstavka.
(3) V evidenci se za člana organizacije proizvajalcev v
sektorju sadje in zelenjava, oljčno olje in namizne oljke ter hmelj,
proizvajalca, ki ga združuje član združevalec v sektorju sadje in zelenjava,
oljčno olje in namizne oljke ter hmelj, in člana skupine proizvajalcev v
sektorju sladkorna pesa, konoplja, krušna pšenica, oljne buče, sadje in
zelenjava, zelišča, okrasne rastline, grozdje za vino, krompir, žita,
pivovarski ječmen, oljčno olje in namizne oljke ali kmetijski proizvodi iz
sheme kakovosti ekološka pridelava in predelava poleg podatkov iz prvega
odstavka tega člena vodijo tudi naslednji podatki o GERK, na katerem se
pridelujejo kmetijski pridelki, za katere je organizacija proizvajalcev ali
skupina proizvajalcev priznana:
1.     
GERK_PID;
2.     
vrsta kmetijske rastline;
3.     
sadilni material, če gre za člana organizacije proizvajalcev ali
proizvajalca, ki ga združuje član združevalec.
(4) Če član organizacije proizvajalcev ali proizvajalec,
ki ga združuje član združevalec, v sektorju sadje in zelenjava na GERK
prideluje mešane sadne vrste, se površina posamezne vrste sadja na GERK določi
tako, da se površina GERK pomnoži z deležem, ki ga na tej površini
predstavljajo sadike te sadne vrste.
(5) V evidenci se za člana združenja organizacij proizvajalcev
vodi identifikacijska številka organizacije proizvajalcev.
(6) V evidenci se za člana skupine proizvajalcev za
sektor gozdni lesni proizvodi poleg podatkov iz prvega odstavka tega člena
vodijo tudi šifra in ime katastrske občine, parcelna številka in poddelilka ter
površina parcele.
(7) Podatki iz prve do pete alineje 1. točke in 2. točke
prvega odstavka tega člena in podatki iz osme alineje 2. točke prvega
odstavka tega člena, razen KMG-MID in obseg proizvodnje, se prevzemajo iz
evidence subjektov.
(8) Podatek iz šeste alineje 1. točke prvega odstavka
ter šeste in osme alineje 2. točke prvega odstavka tega člena se prevzema iz
registra kmetijskih gospodarstev.
(9) Podatki iz tretjega odstavka tega člena se
prevzamejo iz zbirne vloge, ki je vložena v letu, za katero se sporočajo
podatki v skladu s 5. členom tega pravilnika, pri čemer se upoštevata
ugotovljena vrsta kmetijske rastline in ugotovljeni sadilni material v skladu s
predpisom, ki ureja izvedbo ukrepov kmetijske politike.
(10) Ne glede na prejšnji odstavek se podatki o GERK z
vrsto rabe 1181 trajne rastline na njivskih površinah, kjer pridelava ni v
tleh, in 1191 rastlinjaki, kjer pridelava ni v tleh, prevzamejo iz registra
kmetijskih gospodarstev na dan vložitve zbirne vloge.
(11) Podatki iz šestega odstavka tega člena se
prevzamejo iz zemljiškega katastra.

Priloga:
Obrazci za sporočanje v evidenco organizacij proizvajalcev, združenj
organizacij proizvajalcev in skupin proizvajalcev za skupno trženje

Pravilnik o evidenci organizacij
proizvajalcev, združenj organizacij proizvajalcev in skupin proizvajalcev za
skupno trženje (Uradni list RS, št. 64/18) vsebuje naslednjo končno določbo:
»8. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembi in dopolnitvah
Pravilnika o evidenci organizacij proizvajalcev, združenj organizacij
proizvajalcev in skupin proizvajalcev za skupno trženje (Uradni list RS, št. 7/20) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o evidenci organizacij proizvajalcev, združenj organizacij
proizvajalcev in skupin proizvajalcev za skupno trženje (Uradni list RS, št. 35/22) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.