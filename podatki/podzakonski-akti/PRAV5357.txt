I. SPLOŠNE DOLOČBE
1. člen
Ta pravilnik določa sistem obratovanja za elektroenergetska
distribucijska omrežja, naloge upravljalca distribucijskega omrežja,
opredeljuje storitev prenosa električne energije po distribucijskem omrežju,
sistemske storitve na distribucijskem omrežju, obratovanje in razvoj
distribucijskega omrežja, pogoje za priključitev na distribucijsko omrežje,
pogoje za dostop do distribucijskega omrežja ter bazo podatkov o
distribucijskem omrežju in njihovo zaupnost.
2. člen
Ta pravilnik velja za družbe Elektro Celje, d.d., Elektro
Gorenjska, d.d., Elektro Ljubljana, d.d., Elektro Maribor, d.d. in Elektro
Primorska, d.d. in uporabnike distribucijskih omrežjj.
3. člen
Izrazi v tem pravilniku imajo naslednji pomen:
-       
izpad: je slučajen, z motnjo pogojen izklop dela omrežja;
-       
koncept zaščite: določa vrsto zaščitnih naprav, način vgradnje,
vrednosti nastavitev in ostale zahteve glede na značilnosti omrežja;
-       
ločilno mesto: je mesto, namenjeno za povezavo ali ločitev med omrežjem,
ki ga upravlja upravljalec distribucijskega omrežja in omrežjem, ki ga upravlja
upravljalec prenosnega omrežja ali napravami uporabnikov;
-       
priključek: je sklop električnih vodov in naprav visoke, srednje ali
nizke napetosti, s katerimi so uporabnikove elektroenergetske naprave povezane
z distribucijskim omrežjem. Sestavljen je iz zunanjega in notranjega
priključka;
-       
merilne naprave: so naprave za merjenje in registracijo porabe
električne energije, ki morajo ustrezati zakonsko določenim zahtevam;
-       
fazni faktor cos: je razmerje med delovno močjo P in navidezno močjo S;
-       
moteno obratovanje in razpad: so vsa stanja omrežja, ki pomenijo razliko
od normalnega obratovanja;
-       
motnje pri obratovanju: pomenijo stanje, ko niso napajani vsi odjemalci
ali ko kakovost električne energije odstopa od referenčnih vrednosti;
-       
normalno obratovanje: je napajanje vseh odjemalcev, pri čemer so vse
veličine v dovoljenih mejah;
-       
odjemalec: je pravna ali fizična oseba, ki je na pogodbeni osnovi
oskrbovana z električno energijo. Ta izraz se uporablja le za prejemnike
energije – tako upravičene kot tudi tarifne, ne pa tudi za proizvajalce;
-       
pogodba o dobavi električne energije: je pogodba, ki se sklene med
dobaviteljem tarifnim odjemalcem in posameznim tarifnim odjemalcem. Ta pogodba
vsebuje za vsako prevzemnopredajno mesto poleg količin električne energije tudi
splošne in tehnične ter komercialne pogoje dobave;
-       
pogodba o dostopu do distribucijskega omrežja: je pogodba, ki jo
skleneta upravljalec in uporabnik distribucijskega omrežja. Slednji s to
pogodbo pridobi za določen čas zagotovljen dostop do omrežja za določeno
količino energije ob določenem času in v določeni smeri. Pogoj za sklenitev te
pogodbe je pogodba o nakupu ali prodaji električne energije;
-       
pogodba o priključitvi na distribucijsko omrežje: je pogodba, ki jo
skleneta izvajalec distribucije električne energije in uporabnik
distribucijskega omrežja ter z njo uredita vsa medsebojna razmerja v zvezi s
plačilom priključka, njegovo izvedbo, ter s tem povezanimi premoženjskimi
vprašanji, vzdrževanjem in druga medsebojna razmerja, ki zadevajo priključek;
-       
pogodba o kakovosti električne energije: je pogodba s katero se
uporabnik in upravljalec distribucijskega omrežja dogovorita za nestandardno
kakovost električne energije in druge posebne pogoje priključitve na
distribucijsko omrežje;
-       
prevzemnopredajno mesto: je mesto, opremljeno z ustreznimi merilnimi
napravami, ki zagotavljajo potrebne podatke za obračun električne energije in
nadzor realizacije voznih redov;
-       
priključno mesto: je stično mesto proizvajalca ali odjemalca z javnim
omrežjem. Uporabniki distribucijskega omrežja imajo lahko priključna mesta v
več točkah prenosnega in distribucijskega omrežja;
-       
distribucijsko omrežje: je omrežje za razdeljevanje električne energije
odjemalcem;
-       
distribucijski elektroenergetski sistem: so postroji in naprave za
proizvodnjo, prenos in razdeljevanje električne energije, ki zagotavljajo
vzdrževanje ravnotežja med proizvodnjo in porabo z ustreznimi regulacijami;
-       
stično mesto: je točka povezave med distribucijskim omrežjem in
napravami uporabnika oziroma med dvema distribucijskima omrežjema;
-       
soglasje za priključitev: je soglasje, ki ga izda upravljalec
distribucijskega omrežja, skladno z uredbo o splošnih pogojih za dobavo in
odjem električne energije (Uradni list RS, št. 117/02 in 21/03 – popr.);
-       
interno navodilo je akt, s katerim upravljalec distribucijskega omrežja
ureja področja, ki niso natančneje urejena v drugih predpisih, ki ga obvezujejo
in določa naloge posameznih izvajalcev gospodarskih javnih služb v skladu s predpisi
o izvajanju gospodarskih javnih služb s področja distribucije električne
energije;
-       
tarifni odjemalec: je odjemalec, ki po določbah energetskega zakona ni
upravičeni odjemalec;
-       
upravičeni odjemalec: je odjemalec, ki lahko prosto izbira dobavitelja,
skladno z določbami energetskega zakona;
-       
uporabnik distribucijskega omrežja (v nadaljevanju: uporabnik): je
pravna ali fizična oseba, ki ima po določbah energetskega zakona pravico
dostopa do distribucijskega omrežja.
4. člen
Tehnične in organizacijske zahteve za priključitev, dostop in
uporabo distribucijskega omrežja obsegajo standarde ter interna navodila
javnega podjetja za distribucijo električne energije.
5. člen
Upravljalcu distribucijskega omrežja ta pravilnik služi kot
osnova za urejanje enakopravnega dostopa uporabnikov do distribucijskega
omrežja in na trg električne energije.
6. člen
Ta pravilnik določa minimalne zahteve za usklajeno delovanje
distribucijskih omrežij s sosednjimi distribucijskimi omrežji, s prenosnim
omrežjem, s proizvajalci električne energije in z omrežjem odjemalcev.
Upravljalec distribucijskega omrežja lahko presega te minimalne zahteve, če na
ta način dosega višji razred kakovosti opravljanja storitev.
7. člen
Določbe tega pravilnika se smiselno uporabljajo v postopku
izdaje soglasja za priključitev in pri pripravi vseh potrebnih pogodb z
uporabniki.
II. NALOGE UPRAVLJALCA DISTRIBUCIJSKEGA OMREŽJA
8. člen
Upravljalec distribucijskega omrežja mora zagotavljati
varnost in zanesljivost obratovanja distribucijskega omrežja tako, da je to
sprejemljivo za okolje, ter kakovostno dobavo električne energije odjemalcem,
skladno z izpolnjevanjem minimalnih tehničnih in organizacijskih zahtev za
priključitev, dostop in uporabo distribucijskega omrežja.
9. člen
Upravljalec distribucijskega omrežja je dolžan skleniti
pogodbo o prevzemu distribucijskega omrežja v upravljanje z vsako pravno ali
fizično osebo, ki ima v skladu s predpisi pravico izvajati gospodarsko javno
službo s področja distribucije električne energije.
10. člen
Meja pristojnosti upravljanja distribucijskega omrežja je od
stičnega mesta med upravljalcem prenosnega omrežja in upravljalcem
distribucijskega omrežja ter na drugi strani pri proizvajalcih in odjemalcih
električne energije na priključnem mestu. Pri proizvajalcih električne energije
vključuje pristojnost upravljalca distribucijskega omrežja tudi ločilno mesto.
11. člen
Upravljalec distribucijskega omrežja mora zagotavljati
obratovanje tega omrežja in razdeljevati uporabnikom električno energijo
predpisane oziroma dogovorjene kakovosti, zanesljivo in okolju sprejemljivo.
12. člen
Upravljalec distribucijskega omrežja mora nanj priključiti
vse uporabnike v skladu z uredbo o splošnih pogojih za dobavo in odjem
električne energije.
13. člen
Če sta zaradi razdeljevanja električne energije uporabnikom
ogrožena normalno obratovanje distribucijskega omrežja in zanesljivost dobave
električne energije, mora upravljalec distribucijskega omrežja ustrezno
ukrepati za odpravo vzroka.
14. člen
Upravljalec distribucijskega omrežja lahko ustavi dobavo
električne energije z odklopom od omrežja v primerih, ki jih določata
energetski zakon in uredba o splošnih pogojih za dobavo in odjem električne
energije.
15. člen
Če odjemalec s svojim odjemom presega v soglasju za
priključitev dovoljeno priključno moč trikrat v obdobju enega leta, mora
zaprositi za novo soglasje za priključitev za povečavo priključne moči, sicer
lahko upravljalec distribucijskega omrežja, po predhodnem obvestilu ter preteku
v njem določenega roka, ustavi dobavo električne energije.
16. člen
Upravljalec distribucijskega omrežja ima naslednje naloge:
-       
vodenje obratovanja distribucijskega omrežja,
-       
zagotavljanje sistemskih storitev,
-       
zagotavljanje priključitve na omrežje odjemalcem in proizvajalcem
električne energije,
-       
zagotavljanje dostopa do omrežja odjemalcem in proizvajalcem električne
energije,
-       
prednostno dispečiranje za kvalificirane proizvajalce, priključene na
distribucijsko omrežje,
-       
načrtovanje, vzdrževanje in nadzor naprav za vodenje distribucijskega
elektroenergetskega sistema,
-       
načrtovanje, vzdrževanje in nadzor zaščitnih naprav v distribucijskem
elektroenergetskem sistemu ter analize,
-       
načrtovanje ter vzdrževanje naprav za spremljanje kakovosti električne
energije,
-       
načrtovanje, vzdrževanje in nadzor telekomunikacijskih naprav,
-       
načrtovanje, vzdrževanje in nadzor naprav za zajem in prenos števčnih in
obratovalnih meritev v distribucijskem elektroenergetskem sistemu,
-       
pridobivanje podatkov 15minutnih realiziranih vrednosti proizvodnje in
odjema ter izračun realizacije odjemalcev brez registracijskih meritev po
analitičnem postopku.
17. člen
Vodenje obratovanja distribucijskega elektroenergetskega
sistema obsega zlasti:
-       
nadzor in krmiljenje distribucijskega elektroenergetskega sistema,
-       
izdelavo planov obratovanja distribucijskega elektroenergetskega
sistema,
-       
koordinacijo vodenja obratovanja distribucijskega elektroenergetskega
sistema s sosednjimi sistemi,
-       
optimizacijo obratovanja s spreminjanjem konfiguracije distribucijskega
omrežja,
-       
zagotavljanje varnega in zanesljivega obratovanja distribucijskega
elektroenergetskega sistema,
-       
koordiniranje vzdrževanja distribucijskega elektroenergetskega sistema
in sosednjih sistemov, koordiniranje delovanja zaščite,
-       
koordiniranje dela z vzdrževalci na terenu in odzivanje na sporočila
uporabnikov,
-       
izvajanje predpisanih ukrepov omejevanja obtežb in porabe,
-       
ustavitev dobave električne energije uporabnikom,
-       
analizo izpadov, okvar in izdelava obratovalne statistike,
-       
nadzor kakovosti električne energije,
-       
izdelavo ali potrjevanje internih obratovalnih navodil.
III. STORITVE PRENOSA ELEKTRIČNE ENERGIJE PO DISTRIBUCIJSKEM
OMREŽJU
18. člen
Uporabniki storitve prenosa električne energije po
distribucijskem omrežju so proizvajalci, odjemalci in, v njihovem imenu,
trgovci z električno energijo, zastopniki in posredniki.
19. člen
Upravljalec distribucijskega omrežja zagotavlja uporabnikom
dostop do omrežja kot osnovo za zagotovitev električne moči in dobave energije
na trgu električne energije na prevzemno-predajnih mestih v okviru izdanega
soglasja za priključitev.
20. člen
Uporabnik sklene z upravljalcem distribucijskega omrežja
pogodbo o dostopu do distribucijskega omrežja, s katero pridobi za določen čas
zagotovljen dostop do distribucijskega omrežja za določeno količino energije ob
določenem času in smeri. Pred sklenitvijo te pogodbe je potrebno pri
upravljalcu distribucijskega omrežja vložiti zahtevo za dostop do
distribucijskega omrežja, skladno z določili uredbe o splošnih pogojih za
dobavo in odjem električne energije. Zahtevi je potrebno priložiti pogodbo o
nakupu električne energije.
21. člen
V primeru okvar v omrežju in na napravah, izpadu proizvodnih
virov in razpadu elektroenergetskega sistema se storitev distribucije
električne energije izvaja z omejitvami ali prekinitvami.
IV. SISTEMSKE STORITVE
22. člen
Sistemske storitve so nujno potrebne storitve za delovanje
distribucijskega omrežja pri oskrbi odjemalcev z električno energijo. Za vse
uporabnike jih opravlja upravljalec distribucijskega omrežja, ki skrbi za
zagotovitev dobave električne energije ter kakovostno oskrbo odjemalcev.
Sistemske storitve so:
-       
vodenje obratovanja distribucijskega elektroenergetskega sistema,
-       
regulacija napetosti,
-       
ponovna vzpostavitev oskrbe z električno energijo po okvarah ali razpadu
elektroenergetskega sistema in
-       
zagotavljanje električne energije za pokrivanje izgub v omrežju.
V okviru posebnih sistemskih storitev upravljalec
distribucijskega omrežja za posamezne uporabnike individualno zagotavlja
naslednje sistemske storitve:
-       
zagotavljanje jalove energije in
-       
zagotavljanje nadstandardne kakovosti električne energije.
23. člen
Če sistemske storitve za upravljalca distribucijskega omrežja
individualno zagotavljajo proizvajalci ali odjemalci, jim pripada ustrezno
nadomestilo s strani upravljalca distribucijskega omrežja, ki se določi v
pogodbi o dostopu do distribucijskega omrežja.
24. člen
Upravljalec distribucijskega omrežja in upravičeni odjemalci
se dogovorijo o medsebojnih pogojih za zagotovitev individualnih sistemskih
storitev. Ti pogoji so sestavni del pogodbe o dostopu do distribucijskega
omrežja, v nasprotnem primeru pa jih ureja pogodba o kakovosti električne
energije.
25. člen
Sistemske storitve, ki jih ni mogoče individualizirati na
proizvodni ali odjemni ravni, morajo plačevati vsi uporabniki, ki so
priključeni na omrežje, skladno z določbami pravilnika o določitvi cen za
uporabo elektroenergetskih omrežij in kriterijih za upravičenost stroškov
(Uradni list RS, št. 30/01, 103/01, 48/02, 109/02 in 11/03).
26. člen
Upravljalec distribucijskega omrežja mora imeti zaradi
zanesljivega obratovanja nadzor nad sistemskimi storitvami v distribucijskem
omrežju.
Upravljalec distribucijskega omrežja določa nosilce, ki
zagotavljajo sistemske storitve v distribucijskem omrežju ob določenem času.
27. člen
Sistemska storitev vodenja obratovanja služi na posameznih
napetostnih nivojih vsem neposredno in posredno priključenim uporabnikom.
28. člen
Regulacija napetosti ohranja napetostno ravnotežje znotraj
predpisanih mej pri oskrbi z električno energijo, za katero odgovarjata
upravljalec distribucijskega omrežja in upravljalec prenosnega omrežja.
Sistemska storitev regulacije napetosti je na voljo vsem
uporabnikom in ni individualnega značaja. Kadar uporabnik zahteva in naprave to
omogočajo, se lahko regulacija napetosti izvaja kot individualna storitev.
29. člen
Upravljalec distribucijskega omrežja mora izravnavati in
kompenzirati porabo jalove energije v svojih omrežjih, pri čemer mora s
priključenimi proizvajalci in odjemalci doseči ustrezno kompenzacijo v omrežju.
Upravljalec distribucijskega omrežja v soglasju za priključitev ali pogodbi o
dostopu do distribucijskega omrežja določi odjemalcem in proizvajalcem pogoje
kompenzacije tako, da je zagotovljena napetost v predpisanih mejah na ustreznih
napetostnih nivojih in prevzemno-predajnih mestih.
30. člen
Uporabniki omrežja se lahko individualno dogovorijo z
upravljalcem distribucijskega omrežja o prejemu ali dobavi jalove energije v
pogodbi o dostopu do distribucijskega omrežja.
31. člen
Upravljalec distribucijskega omrežja mora, za zagotavljanje
zanesljivega obratovanja omrežja in njegove ponovne vzpostavitve po razpadu ali
okvari, izdelati predpise in navodila za preventivne in korektivne ukrepe ob
izrednih obratovalnih stanjih.
32. člen
Sistemska storitev za ponovno vzpostavitev oskrbe z
električno energijo služi vsem uporabnikom, ki so neposredno ali posredno
priključeni na distribucijsko omrežje.
V primeru višje zahtevane stopnje zanesljivosti oskrbe z
električno energijo, kot je določeno v uredbi o splošnih pogojih za dobavo in
odjem električne energije se uporabnik in upravljalec distribucijskega omrežja
dogovorita o pogojih zagotavljanja take storitve v pogodbi o kakovosti
električne energije.
33. člen
Upravljalec distribucijskega omrežja izračunava izgube
električne energije v svojem distribucijskem omrežju. Za pokrivanje teh izgub
lahko upravljalec distribucijskega omrežja sklene pogodbo neposredno s
proizvajalci električne energije ali pa na organiziranem trgu električne
energije. Nadomestilo za pokrivanje izgub električne energije v distribucijskem
omrežju je sestavni del omrežnine.
V. OBRATOVANJE DISTRIBUCIJSKEGA OMREŽJA
34. člen
Upravljalec distribucijskega omrežja skrbi za tehnološko
posodabljanje sistema vodenja. Distribucijsko omrežje, ki ga vodi, mora biti
tehnično-ekonomsko optimalno, zanesljivo in varno. Gospodarska javna služba za
distribucijo električne energije mora zagotoviti ustrezno načrtovanje razvoja
distribucijskega omrežja, njegovo izgradnjo ter vzdrževanje.
35. člen
V okvirih načrtovanja obratovanja skrbi upravljalec
distribucijskega omrežja za vodenje obratovanja s hitrim obvladovanjem motenj
in okvar, s čimer se smatra tudi vzdrževalna dela v distribucijskem omrežju in
priključevanje novih delov le-tega. S tem v zvezi je naloga upravljalca
distribucijskega omrežja pravočasno usklajevanje vzdrževanja postrojev
proizvajalcev, prenosa in distribucije, z namenom zanesljivega obratovanja
distribucijskega omrežja.
36. člen
Obratovanje distribucijskega omrežja načrtuje upravljalec
distribucijskega omrežja v skladu s sigurnostnim kriterijem n-1, kjer to
dopušča stanje zgrajenosti omrežja.
37. člen
Upravljalec distribucijskega omrežja sme začasno odstopiti od
sigurnostnega kriterija n-1, če je to potrebno zaradi vzdrževalnih del,
rekonstrukcij ali priključitev novih delov distribucijskega omrežja in
postrojev.
38. člen
Vodenje obratovanja distribucijskega omrežja omogoča
obvladovanje in omejevanje vpliva motenj in okvar v okviru razpoložljivih
obratovalnih možnosti in mora biti skladno z določitvijo načrtovanja obratovanja.
39. člen
Za zagotovitev zanesljivega delovanja omrežja se morajo
stikalne manipulacije izvajati po planu, ki se pripravi v sklopu načrtovanja
vodenja obratovanja.
40. člen
Upravljalec distribucijskega omrežja skrbi za optimalne
obremenitve v distribucijskem omrežju z ustreznim razklopom omrežja ob
upoštevanju predpisanih napetostnih razmer.
41. člen
Naloge vodenja obratovanja distribucijskega omrežja
operativno izvajajo distribucijski centri vodenja.
42. člen
Upravljalec distribucijskega omrežja vodi obratovanje svojega
omrežja, pri čemer mora skrbeti, da se napetosti, bremenski in kratkostični
toki ter druge veličine, ohranjajo v dovoljenih mejah.
43. člen
O napovedanih izklopih delov distribucijskega omrežja morajo
biti obveščeni uporabniki in prizadeti upravljalci sosednjih distribucijskih
omrežij, skladno z določili uredbe o splošnih pogojih za dobavo in odjem
električne energije.
44. člen
Upravljalec distribucijskega omrežja mora, v primeru motenj
ali razpada energetskega sistema, izvesti vse potrebne stikalne manipulacije,
da se motnje ali posledice razpada omejijo ali odpravijo ter se ponovno
zagotovita preskrba odjemalcev, z električno energijo, in zanesljivo delovanje
distribucijskega omrežja. Le-to ima prednost pred posebnimi in posamičnimi interesi
uporabnikov.
45. člen
Upravljalec distribucijskega omrežja izdela interna navodila
za nadzor ter ukrepanje ob motnjah ali razpadih energetskega sistema. Te ukrepe
koordinira z upravljalcem prenosnega omrežja, uporabniki in upravljalci
sosednjih distribucijskih omrežij.
46. člen
Če se v distribucijskem omrežju pojavijo preobremenitve, mora
upravljalec distribucijskega omrežja izvesti vse potrebne ukrepe za
vzpostavitev obratovalnega stanja, v katerem bodo naprave obratovale v okviru
dopustnih obremenitev, ob ustrezni kakovosti električne energije.
47. člen
Dopustne vrednosti električne napetosti v distribucijskem
omrežju določa standard SIST EN 50160. Izjemoma sme, skladno z določili točke
1.1 tega standarda, pri začasnih vzpostavitvah nenormalnih stanj
distribucijskega omrežja napetost odstopati od nazivne napetosti za večji
odstotek, vendar ne več kot 15%.
48. člen
Upravljalec distribucijskega omrežja izvaja potrebne ukrepe
za vzdrževanje napetosti, h katerim sodi tudi pogodbeno dogovorjeno
razbremenjevanje distribucijskega omrežja.
49. člen
Če obstaja nevarnost, da se motnja v obratovanju
elektroenergetskega sistema razširi, je upravljalec distribucijskega omrežja
upravičen izklopiti določene dele distribucijskega omrežja za čas, ki je nujno
potreben, da se ta nevarnost odpravi.
50. člen
Ob ogrozitvi zanesljivosti obratovanja ali obstoja nevarnosti
razpada elektroenergetskega sistema, je upravljalec distribucijskega omrežja
dolžan, skladno z navodili upravljalca prenosnega omrežja in z uredbo o
omejevanju obtežb in porabe električne energije v elektroenergetskem sistemu,
(Uradni list RS, št. 42/95, 64/95 in 79/99-EZ), omejevati moč in porabo
odjemalcev, in sicer:
-       
zaradi preprečitve razpada elektroenergetskega sistema,
-       
zaradi izpada večjih proizvodnih zmogljivosti ali zaradi znižanja
proizvodnje električne energije iz ekoloških razlogov in
-       
zaradi pomanjkanja električne energije.
51. člen
Pri prekoračitvah dovoljenih obremenitev v kriznih
obratovalnih stanjih distribucijskega omrežja mora upravljalec distribucijskega
omrežja izvajati ustrezne ukrepe za to, da se v najkrajšem možnem času zagotovi
oskrba čim večjega števila odjemalcev. V primeru nespoštovanja omejevanja
porabe električne energije, upravljalec distribucijskega omrežja izstavi račun
za nastale stroške tistim uporabnikom, ki niso ravnali v skladu z uredbo o
omejevanju obtežb in porabe električne energije v elektroenergetskem sistemu.
VI. RAZVOJ DISTRIBUCIJSKEGA OMREŽJA IN IZMENJAVA PODATKOV
52. člen
Upravljalec distribucijskega omrežja zagotavlja dostop do
distribucijskega omrežja, prenosno zmogljivost, obvladovanje kratkostičnih
tokov ter varno in zanesljivo obratovanje distribucijskega omrežja.
53. člen
Upravljalec distribucijskega omrežja mora izvajati analize
zasedenosti omrežja ter posredovati podatke in rezultate distributerju
električne energije, ki vsaki dve leti pripravi načrt razvoja distribucijskega
omrežja.
54. člen
Koncept varnosti in zanesljivosti mora biti usklajen s
tehničnimi in obratovalnimi pogoji distribucijskih omrežij, posebej na
povezovalnih mestih s postroji proizvajalcev in odjemalcev, prenosnim omrežjem
in omrežji sosednjih distribucijskih podjetij.
55. člen
Upravljalec distribucijskega omrežja določi potrebne tehnične
parametre za zaščitne, telekomunikacijske in teleinformacijske naprave, ki
morajo pravilno funkcionirati v vseh obratovalnih razmerah.
56. člen
Upravljalec distribucijskega omrežja prilagodi zaščito,
telekomunikacije, teleinformatiko in avtomatiko, značilnim obratovalnim
razmeram ob motnjah in okvarah z nastavitvami in preizkusi. Koncept zaščite
mora zajemati ločilna mesta med distribucijskim omrežjem ter prenosnim
omrežjem, postroji proizvajalcev in odjemalcev.
57. člen
Koncepti zaščite morajo biti usklajeni s sosednjimi omrežji.
58. člen
Distributer električne energije mora na 110 kV nivoju graditi
svoje omrežje in postroje po sigurnostnem kriteriju n-1.
Sigurnostni kriterij n-1 je v 110 kV omrežjih izpolnjen, če
je ob izpadu 110 kV voda, postroja ali transformatorja mogoče v kratkem času
preprečiti:
-       
stalno prekoračitev obremenitve elementov distribucijskega
elektroenergetskega sistema, ki lahko ogrozijo sigurnost distribucijskega elektroenergetskega
sistema, možnost okvar in zmanjševanje življenjske dobe distribucijskega
elektroenergetskega sistema in
-       
daljšo prekinitev dobave električne energije kljub razpoložljivi rezervi
na nižjih napetostnih nivojih distribucijskega omrežja.
59. člen
Na srednje napetostnem nivoju se omrežje praviloma gradi v
obliki zank po sigurnostnem kriteriju n-1 v skladu s cilji razvoja
distribucijskega omrežja, to je zviševanja kakovosti dobave električne
energije.
Sigurnostni kriterij n-1 je v srednje napetostnih omrežjih
izpolnjen, če je ob izpadu srednje napetostnega voda ali postroja možno
preprečiti:
-       
stalno prekoračitev obremenitve elementov distribucijskega
elektroenergetskega sistema v srednje napetostnem omrežju in
-       
daljšo prekinitev dobave električne energije izven okvarjenega sektorja
v zazankanem srednje napetostnem omrežju.
60. člen
Na nizkonapetostnem nivoju se omrežje praviloma ne gradi v
obliki zank po sigurnostnem kriteriju n-1, razen če je to potrebno zaradi
zahteve uporabnika po nadstandardni kakovosti, pri čemer stroške za zadostitev
teh zahtev krije praviloma uporabnik.
61. člen
Sigurnostni kriterij n-1 zajema izpad le enega elementa
distribucijskega elektroenergetskega sistema, pri tem se po strožjem kriteriju
n-1 dvosistemski daljnovod šteje kot en element.
62. člen
Distributer električne energije, upravljalec distribucijskega
omrežja, upravljalec prenosnega omrežja in dobavitelj električne energije
tarifnim odjemalcem si izmenjujejo podatke za potrebe načrtovanja obratovanja
in razvoja.
63. člen
Podatke iz prejšnjega člena se lahko pridobiva iz soglasij o
priključitvi, pogodb o priključitvi in pogodb o dostopu do distribucijskega
omrežja.
64. člen
Upravljalec distribucijskega omrežja izmenjuje z upravljalcem
prenosnega omrežja podatke, odčitane na stičnih mestih, in sicer:
-       
vrednosti tokov, napetosti, moči in električne energije,
-       
položajne signalizacije stikalnih naprav,
-       
podatke o delovanju zaščite,
-       
druge podatke o dogajanjih na stičnih mestih in
-       
podatke o kakovosti električne energije.
VII. PRIKLJUČITEV NA DISTRIBUCIJSKO OMREŽJE
65. člen
Pogoje in postopek za priključitev na distribucijsko omrežje
določa uredba o splošnih pogojih za dobavo in odjem električne energije.
66. člen
Postroji proizvajalcev in odjemalcev električne energije se
morajo projektirati, graditi in obratovati tako, da njihovi povratni vplivi,
kot na primer utripanje napetosti, nesimetrija in višje harmonske frekvence in
podobno, ne presegajo nivojev, ki jih predpiše upravljalec distribucijskega
omrežja v soglasju za priključitev. Zagotovljena mora biti odpornost proti
motnjam in vplivom, kot to določajo norme in standardi ter upoštevan kriterij
kakovosti električne energije, ki ga določa uredba o splošnih pogojih za dobavo
in odjem električne energije.
67. člen
Pred izdelavo novega priključka je potrebno določiti dopusten
nivo motenj naprav uporabnikov distribucijskega omrežja. Mejne vrednosti teh
motenj določi upravljalec distribucijskega omrežja v soglasju za priključitev.
V primeru, ko so povratni vplivi, ki jih povzročajo spremembe na postrojih
uporabnika, višji od dopustnih, naloži upravljalec distribucijskega omrežja
uporabniku distribucijskega omrežja odpravo le-teh.
Upravljalec distribucijskega omrežja lahko zahteva
preverjanje povratnih vplivov uporabnikovih naprav z meritvami.
68. člen
Postroji naprav uporabnikov distribucijskega omrežja ne smejo
ovirati prenosa informacij in krmilnih signalov po distribucijskem omrežju.
69. člen
Proizvajalci električne energije in lastnikih zasilnih
agregatov, katerih električna napeljava je priključena na distribucijsko
omrežje, potrebujejo, s strani upravljalca distribucijskega omrežja, soglasje
za priključitev, v katerem se določi zaščita pred povratnim napajanjem.
Proizvajalci električne energije morajo zagotavljati vrednost
faznega faktorja z ozirom na zahteve upravljalca distribucijskega omrežja, ki
so odvisne od razmer v distribucijskem omrežju.
70. člen
Odjemalci morajo na priključnem mestu zagotoviti velikost
faznega faktorja od cos ? = 1,0 do cos ? = 0,95 induktivno.
71. člen
Prevzemno-predajna mesta in postroji proizvajalcev električne
energije, priključenih na distribucijsko omrežje, morajo biti zgrajeni skladno
s soglasjem za priključitev in z upoštevanjem standardov in predpisov.
72. člen
Priključitev elektroenergetskih objektov uporabnika na
elektroenergetsko omrežje izvajalca dejavnosti distribucije lahko izvede le
pooblaščeni predstavnik upravljalca distribucijskega omrežja.
73. člen
Obvezni sestavni del zaprosila za priključitev objektov za
proizvodnjo električne energije, elektroenergetskih objektov odjemalcev s
priključno močjo nad 5 MW in elektroenergetskih objektov odjemalcev, ki jih
morajo upravljati delavci za katere je obvezno usposabljanje in preizkus znanja
skladno s pravilnikom o strokovni izobrazbi, delovnih izkušnjah ter obveznem
usposabljanju in načinu preizkusa znanja delavcev, ki opravljajo dela in naloge
upravljanja energetskih naprav (Uradni list SRS, št. 30/83, 31/84 in 1/87 in
Uradni list RS, št. 79/99 – EZ in 31/00 – ZP-L), so obratovalna navodila, izdelana
skladno z določbo 30. člena uredbe o splošnih pogojih za dobavo in odjem
električne energije.
74. člen
Obratovalna navodila iz prejšnjega člena izdela uporabnik.
Veljavna postanejo, ko jih potrdi upravljalec distribucijskega omrežja,
vsebovati pa morajo:
-       
splošne podatke o proizvajalcu oziroma odjemalcu,
-       
podrobne podatke o vseh napravah z enopolno shemo,
-       
ime in funkcijo pooblaščenih oseb,
-       
pravice in dolžnosti obeh partnerjev,
-       
opis potrebnih stikalnih manipulacij,
-       
določitev načina dostopa upravljalca distribucijskega omrežja do naprav
in
-       
varnostna določila.
75. člen
Upravljalec distribucijskega omrežja v soglasju za
priključitev določa postopke in pogoje za priključevanje proizvajalcev na
distribucijsko omrežje, skladno z navodili za priključevanje in obratovanje
elektrarn inštalirane moči do 10 MVA, ki jih objavi na krajevno običajen način,
in uredbo o splošnih pogojih za dobavo in odjem električne energije.
76. člen
Upravljalec distribucijskega omrežja lahko dovoli otočno
obratovanje proizvajalcem električne energije, priključenim na distribucijsko
omrežje v primerih, ko izpolnjujejo pogoje, ki so določeni za tak način
obratovanja, in so za to, s strani upravljalca distribucijskega omrežja,
izdelana posebna navodila.
77. člen
Ob priključevanju proizvodnih enot na 110 kV distribucijsko
omrežje je potrebno upoštevati tudi določbe predpisa, ki ureja obratovalna
navodila prenosnega omrežja za električno energijo.
VIII. POGOJI ZA DOSTOP DO DISTRIBUCIJSKEGA OMREŽJA
1. Postopek uveljavitve dostopa do distribucijskega omrežja
78. člen
Upravičeni odjemalci in proizvajalci električne energije
imajo pravico dostopa do distribucijskega omrežja, razen če jim upravljalec
distribucijskega omrežja dostopa ne dovoli.
Dostop do distribucijskega omrežja ureja uredba o splošnih pogojih
za dobavo in odjem električne energije.
79. člen
Razmerja med upravljalcem distribucijskega omrežja in
uporabnikom ureja pogodba o dostopu do distribucijskega omrežja.
Upravljalec distribucijskega omrežja mora uporabniku
distribucijskega omrežja posredovati v podpis pogodbo o dostopu do
distribucijskega omrežja najkasneje deset delovnih dni po prejemu popolne
zahteve za dostop do distribucijskega omrežja. Dostop do distribucijskega
omrežja mora upravljalec distribucijskega omrežja zagotoviti uporabniku
najkasneje pet delovnih dni po prejemu podpisane in veljavne pogodbe.
80. člen
S pogodbo o dostopu do distribucijskega omrežja, ki jo
skleneta upravljalec distribucijskega omrežja in uporabnik omrežja, pridobi
uporabnik za določen čas zagotovljen dostop do distribucijskega omrežja za
določeno količino energije ob določenem času in v določeni smeri na točno
določenih prevzemno-predajnih mestih. Upravljalec distribucijskega omrežja s
pogodbo o dostopu do distribucijskega omrežja odobri pravico dostopa do največje
moči, ki jo določa soglasje o priključitvi.
81. člen
Upravljalec distribucijskega omrežja je dolžan skleniti
pogodbo o dostopu do distribucijskega omrežja tudi v primeru, ko v postopku
reševanja spora tako odloči Agencija za energijo Republike Slovenije.
82. člen
V primeru, da se električna energija prenaša po več
distribucijskih omrežjih mora vsak izmed upravljalcev le-teh raziskati
izvedljivost prenosa v okviru razpoložljivih obratovalnih pogojev, s prenosom
električne energije pa morajo soglašati vsi prizadeti upravljalci
distribucijskih omrežij.
Prenos iz prejšnjega odstavka podrobno urejajo navodila za
obratovanje sosednjih distribucijskih omrežij.
83. člen
Na ločilnih mestih med distribucijskima omrežjema dveh
upravljalcev morajo biti vgrajene merilne naprave, ki omogočajo merjenje in
registracijo 15-minutnih vrednosti delovne in jalove energije ter daljinski
prenos podatkov do upravljalcev distribucijskega omrežja.
84. člen
Upravljalec distribucijskega omrežja določi proizvajalcu
električne energije omejitve voznega reda v okviru izdanega soglasja za
priključitev ter v skladu z energetskimi in tehničnimi pogoji v omrežju, na
katerega je ta proizvajalec priključen.
85. člen
Ne glede na dogovorjene pogoje dobave električne energije,
lahko upravljalec distribucijskega omrežja pri preobremenitvah in v kriznem
stanju elektroenergetskega sistema izvaja omejevanje porabe električne energije
in moči, tako, da čim večjemu številu odjemalcev zagotavlja dobavo električne
energije, v skladu z uredbo o omejevanju obtežb in porabe električne energije v
elektroenergetskem sistemu.
86. člen
Uporabnik nima pravice do uveljavljanja odškodnine zaradi
škode, nastale zaradi ravnanja upravljalca distribucijskega omrežja v kriznem
stanju elektroenergetskega sistema, če upravljalec distribucijskega omrežja
ravna v skladu z določili prejšnjega člena.
2. Tarifni odjemalci
87. člen
Dobavitelj električne energije tarifnim odjemalcem je dolžan
v skladu z uredbo o splošnih pogojih za dobavo in odjem električne energije
skleniti dobavno pogodbo z vsakim tarifnim odjemalcem, priključenim na
distribucijsko omrežje.
88. člen
Za tarifne odjemalce sklene, z upravljalcem distribucijskega
omrežja, pogodbo o dostopu do distribucijskega omrežja, dobavitelj tarifnim
odjemalcem.
Za zagotavljanje varnosti dobave tarifnim odjemalcem se, na
način iz prejšnjega odstavka, sklepajo ustrezne dolgoročne pogodbe o dostopu do
distribucijskega omrežja ter ustrezne dolgoročne pogodbe o nakupu električne
energije.
3. Odstopanja od voznega reda
89. člen
Uporabnik je dolžan upoštevati vozni red, ki je osnova za
sklenitev pogodbe o nakupu ali prodaji električne energije.
Osnovo za obračun odstopanj od voznih redov se določi s
pravilnikom o načinu obračunavanja odstopanj oddaje ali odjema električne
energije od voznih redov (Uradni list RS, št. 83/02).
90. člen
Za nadzor in obračun odstopanj od voznega reda ugotavlja
upravljalec distribucijskega omrežja dejanske srednje vrednosti moči za
15-minutne bloke na prevzemno-predajnih mestih, jih sešteva po bilančnih skupinah,
ločeno za proizvodnjo in odjem, in jih posreduje upravljalcu prenosnega
omrežja.
Za uporabnike brez registracijskih meritev upravljalec
distribucijskega omrežja izračuna realizacijo odjema po analitičnem postopku.
4. Plačilo dostopa do omrežja
91. člen
Cena za uporabo distribucijskega omrežja je določena s
pravilnikom o določitvi cen za uporabo elektroenergetskih omrežij in kriterijih
za upravičenost stroškov.
IX. BAZA PODATKOV, ANALIZE, POROČILA IN OBJAVE
1. Baza podatkov in njihova zaupnost
92. člen
Izvajalec distribucije električne energije je odgovoren za
sprotno vzdrževanje baze tehničnih podatkov o postrojih in napravah v njegovi
lasti in je dolžan upravljalcu distribucijskega omrežja nuditi podatke o
distribucijskem omrežju, postrojih in napravah ter postrojih uporabnikov.
Upravljalec distribucijskega omrežja je dolžan od izvajalca
distribucije električne energije zahtevati odpravo napak in pomanjkljivosti
podatkov iz prejšnjega odstavka.
93. člen
Upravljalec distribucijskega omrežja z upravljalcem
prenosnega omrežja in upravljavci sosednjih distribucijskih omrežij izmenjuje
tehnične podatke o postrojih, ki so vezani na prevzemno-predajna mesta.
94. člen
Upravljalec distribucijskega omrežja je odgovoren za sprotno
vzdrževanje naslednjih baz:
-       
obratovalnih podatkov,
-       
podatkov o priključitvah,
-       
podatkov o dostopih do distribucijskega omrežja,
-       
podatkov o proizvajalcih električne energije,
-       
podatkov o upravičenih odjemalcih,
-       
podatkov o kakovosti električne energije in
-       
podatkov o merilnih, zaščitnih, telekomunikacijskih napravah in napravah
daljinskega vodenja.
95. člen
Upravljalec distribucijskega omrežja sproti pridobiva za
načrtovanje, izračune, vodenje obratovanja in analize podatke o:
-       
parametrih napetosti na prevzemnopredajnih mestih;
-       
obremenitvah vodov;
-       
stikalnem stanju distribucijskega omrežja,
-       
pretokih moči,
-       
stanju elementov distribucijskega omrežja
-       
proizvajalcih električne energije, ki so priključeni na distribucijsko
omrežje,
-       
postrojih in napravah upravičenih odjemalcev;
-       
ponudnikih sistemskih storitev in
-       
tarifnih odjemalcih.
96. člen
Upravljalec prenosnega omrežja, proizvajalci električne
energije, upravičeni odjemalci in upravljalci distribucijskih omrežij, s
katerimi ima upravljalec distribucijskega omrežja skupna prevzemno-predajna
mesta, so dolžni podatke iz prejšnjega člena, s katerimi razpolagajo, sproti
sporočati upravljalcu distribucijskega omrežja.
97. člen
Upravljalec distribucijskega omrežja mora posredovati
upravljalcu prenosnega omrežja vse potrebne podatke, ki omogočajo zagotovitev varnega
in zanesljivega obratovanja omrežij in njihovo usklajeno obratovanje.
98. člen
Vsi upravljalci distribucijskih omrežij so dolžni, skladno s
35. členom uredbe o načinu izvajanja gospodarskih javnih služb s področja
distribucije električne energije (Uradni list RS, št. 54/00, 31/00, 99/01 in
96/03), pri zajemanju in vodenju operativnih podatkov o uporabnikih omrežja:
-       
zbirati in voditi iste podatke na enak način,
-       
uporabljati enak format zajemanja podatkov,
-       
v ta namen uporabljati kompatibilno programsko opremo in
-       
uporabljati enotne parametre, načine in postopke zbiranja in vodenja
podatkov tako, da je omogočena takojšnja in nemotena izmenjava vseh podatkov.
99. člen
Upravljalec distribucijskega omrežja mora s podatki in
informacijami, ki jih dobi od uporabnikov, ravnati v skladu s predpisi o
ravnanju z osebnimi podatki.
2. Analize, poročila in objave
100. člen
Upravljalec distribucijskega omrežja je dolžan objaviti in
izvajati spodbujevalne programe učinkovite rabe električne energije.
101. člen
Upravljalec distribucijskega omrežja izdeluje mesečna in
letna poročila o obremenitvah in zasedenosti distribucijskega
elektroenergetskega sistema.
102. člen
Upravljalec distribucijskega omrežja je dolžan beležiti vse
dogodke na distribucijskem omrežju in izdelovati dnevna, letna in poročila na
zahtevo uporabnikov ter inšpekcijskih služb.
Upravljalec distribucijskega omrežja o nepredvidenih dogodkih
praviloma opravi analizo in izdela poročilo, ki služi kot podlaga za razvoj
omrežja in informacija uporabnikom.
103. člen
Upravljalec distribucijskega omrežja dostavlja letna poročila
o dogodkih, obremenitvah in stanju kakovosti električne energije v
distribucijskem elektroenergetskem omrežju izvajalcu distribucije električne
energije, Agenciji za energijo Republike Slovenije in po potrebi ostalim
udeležencem v procesu prenosa električne energije po distribucijskem omrežju.
104. člen
Upravljalec distribucijskega omrežja mora v petnajstih dneh
po izteku koledarskega leta izdelati poračun stroškov v zvezi s prednostnim
dispečiranjem in ga predložiti upravljalcu prenosnega omrežja in Agenciji za
energijo Republike Slovenije.
X. PREHODNE IN KONČNE DOLOČBE
105. člen
Z dnem uveljavitve tega pravilnika preneha veljati navodilo o
sistemskem obratovanju distribucijskega omrežja za električno energijo (Uradni
list RS, št. 15/02).
106. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 311-02-36/2003
Ljubljana, dne 24. novembra 2003.
EVA 2003-2511-0208
Minister
za okolje, prostor in energijo
mag. Janez Kopač l. r.