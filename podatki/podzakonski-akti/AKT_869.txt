1. člen
(vsebina)
Ta splošni akt določa način upoštevanja
meril, po katerih agencija odloča o cenovnih opcijah ali paketih za potrošnike
z nizkimi dohodki oziroma posebnimi potrebami, tako da jim omogoči dostop do
storitev iz nabora univerzalne storitve.
2. člen
(uporabljeni izrazi)
Izrazi, uporabljeni v tem splošnem aktu,
imajo naslednji pomen:
1.     
Agencija je neodvisen regulativni organ, katere pristojnosti,
organizacijo in delovanje določa Zakon o elektronskih komunikacijah (Uradni
list RS, št. 109/12; v nadaljnjem besedilu: zakon).
2.     
Kategorije potrošnikov, ki štejejo za osebe z nizkimi dohodki oziroma s
posebnimi potrebami, določi minister, pristojen za elektronske komunikacije v
sodelovanju z ministrom, pristojnim za socialne zadeve.
Preostali izrazi, uporabljeni v tem
splošnem aktu, imajo enak pomen, kot je določen v zakonu, če iz besedila tega
splošnega akta ne izhaja drugače.
3. člen
(spremljanje maloprodajnih cen)
Agencija spremlja posamezne maloprodajne
cene storitev, ki se izvajajo kot univerzalna storitev. Agencija pri tem
ugotavlja povišanje posamične maloprodajne cene v primerjavi z indeksom cen
življenjskih potrebščin in povprečno povišanje cen storitev, ki se izvajajo kot
univerzalna storitev, kjer so uteži prodane količine za obdobje od
1. januar–31. december.
4. člen
(poročanje podatkov)
Izvajalec univerzalne storitve je agenciji
dolžan poročati podatke o cenah storitev, ki se izvajajo kot univerzalna
storitev, po posameznih cenovnih razredih na dan 1. januar preteklega leta
in 31. december preteklega leta ter o prodanih količinah teh storitev po
posameznih cenovnih razredih za obdobji 1. januar–31. december predpreteklega
leta in 1. januar–31. december preteklega leta, in sicer najkasneje
do 31. marca tekočega leta.
Podatke iz prejšnjega odstavka tega člena
izvajalec univerzalne storitve posreduje agenciji na obrazcu, ki je priloga
tega splošnega akta in je del tega splošnega akta.
5. člen
(izvedba raziskave)
Agencija najmanj enkrat letno izvede
raziskavo o izdatkih gospodinjstev za storitve, ki se izvajajo kot univerzalna
storitev, kjer ugotavlja zlasti delež povprečnega mesečnega izdatka za
storitve, ki se izvajajo kot univerzalna storitev, glede na povprečno mesečno
plačo v Republiki Sloveniji.
Agencija lahko raziskavo izvede preko
zunanjega izvajalca, ki v ta namen pridobi podatke uporabnikov storitev
izvajalca univerzalne storitve.
6. člen
(rezultat)
Če agencija na podlagi spremljanja
drobnoprodajnih cen iz 3. člena tega splošnega akta in na podlagi raziskave iz
prejšnjega člena tega splošnega akta ugotovi, da so se cene storitev, ki se
izvajajo kot univerzalna storitev, v enem letu v povprečju ali posamično povišale
za več kot 5 odstotnih točk več kot indeks cen življenjskih potrebščin in da se
je povišal delež povprečnega mesečnega izdatka za storitve, ki se izvajajo kot
univerzalna storitev glede na povprečno mesečno plačo tekočega leta v
primerjavi s prejšnjim letom, lahko z odločbo naloži posameznemu izvajalcu univerzalne
storitve, da ponudi cenovne opcije ali pakete za kategorije potrošnikov, ki
štejejo za osebe z nizkimi dohodki oziroma s posebnimi potrebami.
7. člen
(končne določbe)
Z uveljavitvijo tega splošnega akta se
preneha uporabljati Splošni akt o načinu upoštevanja meril glede nudenja
cenovnih opcij in za določitev paketov za potrošnike z nizkimi dohodki oziroma
s posebnimi potrebami v okviru zagotavljanja univerzalne storitve (Uradni list
RS, št. 139/04 in št. 103/09).
Ta splošni akt začne veljati naslednji dan
po objavi v Uradnem listu Republike Slovenije.
Št. 0073-3/2013/8
Ljubljana, dne 18. julija 2013
EVA 2013-3330-0128
po pooblastilu št. 0202-1/2013-11
z dne 20. 6. 2013
Mark Pohar l.r.
Namestnik direktorja

Priloga: Obrazec za
spremljanje maloprodajnih cen storitev, ki se izvajajo v okviru univerzalne
storitve