1. člen
S to uredbo se določa način izdaje obveznic Republike
Slovenije za odkup neplačanih terjatev podjetij s sedežem v Republiki Sloveniji
iz poslov v Iraku, Kubi in Ljudski Republiki Angoli ter Zvezni direkciji za
promet in rezerve izdelkov posebnega namena.
2. člen
Obveznice se izdajo v več serijah. 
Skupna vrednost vseh serij, do katere se izdajo obveznice, je
enaka skupni vrednosti priznanih terjatev, kot jih na podlagi prejetih
zahtevkov in priznanih terjatev ugotovi Banka Slovenije.
3. člen
Prva serija obveznic se izda v vrednosti 25.000.000 ECU. 
Vrednost izdaje prve serije obveznic je enaka vrednosti
priznanih terjatev, ki jih je ugotovila Banka Slovenije po stanju 31. december
1993.
4. člen
Obveznice prve serije se izdajo v naslednjem številu in
apoenih: 
1000 obveznic po 1.000 ECU, 
2400 obveznic po 10.000 ECU. 
Obveznice se izdajo pod serijsko številko RS110294, datum
izdaje je 1. januar 1993.
5. člen
Višino izdaje nadaljnjih posameznih serij določi Vlada
Republike Slovenije, na podlagi podatkov o priznanih terjatvah, ki jih do dneva
izdaje posamezne serije ugotovi Banka Slovenije.
6. člen
Obveznice se obrestujejo po 7 odstotni letni obrestni meri, z
rokom odplačila sedem let. 
Glavnica se izplačuje polletno in se odplača z dveletnim
moratorijem v desetih polletnih anuitetah, začenši s 15. julijem 1995.
7. člen
Znesek na katerega se glasijo obveznice in pravice iz
obveznic se izplača v tolarski protivrednosti po srednjem tečaju za ECU, kot ga
objavi Banka Slovenije na dan zapadlosti posameznega kupona.
8. člen
Razlika med višino terjatev po pogodbi o odkupu terjatev in
vrednostjo izdanih obveznic, s katerimi te terjatve odkupi Republika Slovenija
od posameznega podjetja, in ki nastane zaradi zaokroževanja in je manjša od
1000 ECU se izplača v desetih dneh od izročitve obveznic. Izplačilo se izvrši v
tolarski protivrednosti po srednjem tečaju za ECU, kot ga objavi Banka
Slovenije na dan izročitve obveznic.
9. člen
Obveznice imajo dva dela. 
Prvi del obveznice je plašč obveznice. Drugi del obveznice je
talon, ki je sestavljen iz 14 kuponov. 
Obliko obveznic predpiše minister za finance.
10. člen
Obveznice podpiše minister za finance.
11. člen
Strokovne in tehnične posle v zvezi z izdajanjem obveznic
opravlja v imenu in za račun Republike Slovenije Banka Slovenije. 
Minister za finance sklene pogodbo z Banko Slovenije o
opravljanju poslov iz prejšnjega odstavka.
12. člen
Posle izplačevanja kuponov opravlja v imenu in za račun
Republike Slovenije Služba družbenega knjigovodstva. 
Minister za finance sklene s Službo družbenega knjigovodstva
pogodbo o opravljanju poslov iz prejšnjega odstavka.
13. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-11/94-13/1-8
Ljubljana, dne 3. februarja 1994.
Vlada Republike Slovenije
dr. Janez Drnovšek l. r. 
Predsednik