I. SPLOŠNE DOLOČBE
1. člen
(vsebina pravilnika)
Ta pravilnik ureja:
-       
bibliotekarski izpit, ki je pogoj za opravljanje strokovnega
knjižničarskega dela v knjižnici ali drugi organizaciji, ki deluje na področju
knjižnične dejavnosti (v nadaljnjem besedilu: knjižnica),
-       
pogoje, obseg, vsebino, organizacijo in postopek opravljanja
bibliotekarskega izpita,
-       
strokovno usposabljanje za opravljanje bibliotekarskega izpita,
-       
imenovanje in delovanje komisije za bibliotekarski izpit,
-       
vodenje in upravljanje evidence bibliotekarskih izpitov ter
-       
druga vprašanja v zvezi z bibliotekarskim izpitom.
2. člen
(organizacija in izvedba bibliotekarskega izpita)
Bibliotekarski izpit na podlagi javnega pooblastila
organizira in izvaja nacionalna knjižnica.
3. člen
(pomen izrazov)
(1) V tem pravilniku uporabljeni izrazi pomenijo:
-       
»bibliotekarski izpit« je izpit, ki se opravlja v skladu z 39.b členom
Zakona o knjižničarstvu (Uradni list RS, št. 87/01, 96/02 ‒ ZUJIK in
92/15; v nadaljnjem besedilu: Zakon) in je pogoj za samostojno opravljanje
strokovnih knjižničarskih del v knjižnici, ki so temeljna za izvajanje
knjižnične dejavnosti iz 2. člena Zakona;
-       
»dopolnilni bibliotekarski izpit« je bibliotekarski izpit, ki ga opravi
strokovni knjižničarski delavec z doseženo stopnjo izobrazbe, ki je višja od
stopnje izobrazbe, za katero je že opravil bibliotekarski izpit za
knjižničarja;
-       
»druge organizacije, ki delujejo na področju knjižnične dejavnosti« so
po tem pravilniku pravne osebe javnega prava, ki niso knjižnice, vendar
delujejo tudi na področju ali za potrebe knjižnične dejavnosti (v nadaljnjem
besedilu: druge organizacije);
-       
»formalno bibliotekarsko izobraževanje« je javnoveljavni študijski
program s področja bibliotekarstva, ki ga izvaja akreditirana visokošolska
organizacija;
-       
»izobrazba strokovnih knjižničarskih delavcev« je potrebna dosežena
izobrazba, ki je za:
(a)    knjižničarja:
srednja splošna oziroma srednja strokovna izobrazba (v nadaljnjem besedilu:
srednja izobrazba),
(b)    višjega
knjižničarja: izobrazba, pridobljena po študijskih programih za pridobitev
višje strokovne izobrazbe, oziroma raven izobrazbe, pridobljena po študijskih
programih, ki po zakonu ustreza višji strokovni izobrazbi (v nadaljnjem
besedilu: višješolska izobrazba),
(c)    bibliotekarja
pomočnika: visokošolska izobrazba, pridobljena po študijskih programih prve
stopnje, oziroma raven izobrazbe, ki v skladu z zakonom ustreza izobrazbi prve
stopnje (v nadaljnjem besedilu: visokošolska izobrazba prve stopnje),
(d)    bibliotekarja:
visokošolska izobrazba, pridobljena po študijskih programih druge stopnje,
oziroma raven izobrazbe, ki v skladu z zakonom ustreza izobrazbi druge stopnje
(v nadaljnjem besedilu: visokošolska izobrazba druge stopnje),
(e)    bibliotekarja z
magisterijem: magisterij znanosti, pridobljen po študijskih programih, ki v
skladu z zakonom ustrezajo izobrazbi tretje stopnje (v nadaljnjem besedilu:
magisterij znanosti),
(f)     bibliotekarja
z doktoratom: doktorat znanosti, pridobljen po študijskih programih tretje
stopnje, oziroma programih, ki v skladu z zakonom ustrezajo izobrazbi tretje
stopnje (v nadaljnjem besedilu: doktorat);
-       
»kandidat za bibliotekarski izpit« je strokovni knjižničarski delavec,
ki se prijavi k opravljanju bibliotekarskega izpita (v nadaljnjem besedilu:
kandidat);
-       
»knjižnična dejavnost« je dejavnost knjižnice ali druge organizacije iz
tretje alineje tega odstavka, ki se izvaja v skladu z Zakonom;
-       
»mentor« je oseba, ki izpolnjuje pogoje iz 18. člena tega
pravilnika in izvaja strokovno delo s kandidatom po vnaprej določenem pisnem
programu s področja knjižnične dejavnosti, kandidata vodi in mu svetuje ter ob
tem nanj prenaša znanja in spretnosti;
-       
»odgovorna oseba knjižnice« je direktor knjižnice, ki je samostojna
pravna oseba, oziroma direktor ali predstojnik knjižnice pri knjižnicah, ki so
organizacijska enota oziroma del pravne osebe;
-       
»pisna naloga« je individualna intelektualna stvaritev s področja
knjižnične dejavnosti iz tematskih sklopov, opredeljenih v prilogi II, ki je
sestavni del tega pravilnika, ki jo pripravi in zagovarja kandidat za
opravljanje posebnega dela bibliotekarskega izpita za bibliotekarja;
-       
»praktično usposabljanje« je namenjeno poglabljanju in dopolnjevanju
teoretičnih znanj ter spoznavanju možnosti za uporabo pridobljenega znanja v
praksi;
-       
»strokovno izpopolnjevanje« vključuje različne dejavnosti za
poglabljanje ali širjenje že usvojenega znanja;
-       
»strokovno usposabljanje v knjižnični dejavnosti« je uvajanje v procese
strokovnega dela v knjižnici, predvsem za pridobivanje veščin, s katerimi
udeleženec usposabljanja pridobi zmožnost opravljanja določenih delovnih nalog;
-       
»študijski program za izpopolnjevanje iz bibliotekarstva« je program,
kot ga določa 39.a člen Zakona;
-       
»vrsta strokovnega knjižničarskega dela« so stopnji izobrazbe ustrezna
dela na delovnem mestu strokovnega knjižničarskega delavca v knjižnici.
(2) V tem pravilniku uporabljeni izrazi, zapisani v
moški slovnični obliki, se uporabljajo kot nevtralni za moški in ženski spol.
II. VRSTE BIBLIOTEKARSKEGA IZPITA IN POGOJI ZA OPRAVLJANJE
BIBLIOTEKARSKEGA IZPITA
4. člen
(vrste bibliotekarskega izpita)
Vrste bibliotekarskega izpita so:
-       
bibliotekarski izpit za knjižničarja:
(a)    za kandidate, ki
opravljajo strokovna knjižničarska dela knjižničarja, oziroma
(b)    za kandidate, ki
opravljajo strokovna knjižničarska dela višjega knjižničarja;
-       
bibliotekarski izpit za bibliotekarja:
(a)    za kandidate, ki
opravljajo strokovna knjižničarska dela bibliotekarja pomočnika, oziroma
(b)    za kandidate, ki
opravljajo strokovna knjižničarska dela bibliotekarja, oziroma
(c)    za kandidate, ki
opravljajo strokovna knjižničarska dela bibliotekarja z magisterijem, oziroma
(d)    za kandidate, ki
opravljajo strokovna knjižničarska dela bibliotekarja z doktoratom;
-       
dopolnilni bibliotekarski izpit za kandidate z doseženo izobrazbo, ki je
višja od izobrazbe, za katero so že opravili bibliotekarski izpit za
knjižničarja.
5. člen
(splošni pogoji za opravljanje bibliotekarskega izpita)
(1) Za opravljanje bibliotekarskega izpita mora imeti
strokovni knjižničarski delavec ustrezno izobrazbo v skladu s peto alinejo
prvega odstavka 3. člena tega pravilnika in opravljeno strokovno
usposabljanje za opravljanje bibliotekarskega izpita v roku in po postopku, ki
sta določena s tem pravilnikom.
(2) Za opravljanje bibliotekarskega izpita za
bibliotekarja mora strokovni knjižničarski delavec poleg izpolnjevanja pogojev
iz prejšnjega odstavka izdelati tudi pisno nalogo.
6. člen
(dodatni pogoj za opravljanje bibliotekarskega izpita)
(1) Kandidati za bibliotekarski izpit za knjižničarja
morajo, kot je določeno v 39.a členu Zakona, pred opravljanjem bibliotekarskega
izpita opraviti tudi program strokovnega izpopolnjevanja, ki ga določi
nacionalna knjižnica in je pogoj za pristop k bibliotekarskemu izpitu.
(2) Kandidati za bibliotekarski izpit za bibliotekarja,
ki glede na določbe 39.a člena Zakona nimajo ustrezne smeri izobrazbe, morajo
pred opravljanjem bibliotekarskega izpita opraviti tudi študijski program za
izpopolnjevanje iz bibliotekarstva oziroma izpolniti pogoj za pristop k
bibliotekarskemu izpitu tako, kot je določeno v 39.a členu Zakona.
III. IZPITNA OBDOBJA IN PRIJAVA NA BIBLIOTEKARSKI IZPIT
7. člen
(izpitna obdobja)
Nacionalna knjižnica mora zagotavljati opravljanje
bibliotekarskega izpita najmanj dvakrat letno. Izpitna obdobja za opravljanje
bibliotekarskega izpita nacionalna knjižnica objavi na svoji spletni strani
vsako leto najpozneje do 15. novembra za naslednje koledarsko leto.
8. člen
(prijava na bibliotekarski izpit)
(1) Kandidat mora vložiti prijavo za opravljanje
bibliotekarskega izpita v elektronski obliki na obrazcu Prijava na
bibliotekarski izpit, ki je na voljo na spletni strani nacionalne knjižnice (v
nadaljnjem besedilu: elektronska prijava). Elektronska prijava mora biti
vložena najmanj pet mesecev pred začetkom izpitnega obdobja, v katerem želi
kandidat opravljati bibliotekarski izpit, in mora vsebovati:
-       
osebno ime, datum in kraj rojstva ter naslov stalnega bivališča (ulica,
kraj, pošta) kandidata,
-       
podatke o doseženi izobrazbi ter podatke o trenutni zaposlitvi in
delovnih izkušnjah na področju knjižnične dejavnosti,
-       
vrsto bibliotekarskega izpita, ki ga želi opraviti.
(2) Če prijava iz prejšnjega odstavka ni digitalno
podpisana, mora kandidat ob elektronski prijavi na poštni naslov nacionalne
knjižnice poslati tudi podpisano prijavo v natisnjeni obliki.
(3) Kandidat mora prijavi na bibliotekarski izpit
priložiti:
-       
dokazila o trenutni zaposlitvi in delovnih izkušnjah ter dokazila o vrsti
strokovnega knjižničarskega dela, ki ga opravlja,
-       
program strokovnega usposabljanja za opravljanje bibliotekarskega
izpita,
-       
dokazila o možnih oprostitvah iz 49. člena tega pravilnika.
(4) Kandidat, ki se prijavi na bibliotekarski izpit za
bibliotekarja iz druge alineje prvega odstavka 4. člena tega pravilnika,
mora poleg prilog iz prejšnjega odstavka ob prijavi na bibliotekarski izpit
predložiti še predlog teme pisne naloge. Vsebina pisne naloge se nanaša na
kandidatovo področje dela v knjižnici, konkretna tematika mora biti izbrana s
seznama tematskih sklopov, navedenih v prilogi II.
9. člen
(popolnost prijave na bibliotekarski izpit in obveščanje o
izpitnem roku)
(1) Če kandidat ni vložil prijave tako, kot je določeno
v prejšnjem členu tega pravilnika, ga nacionalna knjižnica najpozneje v 15 dneh
po prejemu njegove prijave pozove k dopolnitvi. Če kandidat v roku sedmih dni
prijave ne dopolni, se šteje, da je od prijave odstopil.
(2) Če nacionalna knjižnica ugotovi, da kandidat ne
izpolnjuje pogojev za opravljanje bibliotekarskega izpita, ga o tem pisno
obvesti in mu sporoči, katerih pogojev ne izpolnjuje.
(3) Če kandidat iz prejšnjega odstavka nacionalni
knjižnici najmanj 15 dni pred začetkom izpitnega obdobja, v katerem želi
opravljati bibliotekarski izpit, ne predloži dokazil o izpolnitvi manjkajočih
pogojev, se šteje, da je od prijave odstopil.
(4) Nacionalna knjižnica najpozneje 30 dni po prejemu
prijave za opravljanje bibliotekarskega izpita pošlje kandidatu na naslov, ki
ga je navedel v elektronski prijavi, obvestilo o:
-       
predvidenem dnevu izpita (v nadaljnjem besedilu: izpitni rok),
-       
morebitnih odobrenih oprostitvah iz 48. člena tega pravilnika,
-       
odobritvi teme pisne naloge, če gre za kandidata iz tretjega odstavka
8. člena tega pravilnika, ter
-       
obveznosti plačila materialnih in drugih stroškov v zvezi z opravljanjem
bibliotekarskega izpita (v nadaljnjem besedilu: prijavnina).
(5) Prijavnino mora kandidat ali njegov delodajalec
poravnati v 30 dneh po prejemu obvestila iz prejšnjega odstavka.
(6) Če nacionalna knjižnica ugotovi, da v roku iz
prejšnjega odstavka prijavnina ni plačana, se šteje, da je kandidat od
opravljanja izpita odstopil.
10. člen
(pravočasna odjava od izpitnega roka)
(1) Kandidat, ki po prejemu obvestila iz prejšnjega
člena ugotovi, da bibliotekarskega izpita v roku, ki mu je določen, ne more ali
ne želi opravljati, mora o svoji odločitvi pisno obvestiti nacionalno knjižnico
najmanj 15 dni pred določenim izpitnim rokom. Če v prej navedenem roku
nacionalne knjižnice o tem, da izpita v določenem izpitnem roku ne more ali ne
želi opravljati, ne obvesti, se šteje, da izpita ni opravil.
(2) Če se ugotovi, da kandidat k bibliotekarskemu izpitu
ne pristopi zaradi višje sile oziroma nacionalne knjižnice zaradi višje sile ne
obvesti pravočasno, da bibliotekarskega izpita ne more opravljati, se šteje, da
je izpit pravočasno odjavil.
IV. KOMISIJA ZA BIBLIOTEKARSKI IZPIT
11. člen
(imenovanje in sestava komisije)
(1) Bibliotekarski izpit se opravlja pred komisijo za
bibliotekarski izpit.
(2) Komisija za bibliotekarski izpit ima devet članov.
Imenuje jih predstojnik nacionalne knjižnice izmed kandidatov, ki se prijavijo
na podlagi javnega poziva. Izmed imenovanih članov predstojnik nacionalne
knjižnice imenuje predsednika komisije in njegovega namestnika.
(3) Če predstojnik nacionalne knjižnice izmed
kandidatov, ki so se prijavili na javni poziv iz drugega odstavka tega člena,
ne izbere zadostnega števila članov, manjkajočega člana oziroma manjkajoče
člane po lastni presoji imenuje na podlagi neposrednega povabila k sodelovanju.
(4) Predstojnik nacionalne knjižnice lahko za posamezni
izpitni rok na predlog komisije za bibliotekarski izpit imenuje dodatne
izpraševalce za posebni in/ali splošni del bibliotekarskega izpita, ki morajo
izpolnjevati pogoje iz 12. člena tega pravilnika.
(5) Komisija za bibliotekarski izpit ima tudi
strokovnega tajnika in njegovega namestnika, ki nista člana komisije. Imenuje
ju predstojnik nacionalne knjižnice s sklepom.
12. člen
(pogoji za člane komisije)
(1) Predsednik, njegov namestnik in člani komisije za
bibliotekarski izpit morajo imeti najmanj visokošolsko izobrazbo druge stopnje
ali izobrazbo, ki ustreza visokošolski izobrazbi druge stopnje. Predsednik,
njegov namestnik in člani komisije za bibliotekarski izpit so tudi izpraševalci
za posebni in/ali splošni del bibliotekarskega izpita.
(2) Izpraševalci za posebni del bibliotekarskega izpita
morajo imeti opravljen bibliotekarski izpit ter najmanj sedem let delovnih
izkušenj pri strokovnem knjižničarskem delu in morajo izkazovati strokovne
dosežke s področja knjižnične dejavnosti, razen izpraševalcev za posebni del
izpita, ki se nanaša na osnove varovanja in zaščite knjižničnega gradiva, ki
imajo lahko namesto bibliotekarskega izpita opravljen ustrezen strokovni izpit
s področja varstva arhivskega gradiva oziroma ustrezen strokovni izpit za
konservatorja ali konservatorja-restavratorja. Izpraševalci za splošni del
bibliotekarskega izpita morajo imeti opravljen pravniški državni izpit ali
državni izpit iz javne uprave ali obvezno usposabljanje za imenovanje v naziv
na podlagi Zakona o javnih uslužbencih ali strokovni izpit iz upravnega
postopka ter najmanj sedem let delovnih izkušenj na področju vsebin splošnega
dela bibliotekarskega izpita, opredeljenih v točki I priloge I, ki je sestavni
del tega pravilnika, za katerega bodo izpraševalci.
13. člen
(naloge komisije)
Naloge komisije za bibliotekarski izpit so:
-       
izvedba bibliotekarskih izpitov,
-       
presoja ustreznosti pisne naloge za bibliotekarski izpit za
bibliotekarja,
-       
presoja upravičenosti razlogov za odsotnost kandidata na izpitnem roku,
-       
presoja skladnosti vsebin, ki se upoštevajo pri opravljanju
bibliotekarskega izpita, z vsebinami že opravljenih primerljivih izpitov zaradi
delnega ali celotnega priznavanja splošnega in/ali posebnega dela izpita,
-       
dopolnjevanje okvirnih izpitnih vprašanj za posamezne izpitne vsebine iz
priloge I, virov in literature ter navodil in pojasnil v zvezi z
bibliotekarskim izpitom za javno objavo na spletni strani nacionalne knjižnice
(v nadaljnjem besedilu: Informacije o bibliotekarskem izpitu na spletni strani
nacionalne knjižnice) in
-       
druge naloge v zvezi z bibliotekarskim izpitom, določene v sklepu o
imenovanju.
14. člen
(mandat članov komisije)
(1) Predsednik in drugi člani komisije za bibliotekarski
izpit se imenujejo za pet let in so lahko znova imenovani.
(2) Predsedniku oziroma članu komisije za bibliotekarski
izpit mandat predčasno preneha, če:
-       
sam odstopi,
-       
je neupravičeno odsoten s seje komisije za bibliotekarski izpit ali
izpitnega roka več kot trikrat,
-       
se ugotovi, da ravna v nasprotju s predpisi in strokovnimi oziroma
etičnimi načeli,
-       
se ugotovi, da nalog iz prejšnjega člena tega pravilnika ne opravlja
vestno,
-       
se ugotovi, da ni zmožen opravljati funkcije člana komisije za
bibliotekarski izpit.
(3) O predčasnem prenehanju mandata predsednika ali
članov komisije iz razlogov, opredeljenih v drugi do peti alineji prejšnjega
odstavka, odloča predstojnik nacionalne knjižnice na predlog komisije za
bibliotekarski izpit ali po lastni presoji.
15. člen
(sedež in način dela komisije)
(1) Komisija za bibliotekarski izpit deluje pri
nacionalni knjižnici. Praviloma deluje na rednih sejah, če okoliščine to
zahtevajo, pa tudi na izrednih.
(2) O poteku seje komisije za bibliotekarski izpit se
vodi zapisnik, ki ga podpišeta predsednik in strokovni tajnik.
(3) Komisija za bibliotekarski izpit dela po poslovniku,
ki ga sprejme z večino glasov vseh svojih članov.
V. STROKOVNO USPOSABLJANJE ZA OPRAVLJANJE BIBLIOTEKARSKEGA
IZPITA
16. člen
(namen opravljanja strokovnega usposabljanja)
(1) Kandidat za bibliotekarski izpit mora pred pristopom
k bibliotekarskemu izpitu opraviti strokovno usposabljanje za opravljanje
bibliotekarskega izpita (v nadaljnjem besedilu: strokovno usposabljanje) po
vnaprej določenem programu in pod vodstvom mentorja.
(2) Namen strokovnega usposabljanja je seznaniti
kandidata za bibliotekarski izpit z javno službo na področju knjižnične
dejavnosti, s širšim in ožjim področjem dela, za katerega se usposablja, ter ga
usposobiti za samostojno strokovno knjižničarsko delo.
17. člen
(kraj opravljanja strokovnega usposabljanja ter seznanitev
kandidata s programom in mentorjem)
(1) Strokovno usposabljanje se opravlja v knjižnici,
kjer je kandidat zaposlen. Za kandidate, zaposlene v knjižnicah, v katerih ni
mogoče imenovati ustreznega mentorja, se strokovno usposabljanje opravlja v
sodelovanju z drugo knjižnico, ki ima mentorja.
(2) Kandidat mora biti seznanjen z mentorjem in
programom strokovnega usposabljanja ob sklenitvi pogodbe o zaposlitvi.
18. člen
(pogoji za mentorja, mentorjeve naloge in obseg mentorstva)
(1) Mentor mora imeti najmanj visokošolsko izobrazbo
druge stopnje ali izobrazbo, ki ustreza visokošolski izobrazbi druge stopnje,
ter opravljen bibliotekarski izpit in najmanj sedem let delovnih izkušenj s področja
knjižnične dejavnosti.
(2) Mentor opravlja naslednje naloge:
-       
pripravi program strokovnega usposabljanja,
-       
sam oziroma s pomočjo drugih delavcev knjižnice uvaja kandidata v delo,
-       
daje kandidatu strokovne nasvete, navodila in nudi pomoč pri praktičnem delu,
-       
seznanja kandidata z izvajanjem delovnih postopkov ter s pravilno
uporabo delovnih sredstev in naprav,
-       
usmerja kandidata v študij strokovne literature in delovne
dokumentacije,
-       
sproti spremlja uspešnost kandidata pri strokovnem usposabljanju in
predlaga morebitne spremembe in dopolnitve programa usposabljanja,
-       
kandidata za bibliotekarski izpit za bibliotekarja usmerja pri izbiri
teme in izdelavi pisne naloge,
-       
po zaključku strokovnega usposabljanja oceni delo kandidata in pripravi
poročilo o strokovnem usposabljanju ter z njim seznani kandidata in odgovorno
osebo knjižnice, v kateri je kandidat zaposlen.
(3) Mentorstvo mora biti opravljeno kakovostno in v
obsegu, ki je potreben, da je dosežen namen strokovnega usposabljanja. Za
strokovno usposabljanje kandidata mora mentor opraviti najmanj deset ur
mentorstva mesečno.
19. člen
(trajanje strokovnega usposabljanja)
(1) Strokovno usposabljanje traja najmanj šest mesecev,
vendar ne več kot eno leto.
(2) Trajanje strokovnega usposabljanja se sorazmerno
podaljša, če je kandidat zaposlen za delovni čas, krajši od polnega delovnega
časa.
(3) Trajanje strokovnega usposabljanja se podaljša za
čas opravičene odsotnosti z dela, če odsotnost traja dlje kot 20 delovnih dni.
(4) Strokovno usposabljanje se sorazmerno podaljša tudi
za kandidata, pri katerem strokovno usposabljanje ne poteka v skladu s
programom usposabljanja.
(5) Podaljšanje trajanja strokovnega usposabljanja iz razlogov,
opredeljenih v drugem do četrtem odstavku tega člena, predlaga mentor. O
podaljšanju odloči odgovorna oseba knjižnice, v kateri je kandidat zaposlen.
20. člen
(program strokovnega usposabljanja)
(1) Strokovno usposabljanje poteka po programu, ki ga
predlaga mentor in potrdi odgovorna oseba knjižnice, v kateri je kandidat
zaposlen.
(2) V programu strokovnega usposabljanja se za vsakega
kandidata opredelijo:
-       
trajanje strokovnega usposabljanja,
-       
vsebine strokovnega dela in delovni procesi, ki jih mora spoznati,
-       
oblike strokovnega izpopolnjevanja, ki potekajo v času usposabljanja,
-       
viri in literatura, s katerimi se mora seznaniti,
-       
čas, predviden za posvetovanja z mentorjem in drugimi delavci v
knjižnici,
-       
čas morebitnega strokovnega usposabljanja v drugi knjižnici,
-       
način spremljanja strokovnega usposabljanja in nadzora nad njim ter
-       
druge vsebine in elementi, pomembni za uspešno strokovno usposabljanje.
(3) Strokovno usposabljanje obsega splošni in posebni
del.
21. člen
(vsebina splošnega dela strokovnega usposabljanja)
Splošni del strokovnega usposabljanja je enoten za vse
kandidate in obsega poznavanje:
-       
organiziranosti knjižnic,
-       
predpisov, pomembnih za področje knjižnične dejavnosti ter za področje,
na katerem deluje knjižnica (npr. lokalna samouprava, kultura, šolstvo, visoko
šolstvo),
-       
internih aktov knjižnice oziroma organizacije, v okviru katere deluje
knjižnica,
-       
pravic in obveznosti zaposlenih na delovnem mestu ter
-       
profesionalne etike.
22. člen
(vsebina posebnega dela strokovnega usposabljanja)
Posebni del strokovnega usposabljanja obsega praktično
usposabljanje in strokovno izpopolnjevanje za samostojno opravljanje delovnih
nalog z delovnega področja knjižnice, za katerega se kandidat usposablja.
23. člen
(priprava pisne naloge v obdobju strokovnega usposabljanja)
(1) Kandidat za bibliotekarski izpit za bibliotekarja
mora v obdobju strokovnega usposabljanja pred opravljanjem bibliotekarskega
izpita pripraviti pisno nalogo na eno od tem s seznama tematskih sklopov,
navedenih v prilogi II.
(2) Pisna naloga za bibliotekarski izpit za
bibliotekarja (v nadaljnjem besedilu: pisna naloga) mora biti vsebinsko
ustrezno in jezikovno pravilno kandidatovo avtorsko delo. Pisna naloga ima od
20 do 30 strani besedila. Za pripravo, predstavitev in javno dostopnost pisne naloge
mora kandidat za bibliotekarski izpit za bibliotekarja upoštevati navodila,
opredeljena v Navodilih za pripravo pisne naloge za bibliotekarski izpit za
bibliotekarja, objavljenih na zavihku Informacije o bibliotekarskem izpitu na
spletni strani nacionalne knjižnice.
(3) Komisija za bibliotekarski izpit lahko, če pisna
naloga ne izpolnjuje pogojev iz prejšnjega odstavka, pisno nalogo zavrne ali
kandidata pozove, naj v sedmih dneh od prejema poziva pisno nalogo v skladu z
navodili v pozivu popravi ali dopolni.
(4) Če komisija za bibliotekarski izpit pisno nalogo
zavrne ali oceni, da naloga v roku, opredeljenem v prejšnjem odstavku, ni
ustrezno popravljena ali dopolnjena, kandidat ne more pristopiti k
bibliotekarskemu izpitu v izpitnem roku.
(5) Pisno nalogo mora kandidat poslati nacionalni
knjižnici najmanj 30 dni pred izpitnim rokom.
24. člen
(dnevnik strokovnega usposabljanja)
Med strokovnim usposabljanjem kandidat vodi dnevnik
strokovnega usposabljanja na obrazcu, objavljenem v Informacijah o bibliotekarskem
izpitu na spletni strani nacionalne knjižnice. V dnevnik strokovnega
usposabljanja kandidat vpisuje dela in naloge, opravljene po programu
strokovnega usposabljanja, ter udeležbo na različnih oblikah strokovnega
izpopolnjevanja. Mentor potrdi verodostojnost in vsebino dnevnika strokovnega
usposabljanja, ki ga pripravi kandidat. Kandidat mora potrjen dnevnik
strokovnega usposabljanja predložiti nacionalni knjižnici najmanj 15 dni pred
izpitnim rokom.
25. člen
(poročilo o poteku strokovnega usposabljanja)
(1) Pisno poročilo o poteku strokovnega usposabljanja
pripravi mentor. V poročilu mentor oceni uspešnost kandidata pri strokovnem
usposabljanju ter opredeli zlasti naslednje:
-       
obseg in kakovost opravljenega dela kandidata glede na program
strokovnega usposabljanja,
-       
uspešnost kandidata pri delu,
-       
odnos do sodelavcev in uporabnikov,
-       
spoštovanje etičnih načel,
-       
delovno področje, na katerem je bil kandidat najbolj uspešen, oziroma za
katera področja je pokazal največ zanimanja.
(2) Mentor za kandidata, pri katerem strokovno
usposabljanje ne poteka v skladu s programom strokovnega usposabljanja,
predlaga sorazmerno podaljšanje strokovnega usposabljanja.
(3) Strokovno usposobljenost kandidata mentor oceni z
oceno »uspešno« oziroma »neuspešno«.
26. člen
(potrdilo o opravljenem strokovnem usposabljanju)
Po uspešno končanem strokovnem usposabljanju izda knjižnica,
v kateri je kandidat zaposlen, na podlagi ocene mentorja kandidatu potrdilo o
opravljenem strokovnem usposabljanju na obrazcu, objavljenem v Informacijah o bibliotekarskem
izpitu na spletni strani nacionalne knjižnice, ki ga mora kandidat predložiti
nacionalni knjižnici najmanj 15 dni pred izpitnim rokom.
27. člen
(podaljšanje strokovnega usposabljanja)
(1) Kandidat, ki strokovnega usposabljanja ne konča uspešno,
v izpitnem roku ne more opravljati bibliotekarskega izpita.
(2) Odgovorna oseba knjižnice lahko v primeru iz
prejšnjega odstavka odloči o podaljšanju strokovnega usposabljanja.
(3) Kandidat iz prvega odstavka tega člena pri
nacionalni knjižnici vloži vlogo za določitev novega izpitnega roka.
VI. POSTOPEK OPRAVLJANJA BIBLIOTEKARSKEGA IZPITA
28. člen
(sklepčnost izpitne komisije in izključitev javnosti)
Pri opravljanju bibliotekarskega izpita morajo biti navzoči
najmanj trije člani komisije za bibliotekarski izpit (v nadaljnjem besedilu:
izpitna komisija). Komisija za bibliotekarski izpit za vsak izpitni rok določi
člane in predsednika izpitne komisije. Opravljanje bibliotekarskega izpita ni
javno.
29. člen
(obseg in vsebina bibliotekarskega izpita)
(1) Bibliotekarski izpit obsega splošni in posebni del.
(2) Izpitne vsebine za splošni del bibliotekarskega
izpita (v nadaljnjem besedilu: splošni del izpita) in posebni del
bibliotekarskega izpita (v nadaljnjem besedilu: posebni del izpita) so
opredeljene v prilogi I.
(3) Za posamezno izpitno vsebino se v skladu s tem
pravilnikom šteje splošni del izpita in vsako posamezno področje v posebnem
delu izpita.
(4) Okvirna izpitna vprašanja za posamezne izpitne
vsebine iz priloge I, vire in literaturo ter navodila in pojasnila v zvezi z
bibliotekarskim izpitom javno objavi nacionalna knjižnica na svoji spletni
strani v Informacijah o bibliotekarskem izpitu. Komisija za bibliotekarski
izpit informacije o bibliotekarskem izpitu redno dopolnjuje.
(5) Vsebine in oblika bibliotekarskega izpita za
knjižničarja se razlikujejo od vsebin in oblike bibliotekarskega izpita za
bibliotekarja.
30. člen
(potek splošnega dela izpita)
(1) Splošni del izpita poteka v obliki ustnega
preverjanja poznavanja vsebin splošnega dela bibliotekarskega izpita,
opredeljenih v točki I priloge I. Izpitna vprašanja določi izpitna komisija.
Splošni del izpita lahko traja največ 45 minut.
(2) Znanje, ki ga izkaže kandidat, se oceni s točkami od
nič (0) do deset (10). Kandidat je splošni del izpita opravil, če je bil
ocenjen z najmanj šestimi (6) točkami.
(3) Kandidat, ki je bil negativno ocenjen na splošnem
delu izpita, lahko ponavlja izpit v roku, ki ga določi izpitna komisija.
Kandidat lahko splošni del izpita ponavlja največ dvakrat. Splošni del izpita
sme ponavljati drugič po preteku enega meseca od neuspešno opravljene prve
ponovitve splošnega dela izpita.
31. člen
(potek posebnega dela izpita)
(1) Posebni del izpita za knjižničarja poteka v obliki
ustnega preverjanja poznavanja vsebin posebnega dela bibliotekarskega izpita,
opredeljenih v točki II priloge I pred izpitno komisijo. Preverjanje poznavanja
posamezne izpitne vsebine posebnega dela izpita lahko traja največ 20 minut.
(2) V izpitno vsebino posebnega dela izpita za
bibliotekarja spada pisna naloga iz 23. člena tega pravilnika ter njena
predstavitev in zagovor. Zagovor predložene pisne naloge pred izpitno komisijo
lahko skupaj s predstavitvijo pisne naloge traja največ 60 minut. Izpitna
komisija za ocenjevanje pisne naloge upošteva merila za ocenjevanje pisne
naloge za bibliotekarski izpit za bibliotekarja, ki so objavljena v
Informacijah o bibliotekarskem izpitu na spletni strani nacionalne knjižnice.
(3) Posamezna izpitna vsebina posebnega dela izpita se
oceni s točkami od nič (0) do deset (10) in je uspešno opravljena, če je
ocenjena z najmanj šestimi (6) točkami.
(4) Kandidat je posebni del izpita opravil, če je bil
uspešen pri vseh izpitnih vsebinah posebnega dela izpita.
(5) Če kandidat pri posamezni izpitni vsebini posebnega
dela izpita ni bil uspešen, mu izpitna komisija določi rok za ponovitev
posamezne izpitne vsebine posebnega dela izpita.
(6) Kandidat, ki na vseh področjih posebnega dela izpita
ni bil uspešen in je bil ocenjen negativno, ponavlja celoten posebni del izpita
v roku, ki ga določi izpitna komisija. Kandidat lahko posebni del izpita
ponavlja največ dvakrat. Posebni del izpita sme ponavljati drugič po preteku
enega meseca od neuspešno opravljene prve ponovitve posebnega dela izpita.
32. člen
(odsotnost kandidata na izpitnem roku)
(1) Če kandidat brez upravičenega razloga ne pristopi k
opravljanju splošnega ali posebnega dela izpita v izpitnem roku ali če odstopi
med opravljanjem izpita, se šteje, da izpita ni opravil. O navedenem izpitna
komisija v zapisnik vpiše zaznamek.
(2) Če kandidat iz upravičenega razloga ne pristopi k
opravljanju splošnega ali posebnega dela izpita v izpitnem roku ali če odstopi
med opravljanjem od že začetega izpita, mora najpozneje v 15 dneh od izpitnega
roka zaprositi za določitev novega izpitnega rok, sicer se šteje, da je od
izpita odstopil.
(3) O upravičenosti razlogov iz prejšnjega odstavka in
novem izpitnem roku, ki mora biti najpozneje v dveh mesecih po odstopu od
opravljanja izpita, odloči komisija za bibliotekarski izpit v sedmih dneh po
prejemu vloge.
33. člen
(zapisnik o poteku bibliotekarskega izpita)
(1) Izpitna komisija za vsakega kandidata vodi zapisnik
o poteku bibliotekarskega izpita in doseženem uspehu na obrazcu, objavljenem v
Informacijah o bibliotekarskem izpitu na spletni strani nacionalne knjižnice.
Pisna naloga iz 23. člena tega pravilnika je priloga zapisnika.
(2) Zapisnik iz prejšnjega odstavka podpišejo predsednik
in člani izpitne komisije takoj po končanem izpitu ter ga v treh dneh izročijo
pristojni osebi za vodenje evidence bibliotekarskih izpitov.
34. člen
(odločitev izpitne komisije)
Kandidat opravi bibliotekarski izpit, če je uspešen na
splošnem in posebnem delu izpita. Uspeh kandidata oceni izpitna komisija z
oceno »je opravil« ali »ni opravil«.
35. člen
(obvestilo kandidatu o uspehu na bibliotekarskem izpitu)
(1) Kandidata takoj po opravljanju izpita o uspehu na
izpitu ustno obvesti izpitna komisija. Pisno obvestilo o uspehu na izpitu
pošlje nacionalna knjižnica kandidatu na kontaktni naslov, ki ga je navedel v
elektronski prijavi, najpozneje v 15 dneh.
(2) Kandidatu, ki je opravi bibliotekarski izpit,
nacionalna knjižnica poleg obvestila iz prejšnjega odstavka, pošlje tudi
potrdilo o opravljenem bibliotekarskem izpitu.
(3) Kandidatu, ki bibliotekarskega izpita ni opravil,
mora nacionalna knjižnica v roku iz prvega odstavka tega člena, posredovati
tudi podatke o tem, kdaj in pod kakšnimi pogoji lahko bibliotekarski izpit
znova opravlja, oziroma mu izdati sklep, da bibliotekarskega izpita ne more več
opravljati.
36. člen
(potrdilo o opravljenem bibliotekarskem izpitu)
(1) Kandidatu, ki je opravil bibliotekarski izpit,
nacionalna knjižnica izda potrdilo o bibliotekarskem izpitu (v nadaljnjem
besedilu: potrdilo), ki vsebuje naslednje podatke:
-       
osebno ime ter kraj in datum rojstva kandidata,
-       
datum izpita,
-       
številko potrdila,
-       
vrsto bibliotekarskega izpita in naziv, ki ga je pridobil kandidat po
opravljenem bibliotekarskem izpitu,
-       
osebno ime predsednika komisije za bibliotekarski izpit,
-       
osebno ime predstojnika nacionalne knjižnice.
(2) Potrdilo iz prejšnjega odstavka podpišeta predsednik
komisije za bibliotekarski izpit in predstojnik nacionalne knjižnice.
(3) Pridobljeni nazivi po opravljenem bibliotekarskem
izpitu so naslednji:
a)    
za kandidate, ki so opravili bibliotekarski izpit za knjižničarja:
- 
knjižničar za kandidate, ki opravljajo strokovna knjižničarska dela
knjižničarja,
- 
višji knjižničar za kandidate, ki opravljajo strokovna knjižničarska
dela višjega knjižničarja,
b)    
za kandidate, ki so opravili bibliotekarski izpit za bibliotekarja:
- 
bibliotekar pomočnik za kandidate, ki opravljajo strokovna knjižničarska
dela bibliotekarja pomočnika,
- 
bibliotekar za kandidate, ki opravljajo strokovna knjižničarska dela
bibliotekarja,
- 
bibliotekar z magisterijem za kandidate, ki opravljajo strokovna knjižničarska
dela bibliotekarja z magisterijem,
- 
bibliotekar z doktoratom za kandidate, ki opravljajo strokovna
knjižničarska dela bibliotekarja z doktoratom.
VII. DOPOLNILNI BIBLIOTEKARSKI IZPIT IN PRIZNAVANJE NAZIVOV
37. člen
(pogoji za pristop k dopolnilnemu bibliotekarskemu izpitu)
Za opravljanje dopolnilnega bibliotekarskega izpita mora
strokovni knjižničarski delavec imeti že opravljen bibliotekarski izpit ali
strokovni izpit s področja knjižnične dejavnosti po predpisih, veljavnih pred
uveljavitvijo tega pravilnika, in najmanj tri mesece delovnih izkušenj na
zahtevnejšem delovnem mestu.
38. člen
(namen in postopek opravljanja dopolnilnega bibliotekarskega
izpita)
(1) Dopolnilni bibliotekarski izpit mora opraviti
strokovni knjižničarski delavec z opravljenim bibliotekarskim izpitom za
knjižničarja, ki je premeščen na zahtevnejša strokovna knjižničarska dela
oziroma sklene delovno razmerje za zahtevnejše delovno mesto, na katerem je
bibliotekarski izpit za bibliotekarja določen kot pogoj za zasedbo delovnega
mesta.
(2) Strokovni knjižničarski delavec mora za opravljanje
dopolnilnega bibliotekarskega izpita izpolnjevati formalne pogoje, kot sta
stopnja in smer izobrazbe v skladu z 39.a členom Zakona, ter imeti najmanj
tri mesece delovnih izkušenj pri opravljanju strokovnih knjižničarskih del na
zahtevnejšem delovnem mestu. Delovne izkušnje na zahtevnejšem delovnem mestu
kandidat izkaže s potrdilom delodajalca. Dodatni pogoj za pristop kandidata k
dopolnilnemu bibliotekarskemu izpitu je priprava pisne naloge.
(3) Strokovni knjižničarski delavec, ki izpolnjuje
pogoje iz prejšnjega odstavka, pošlje vlogo za dopolnilni bibliotekarski izpit
na naslov nacionalne knjižnice. Vlogi mora priložiti dokazila o izpolnjevanju
pogojev.
(4) Na podlagi popolne vloge komisija za bibliotekarski
izpit kandidatu določi izpitni rok in izpitno komisijo. Dopolnilni
bibliotekarski izpit poteka v obliki predstavitve in zagovora pisne naloge.
(5) Določbe pravilnika, ki določajo pisno nalogo za
bibliotekarski izpit za bibliotekarja, ter določbe pravilnika, ki določajo
postopek opravljanja bibliotekarskega izpita, se za dopolnilni bibliotekarski
izpit uporabljajo smiselno.
39. člen
(priznavanje naziva strokovnemu knjižničarskemu delavcu, ki
pridobi višjo stopnjo izobrazbe)
(1) Strokovni knjižničarski delavec, ki mu v skladu s
prvim odstavkom 38. člena tega pravilnika za pridobljeno višjo stopnjo
izobrazbe, kot jo je imel, ko je opravil bibliotekarski izpit, ni treba
opraviti dopolnilnega bibliotekarskega izpita, lahko zaprosi za priznanje ustreznega
naziva iz tretjega odstavka 36. člena tega pravilnika.
(2) Za priznanje ustreznega naziva mora strokovni
knjižničarski delavec, ki izpolnjuje formalne pogoje za zaprošeni naziv, podati
vlogo komisiji za bibliotekarski izpit. Vlogi mora priložiti dokazilo o stopnji
in smeri formalne izobrazbe in potrdilo o opravljenem bibliotekarskem izpitu.
(3) Strokovnemu knjižničarskemu delavcu iz prvega
odstavka tega člena mora nacionalna knjižnica v 30 dneh izdati potrdilo o
priznanju zaprošenega naziva, oziroma mu izdati sklep, da formalnih pogojev za
zaprošeni naziv ne izpolnjuje.
VIII. VARSTVO PRAVIC KANDIDATOV IN NADZORSTVO
40. člen
(varstvo pravic kandidatov)
Zoper odločitve iz 35. in 49. člena je v 15 dneh po
vročitvi dovoljena pritožba, o kateri v 60 dneh odloči minister, pristojen za
kulturo.
41. člen
(pravica do vpogleda)
Predstojnik nacionalne knjižnice lahko kandidatu, ki je
odstopil od izpita, oziroma kandidatu, ki izpita ni opravil, na podlagi
njegovega pisnega zahtevka omogoči vpogled v izpitno dokumentacijo, in sicer v
sedmih dneh po vročitvi pisnega obvestila, da bibliotekarskega izpita ni
opravil.
42. člen
(opravljanje nadzora)
(1) Nadzor nad opravljanjem izpitov, imenovanjem
izpitnih komisij in njihovim delovanjem, vzpostavitvijo, vodenjem in vzdrževanjem
evidenc o izpitih ter njihovim zavarovanjem opravlja ministrstvo, pristojno za
kulturo.
(2) Nacionalna knjižnica posreduje ministrstvu iz prvega
odstavka poročila o poteku in rezultatih izpitov, in sicer vsako leto
najpozneje do konca februarja za preteklo leto v okviru letnega poročila o delu
nacionalne knjižnice.
IX. STROŠKI BIBLIOTEKARSKEGA IZPITA
43. člen
(struktura in določitev višine stroškov izpita)
(1) Strošek bibliotekarskega izpita vključuje stroške
dela komisije za bibliotekarski izpit in materialne stroške izpita (stroški
postopka prijave, vodenja in upravljanja evidence bibliotekarskih izpitov,
preverjanja izpolnjevanja pogojev za pristop k bibliotekarskem izpitu, v zvezi
z delom pri pisni nalogi, stroški gradiva, izdaje obvestil, potrdil in
podobno). Stroški dela komisije za bibliotekarski izpit vključujejo stroške
dela članov izpitne komisije in dodatnih izpraševalcev ter strokovnih tajnikov.
(2) Višino stroškov iz prejšnjega odstavka s posebnim
sklepom določi predstojnik nacionalne knjižnice.
(3) Cena bibliotekarskega izpita je objavljena v
Informacijah o bibliotekarskem izpitu na spletni strani nacionalne knjižnice.
44. člen
(obveznost plačila in rok za plačilo stroškov izpita)
Stroške bibliotekarskega izpita nosi kandidat ali njegov
delodajalec (v nadaljnjem besedilu: plačnik). Plačnik mora poravnati stroške
izpita v roku, določenem v četrtem odstavku 9. člena tega pravilnika.
X. EVIDENCA BIBLIOTEKARSKIH IZPITOV
45. člen
(zbirka dokumentov o bibliotekarskem izpitu)
Nacionalna knjižnica za vsakega kandidata, ki je opravljal
bibliotekarski izpit, v skladu s predpisi o ravnanju z arhivskim in
dokumentarnim gradivom vzpostavi, vodi in vzdržuje zbirko dokumentov, v kateri
so:
-       
prijava k bibliotekarskemu izpitu s prilogami,
-       
dokazila, ki so bila podlaga za morebitno priznavanje izpitnih vsebin,
in sklep o določitvi izpitnih vsebin za opravljanje bibliotekarskega izpita,
-       
zapisnik o poteku bibliotekarskega izpita ter doseženem uspehu z
dokazili,
-       
en izvod potrdila o opravljenem bibliotekarskem izpitu.
46. člen
(vodenje in vsebina evidence bibliotekarskih izpitov)
(1) Nacionalna knjižnica upravlja evidenco
bibliotekarskih izpitov. Evidenca se vodi v elektronski obliki.
(2) Evidenca iz prvega odstavka tega člena vsebuje:
-       
zaporedno številko;
-       
številko zbirke dokumentov o kandidatu;
-       
osebno ime, datum in kraj rojstva ter naslov stalnega prebivališča
kandidata;
-       
podatke o izobrazbi in zaposlitvi;
-       
vrsto bibliotekarskega izpita ter uspeh na bibliotekarskem izpitu in
naziv, podatek o morebitnem priznanju naziva zaradi pridobitve višje izobrazbe;
-       
datum izdaje potrdila.
47. člen
(varovanje podatkov iz zbirke dokumentov in evidence
bibliotekarskih izpitov)
(1) Za zbiranje in varovanje osebnih podatkov v zbirki
dokumentov iz 45. člena tega pravilnika in evidence o bibliotekarskih o
izpitih se smiselno uporabljajo določbe zakona, ki ureja varstvo osebnih
podatkov.
(2) Nacionalna knjižnica mora sprejeti organizacijske in
druge ustrezne postopke in ukrepe, s katerimi pristojna služba nacionalne
knjižnice preprečuje nepooblaščen ali neregistriran dostop do zbirke dokumentov
iz 45. člena tega pravilnika in evidence bibliotekarskih izpitov iz
46. člena tega pravilnika ali namerno uničevanje oziroma spreminjanje
vpisanih podatkov ali njihovo izgubo in tudi nepooblaščen dostop do njih ter
obdelavo in posredovanje vpisanih podatkov nepooblaščenim osebam in njihovo
neregistrirano uporabo.
XI. POSEBNE DOLOČBE
48. člen
(opravljanje bibliotekarskega izpita za strokovne
knjižničarske delavce v knjižnicah, ki ne opravljajo knjižnične javne službe)
(1) Bibliotekarski izpit po tem pravilniku lahko
opravijo tudi strokovni knjižničarski delavci, zaposleni v knjižnicah, ki ne
opravljajo knjižnične javne službe, vendar mora biti iz dokazil, ki so
priložena k prijavi na bibliotekarski izpit, razvidno, da knjižnice, kjer so
zaposleni, upoštevajo strokovno organizacijo knjižnične dejavnosti in skupne
strokovne podlage za delovanje v vzajemnem bibliografskem sistemu.
(2) Določbe tega pravilnika o pogojih in načinu
opravljanja bibliotekarskega izpita se smiselno uporabljajo tudi za opravljanje
bibliotekarskega izpita za strokovne knjižničarske delavce iz prejšnjega
odstavka tega člena.
49. člen
(priznavanje že opravljenih primerljivih izpitov)
(1) Strokovni izpit na drugih področjih se kandidatu za
opravljanje bibliotekarskega izpita lahko prizna v obsegu, za katerega komisija
za bibliotekarski izpit na podlagi predloženih dokumentov ugotovi skladnost
vsebin, ki se upoštevajo pri opravljanju bibliotekarskega izpita po tem
pravilniku. Kandidatu v skladu s tem predstojnik nacionalne knjižnice s sklepom
ustrezno delno ali v celoti prizna splošni in/ali posebni del izpita.
(2) Bibliotekarski ali drug primerljiv izpit, opravljen
v drugih državah, se kandidatu za opravljanje bibliotekarskega izpita lahko
prizna v obsegu, za katerega komisija za bibliotekarski izpit na podlagi
predloženih dokumentov ugotovi skladnost vsebin, ki se upoštevajo pri
opravljanju bibliotekarskega izpita po tem pravilniku. Kandidatu v skladu s tem
predstojnik nacionalne knjižnice s sklepom ustrezno delno ali v celoti prizna
posebni del bibliotekarskega izpita, opravljati pa mora splošni del izpita.

Priloga
I: Izpitne vsebine za splošni in posebni del bibliotekarskega izpita
Priloga
II: Tematski sklopi in teme pisnih nalog za bibliotekarski izpit za
bibliotekarja

Pravilnik o bibliotekarskem izpitu (Uradni
list RS, št. 75/16) vsebuje naslednje prehodne in
končno določbo:
»XII. PREHODNE DOLOČBE
50. člen
(priznavanje pogoja
študijskega programa za izpopolnjevanje iz bibliotekarstva)
Od uveljavitve tega pravilnika do izteka enega leta od
začetka izvajanja študijskega programa za izpopolnjevanje iz bibliotekarstva iz
prve alineje tretjega odstavka in prve alineje četrtega odstavka 39.a člena
Zakona se za opravljeni študijski program za izpopolnjevanje iz bibliotekarstva
iz prve alineje tretjega odstavka in prve alineje četrtega odstavka 39.a člena
Zakona šteje tudi opravljen tečaj za začetnike v stroki pri nacionalni
knjižnici in najmanj pol leta delovne prakse na strokovnih knjižničarskih delih
v knjižnici.
51. člen
(dokončanje že začetih
postopkov)
Postopki, ki so se začeli pred začetkom uporabe tega
pravilnika, se dokončajo po določbah Samoupravnega sporazuma o pridobivanju
strokovnih kvalifikacij bibliotekarske stroke (Uradni list SRS, št. 30/80),
razen če kandidat prijavo umakne in vloži novo za opravljanje bibliotekarskega
izpita po tem pravilniku.
52. člen
(priznavanje
bibliotekarskega izpita, opravljenega pred uveljavitvijo tega pravilnika)
Šteje se, da ima oseba, ki ima opravljen ustrezen
bibliotekarski oziroma strokovni izpit za knjižničarstvo po predpisih pred
uveljavitvijo tega pravilnika, izpolnjen pogoj bibliotekarskega izpita za
strokovnega knjižničarskega delavca iz 39.b člena Zakona.
53. člen
(pogoji ob novi zaposlitvi
ali premestitvi)
Za strokovnega knjižničarskega delavca, ki je za delovno
mesto, na katerem je bibliotekarski izpit določen kot pogoj za zasedbo
delovnega mesta, na novo sklenil delovno razmerje ali je bil nanj premeščen,
veljajo določbe tega pravilnika.
54. člen
(rok za opravljanje
bibliotekarskega izpita po pogojih pred uveljavitvijo tega pravilnika)
Zaposleni strokovni delavec, ki je ob začetku veljavnosti
tega pravilnika izpolnjeval pogoje za opravljanje strokovnega izpita po
Samoupravnem sporazumu o pridobivanju strokovnih kvalifikacij bibliotekarske
stroke (Uradni list SRS, št. 30/80), pa ga še ni opravil niti se še ni
prijavil k opravljanju bibliotekarskega izpita, mora opraviti bibliotekarski
izpit v enem letu od uveljavitve tega pravilnika.
55. člen
(rok za imenovanje komisije
za bibliotekarski izpit)
(1) Nacionalna knjižnica mora objaviti javni poziv za
kandidate za člane komisije za bibliotekarski izpit najpozneje v 30 dneh po
začetku veljavnosti tega pravilnika. Predstojnik nacionalne knjižnice mora
imenovati komisijo za bibliotekarski izpit iz 11. člena tega pravilnika
najpozneje v treh mesecih po začetku veljavnosti tega pravilnika.
(2) Predstojnik nacionalne knjižnice imenuje strokovnega
tajnika komisije za bibliotekarski izpit in njegovega namestnika v 15 dneh po
začetku veljavnosti tega pravilnika.
56. člen
(uskladitev določb o
izpitnih komisijah)
(1) Komisija za bibliotekarski izpit se mora prvič
sestati najpozneje v 15 dneh po imenovanju iz prejšnjega člena tega pravilnika.
Mandat dosedanjim komisijam, imenovanim v skladu z dosedanjimi predpisi,
preneha, ko končajo postopke, ki so se začeli pred začetkom uporabe tega
pravilnika.
(2) Komisija za bibliotekarski izpit sprejme poslovnik
iz 15. člena tega pravilnika v dveh mesecih po imenovanju.
XIII. KONČNA DOLOČBA
57. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2017.«.

Pravilnik o spremembi Pravilnika o
bibliotekarskem izpitu (Uradni list RS, št. 66/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.