I. SPLOŠNE DOLOČBE
1. člen
(vsebina)
Ta pravilnik določa dela in naloge, ki sodijo v okvir
upravljanja tehnološkega procesa sevalnega ali jedrskega objekta in nadzora nad
procesi, povezanimi s sevalno in jedrsko varnostjo (v nadaljevanju: dela,
pomembna za varnost), pogoje glede strokovne usposobljenosti, delovnih
izkušenj, psihofizičnih lastnosti in neodvisnosti od alkohola, mamil in drugih
psihoaktivnih sredstev, način preverjanja teh pogojev, pogostost rednega
preverjanja in sestavo komisije za preverjanje predpisanih pogojev.
2. člen
(pomen izrazov)
(1) V tem pravilniku uporabljeni izrazi imajo naslednji
pomen: 
1.     
simulator je naprava za simulacijo procesov, ki se odziva na dejavnosti
operaterja enako kakor pravi sistem. Za simulator jedrske elektrarne je oprema
za krmiljenje in prikaz stanja podobna tisti v glavni komandni sobi jedrske
elektrarne, simulacija pa poteka v realnem času. Oprema je povezana z
računalnikom, ki simulira različna, s projektom predvidena obratovalna stanja; 
2.     
stalno strokovno usposabljanje je proces sistematičnega vzdrževanja,
obnavljanja in izpopolnjevanja znanj in veščin po opravljenem začetnem
usposabljanju, ko delavec že opravlja svoja dela in naloge. Stalno
usposabljanje se opravlja v rednih časovnih presledkih; 
3.     
strokovna usposobljenost je izkazano obvladovanje znanj in veščin,
potrebnih za opravljanje določenih del in nalog; 
4.     
ustrezna izobrazba je za določeno delovno mesto potrebna ali zahtevana
stopnja in smer izobrazbe, ki jo delavec pridobi pri institucijah šolskega
sistema; 
5.     
začetno strokovno usposabljanje je proces sistematičnega pridobivanja
potrebnih znanj in veščin pred začetkom samostojnega opravljanja del in nalog
na delovnem mestu dopolnilno k ustrezni izobrazbi za določena delovna mesta. 
(2) Drugi izrazi, uporabljeni v tem pravilniku, imajo enak
pomen kakor izrazi, opredeljeni v zakonu, ki ureja varstvo pred ionizirajočimi
sevanji in jedrsko varnost.
II. SPLOŠNE ZAHTEVE O USPOSOBLJENOSTI
3. člen
(znanja in veščine)
(1) Delavci upravljavca sevalnega ali jedrskega objekta in
zunanji izvajalci, ki opravljajo dela, pomembna za varnost na objektu, morajo
imeti potrebna znanja in veščine. Razumeti morajo pomen svojih dejavnosti na
sevalno in jedrsko varnost objekta. 
(2) Upravljavec sevalnega ali jedrskega objekta mora določiti
in dokumentirati zahteve po znanjih in veščinah za vsako delovno mesto. Zahteve
za delovna mesta, kjer se opravljajo dela, pomembna za varnost, morajo
vsebovati najmanj: 
-       
ustrezne izobrazbe, 
-       
delovne izkušnje, pridobljene na primerljivem področju dela in na
ostalih delovnih področjih ter 
-       
začetno in stalno strokovno usposabljanje. 
(3) Upravljavec sevalnega ali jedrskega objekta mora
zagotoviti primerno usposobljenost in preverjanje usposobljenosti lastnih
delavcev in podizvajalcev, ki opravljajo dela, pomembna za varnost. 
(4) Vsi delavci upravljavca sevalnega ali jedrskega objekta
kot tudi zunanji izvajalci, ki delajo na lokaciji sevalnega ali jedrskega
objekta, morajo poznati osnove jedrske varnosti, sevalne varnosti, požarne
varnosti, varstva pri delu in pripravljenosti na izredne dogodke. 
(5) Upravljavec sevalnega ali jedrskega objekta mora
zagotoviti tudi praktično usposabljanje za dela, pomembna za varnost, za lastne
delavce in podizvajalce, ki opravljajo vzdrževalna in druga tehnična dela v
objektu.
4. člen
(fizične in psihične sposobnosti)
(1) Delavci, ki opravljajo dela, pomembna za varnost na
delovnih mestih, navedenih v tem pravilniku morajo biti fizično in psihično
sposobni za opravljanje teh del in nalog, kar ugotavljajo pooblaščeni zdravniki
z zdravstvenim pregledom pred zaposlitvijo in z rednimi zdravstvenimi pregledi
med zaposlitvijo. Zdravstveni pregled vključuje tudi preverjanje neodvisnosti
od alkohola, mamil ali drugih psihoaktivnih sredstev. 
(2) Upravljavec sevalnega ali jedrskega objekta mora v
primeru suma na odvisnost od alkohola, mamil ali drugih psihoaktivnih sredstev
delavca iz prejšnjega odstavka takoj napotiti na izredni zdravstveni pregled. 
(3) Če pooblaščeni zdravnik ugotovi nezmožnost za opravljanje
del iz prvega odstavka tega člena, mora o tem takoj obvestiti upravljavca
sevalnega ali jedrskega objekta. 
(4) Upravljavec sevalnega ali jedrskega objekta mora v
primeru prejema obvestila o nezmožnosti opravljanja del iz prvega odstavka tega
člena takoj sprejeti potrebne ukrepe, da tak delavec ne opravlja več teh del in
o tem v 30 dneh od prejema obvestila obvestiti organ, pristojen za sevalno in
jedrsko varnost (v nadaljnjem besedilu: Uprava).
5. člen
(programi strokovnega usposabljanja)
(1) Upravljavec sevalnega ali jedrskega objekta mora
pripraviti strategijo usposabljanja in programe strokovnega usposabljanja
delavcev, ki opravljajo dela, pomembna za varnost. Programi morajo vsebovati
program začetnega strokovnega usposabljanja za delovno mesto in program
stalnega strokovnega usposabljanja delavcev. 
(2) Programi strokovnega usposabljanja morajo biti
pripravljeni v skladu s strategijo usposabljanja. Celovit plan usposabljanja
mora biti pripravljen na podlagi programa strokovnega usposabljanja. Strategija
usposabljanja in plan usposabljanja morajo biti pripravljeni na podlagi
opredeljenih strokovnih kompetenc s posebnim poudarkom na sevalni in jedrski
varnosti. 
(3) Programi strokovnega usposabljanja morajo temeljiti na
sistematičnem pristopu, ki obsega ukrepe za doseganje potrebnih kompetenc od
prepoznavanja potrebnih znanj in veščin za opravljanje del, prek razvoja in
izvedbe usposabljanj vključno z učnimi gradivi do naknadnega pregleda in
vrednotenja uspešnosti usposabljanja. 
(4) Programi strokovnega usposabljanja delavcev, ki
opravljajo v sevalnih ali jedrskih objektih dela, pomembna za varnost, morajo
biti opredeljeni v pisnih postopkih za usposabljanje. 
(5) V strokovno usposabljanje morajo biti vključene lastne in
tuje obratovalne izkušnje, priporočila in izkušnje dobavitelja tehnologije,
mednarodni standardi in priporočila Mednarodne agencije za atomsko energijo ter
drugih mednarodnih organizacij za jedrsko energijo ter sevalno in jedrsko varnost.
(6) Upravljavec sevalnega ali jedrskega objekta mora programe
iz prvega odstavka tega člena preverjati in obnavljati najmanj vsakih pet let,
da se zagotovi njegova usklajenost z vsemi spremembami in dopolnitvami, ki se
nanašajo na obratovanje in vzdrževanje sevalnih ali jedrskih objektov ter s
predpisi in standardi. 
(7) Upravljavec sevalnega ali jedrskega objekta mora izvajati
obnavljanje programov strokovnega usposabljanja kot uvajanje spremembe v skladu
s pravilnikom, ki ureja zagotavljanje varnosti po začetku obratovanja sevalnih
ali jedrskih objektov.
6. člen
(podrobni programi strokovnega usposabljanja)
(1) Okvirni letni program strokovnega usposabljanja osebja za
dela, pomembna za varnost, je treba pripraviti in predložiti Upravi najmanj en
mesec pred začetkom leta. Sestavni del okvirnega programa je tudi predlog
terminov za preverjanje usposobljenosti osebja z dovoljenjem. 
(2) Pred začetkom vsakega sklopa začetnega oziroma stalnega
strokovnega usposabljanja mora upravljavec sevalnega ali jedrskega objekta
pripraviti in predložiti Upravi podroben program strokovnega usposabljanja.
III. POSTOPKI PREVERJANJA USPOSOBLJENOSTI
7. člen
(imenovanje strokovne komisije)
(1) Uprava imenuje strokovno komisijo za preverjanje
strokovne usposobljenosti ter preverjanje izpolnjevanja drugih pogojev
delavcev, ki v sevalnih ali jedrskih objektih opravljajo dela in naloge, za
katera je potrebno dovoljenje (v nadaljevanju: komisija). 
(2) Komisija deluje in odloča kot kolegijski organ, ki ga
sestavljajo predsednik, namestnik predsednika in sedem članov. V komisijo sta
imenovana največ dva člana, ki sta zaposlena pri upravljavcu sevalnega ali
jedrskega objekta. Komisija ima svojega sekretarja, ki je delavec Uprave.
Predsednika, namestnika predsednika in sekretarja imenuje Uprava. 
(3) Član komisije mora poznati programe usposabljanj ter
obseg znanj in veščin, potrebnih za dela in naloge, za katera preverja
strokovno usposobljenost. 
(4) Stroški za preverjanje strokovne usposobljenosti in
ostalih pogojev, ki jih morajo izpolnjevati delavci na delovnih mestih po tem
pravilniku, bremenijo upravljavca sevalnega ali jedrskega objekta. 
(5) Komisija svoje poslovanje uredi s poslovnikom, ki ga
potrdi Uprava.
8. člen
(vloga za preverjanje strokovne usposobljenosti)
(1) Upravljavec sevalnega ali jedrskega objekta vloži vlogo
za preverjanje strokovne usposobljenosti in ostalih pogojev za svoje delavce za
pridobitev dovoljenj za opravljanje del in nalog na delovnih mestih, navedenih
v tem pravilniku, najmanj dva meseca pred predvidenim rokom preverjanja
strokovne usposobljenosti. 
(2) K vlogi za prvo pridobitev dovoljenja mora upravljavec za
vsakega kandidata priložiti naslednje podatke in priloge: ime in priimek,
datum, kraj in občino in državo rojstva, državljanstvo, seznam šol, ki jih je
delavec končal in številke ustreznih spričeval, potrdilo o uspešno opravljenem
začetnem strokovnem usposabljanju, podatke o delovnih izkušnjah in kopijo
potrdila o zdravstvenem pregledu delavca z oceno delovne zmožnosti za
opravljanje del in nalog. 
(3) K vlogi za podaljšanje veljavnosti dovoljenja mora
upravljavec za vsakega kandidata priložiti naslednje podatke: ime in priimek,
datum rojstva, datum in stopnjo zadnjega preverjanja strokovne usposobljenosti,
vsako prekinitev ali spremembo dela in nalog v sevalnem ali jedrskem objektu,
daljšo od treh mesecev in krajšo od šestih mesecev, podatke o opravljenem
rednem stalnem strokovnem usposabljanju ter kopije potrdil o zdravstvenih
pregledih z ocenami delovne zmožnosti. 
(4) K preverjanju strokovne usposobljenosti za pridobitev
dovoljenja za opravljanje določenih del in nalog v sevalnem ali jedrskem
objektu upravljavec tega objekta lahko prijavi tudi osebo, ki ni v delovnem
razmerju pri upravljavcu tega objekta, če izpolnjuje predpisane pogoje za taka
dela in naloge.
9. člen
(drugje usposobljeni delavci)
(1) Upravljavec sevalnega ali jedrskega objekta mora za
delavce, ki želijo pridobiti dovoljenje za opravljanje del in nalog iz prvega
odstavka prejšnjega člena na tem objektu, in ki so bili usposobljeni za
opravljanje podobnih del na drugem podobnem objektu, in ki imajo veljavno
dovoljenje za opravljanje teh del na podobnem objektu, k vlogi predložiti vso
dokumentacijo, ki jo predpisujeta drugi in tretji odstavek prejšnjega člena. 
(2) Delavec iz prejšnjega odstavka mora za pridobitev
dovoljenja uspešno opraviti prilagojen program strokovnega usposabljanja, ki ga
je upravljavec sevalnega ali jedrskega objekta predhodno poslal Upravi, uspešno
opraviti stalno strokovno usposabljanje in uspešno opraviti preverjanje
usposobljenosti pred komisijo.
10. člen
(izvedba preverjanja strokovne usposobljenosti)
(1) Uprava najkasneje mesec dni po prejemu vloge pisno
obvesti upravljavca sevalnega ali jedrskega objekta o kraju in času preverjanja
strokovne usposobljenosti. Preverjanje se mora opraviti najkasneje v petih
mesecih po prejemu vloge. Uprava uskladi roke in način preverjanja sporazumno z
upravljavcem sevalnega ali jedrskega objekta. 
(2) Za posamezno preverjanje strokovne usposobljenosti
komisija določi najmanj dva člana, ki bosta izvedla preverjanje. O preverjanju
usposobljenosti se vodi zapisnik. 
(3) Komisija preverja znanja in veščine, ki jih morajo
kandidati obvladati za opravljanje svojih del in nalog. 
(4) Člani komisije sprejmejo končno oceno na sestanku po
preverjanju usposobljenosti. Ocena kandidata je lahko »Opravil« ali »Ni
opravil«. Oceno »Opravil« dobi kandidat, ki je dosegel vsaj 80% vseh možnih
točk. 
(5) Če kandidat, ki opravlja preverjanje usposobljenosti za
prvo pridobitev dovoljenja, ne opravi uspešno preverjanja usposobljenosti, komisija
določi datum ponovitve preverjanja, ki ne more biti prej kot tri mesece po
neuspešnem preverjanju usposobljenosti. 
(6) Če kandidat, ki opravlja preverjanje usposobljenosti za
podaljšanje dovoljenja, ne opravi uspešno preverjanja usposobljenosti, komisija
določi datum ponovitve preverjanja, ki ne more biti prej kot en mesec po
neuspešnem preverjanju usposobljenosti.
11. člen
(dovoljenje za opravljanje del)
(1) Uprava izda delavcu dovoljenje za opravljanje del in
nalog, za katere izpolnjuje pogoje, na podlagi poročila komisije o uspešno
opravljenem preverjanju usposobljenosti in izpolnitvi drugih predpisanih
pogojev. 
(2) Komisija na podlagi s preverjanjem izkazane
usposobljenosti delavca predlaga Upravi trajanje veljavnosti dovoljenja. Pri
prvi pridobitvi dovoljenja komisija predlaga veljavnost dovoljenja za obdobje
12 do 18 mesecev ali največ do 31. decembra naslednjega koledarskega leta. Pri
podaljšanjih dovoljenj komisija predlaga veljavnost dovoljenja za obdobje 27
mesecev, če je kandidat pri preverjanju usposobljenosti dosegel med 80% in
vključno 90% možnih točk, oziroma pet let, če je dosegel več kot 90% možnih
točk. Komisija praviloma predlaga veljavnost dovoljenja do 31. decembra. 
(3) Dovoljenje velja za posamezni sevalni ali jedrski objekt
in za dela in naloge, za katere je bila opravljeno preverjanje usposobljenosti
in za katere so izpolnjeni pogoji.
12. člen
(neveljavnost dovoljenja)
(1) Upravljavec sevalnega ali jedrskega objekta ne sme
dovoliti opravljati dela na delovnem mestu, za katero se zahteva dovoljenje,
delavcu, ki šest mesecev ali več ni opravljal tovrstnih del in v tem času ni
opravil programa stalnega strokovnega usposabljanja za to delovno mesto. 
(2) Upravljavec sevalnega ali jedrskega objekta mora v štirih
tednih od ugotovitve da delavec ne izpolnjuje pogojev, na podlagi katerih je
bilo dovoljenje izdano, o tem obvestiti Upravo.
13. člen
(obnovitev neveljavnih dovoljenj)
(1) Če želi upravljavec sevalnega ali jedrskega objekta
obnoviti veljavnost dovoljenja za delavca, ki mu je bilo dovoljenje odvzeto ali
mu je prenehalo veljati po določilih prejšnjega člena, mora delavca za
obnovitev dovoljenja prijaviti v skladu z 8. členom tega pravilnika. 
(2) Upravljavec sevalnega ali jedrskega objekta v primeru iz
prejšnjega odstavka Upravo obvesti o programu strokovnega usposabljanja za
delavca, ki obnavlja dovoljenje.
14. člen
(vodenje evidenc)
(1) Uprava za vsak sevalni ali jedrski objekt vodi posebej
evidenco oseb, katerih strokovna usposobljenost je bila preverjena in ki
izpolnjujejo pogoje za opravljanje določenih del in nalog in jim je bilo izdano
dovoljenje, ter oseb, ki jim je bilo odvzeto dovoljenje. 
(2) Evidence vsebujejo najmanj podatke o imenu in priimku
osebe, datumu in kraju rojstva, doseženi izobrazbi, številko dovoljenja, datumu
prve pridobitve dovoljenja, datume vseh nadaljnjih podaljšanj dovoljenj, vrsto
veljavnega dovoljenja, datumih veljavnosti dovoljenja, datumu morebitnega
odvzema dovoljenja.
IV. POGOJI ZA RAZLIČNE OBJEKTE
15. člen
(podrobni pogoji strokovne usposobljenosti za različne
objekte)
Podrobni pogoji za strokovno usposobljenost ter način
preverjanja teh pogojev za delavce, ki upravljajo s tehnološkim procesom ali
opravljajo dela, pomembna za varnost, so v tem pravilniku navedeni za naslednje
sevalne ali jedrske objekte: 
1.     
jedrska elektrarna; 
2.     
raziskovalni reaktor; 
3.     
skladišče ali odlagališče radioaktivnih odpadkov.
IV.1 Jedrska elektrarna
16. člen
(strokovno usposabljanje v jedrskih elektrarnah)
(1) Upravljavec jedrske elektrarne mora med začetnim in
stalnim strokovnim usposabljanjem operaterjev komandne sobe uporabljati
simulator, ki ustreza značilnostim objekta. 
(2) Simulator mora omogočati zlasti simulacijo normalnega
obratovanja, nenormalnega obratovanja ter obratovanja v primeru nezgod.
Upravljavec mora zagotoviti, da so vse izvedene spremembe na opremi jedrske
elektrarne oziroma v načinu njenega upravljanja, ki zadevajo obseg simulacije
oziroma način upravljanja, v najkrajšem času ustrezno simulirane tudi v
simulatorju. 
(3) Pri usposabljanju na simulatorju se morajo uporabljati
pisni postopki, ki so enaki postopkom v jedrski elektrarni. 
(4) Usposabljanje mora vključevati tudi timsko delo
operaterjev, obvladovanje normalnega obratovanja, nenormalnega obratovanja ter
obratovanja v primeru nezgod, obratovalne izkušnje, izhajajoče iz upravljanja
in nadzora jedrske elektrarne ter obravnavo sprememb na objektu in v
obratovalnih postopkih.
17. člen
(dela in naloge)
(1) Dela in naloge upravljanja tehnološkega procesa in
nadzora nad tem, za katera se zahteva dovoljenje za glavnega operaterja,
opravljajo delavci na naslednjih delovnih mestih: 
1.     
vodja proizvodnje in vodja obratovanja; 
2.     
vodja izmene; 
3.     
glavni operater. 
(2) Dela in naloge upravljanja tehnološkega procesa, za
katera se zahteva dovoljenje za operaterja reaktorja, opravljajo delavci na
naslednjih delovnih mestih: 
1.     
operater reaktorja v komandni sobi; 
2.     
operater ostalih sistemov v komandni sobi in dodatni operater ostalih
sistemov. 
(3) Dela in naloge inženirja izmene lahko opravlja delavec z
veljavnim dovoljenjem za inženirja izmene ali dovoljenjem za glavnega
operaterja. 
(4) Dela in naloge, pomembna za jedrsko varnost, za katera se
zahteva izpolnjevanje posebnih pogojev, opravljajo predsednik uprave jedrske
elektrarne in član uprave ter delavci jedrske elektrarne na naslednjih delovnih
mestih: 
1.     
tehnični direktor; 
2.     
direktor inženiringa; 
3.     
vodja vzdrževanja; 
4.     
operater opreme na lokalnih delovnih mestih (strojnik opreme).
18. člen
(poslovodstvo upravljavca jedrske elektrarne)
(1) Dela in naloge poslovodstva upravljavca jedrske
elektrarne sme opravljati oseba z zaključenim najmanj univerzitetnim študijskim
programom tehnične ali naravoslovne smeri (2. bolonjska stopnja), ki ima
najmanj pet let delovnih izkušenj na področju jedrske energetike, od tega
najmanj štiri leta delovnih izkušenj v jedrski elektrarni na delih, za katera
je zahtevano veljavno dovoljenje za opravljanje del in nalog glavnega
operaterja ali inženirja izmene, ter ima izkušnje na vodstvenih delih. 
(2) Za jedrski objekt Nuklearno elektrarno Krško se določbe
iz prejšnjega odstavka nanašajo na predsednika uprave. 
(3) Dela in naloge člana uprave upravljavca jedrske
elektrarne sme opravljati oseba z zaključenim najmanj univerzitetnim študijskim
programom tehnične ali naravoslovne smeri (2. bolonjska stopnja), ki ima
najmanj pet let delovnih izkušenj na področju jedrske energetike. Prednost pri
izboru imajo osebe z najmanj štirimi leti delovnih izkušenj v jedrski
elektrarni na delih, za katera je zahtevano veljavno dovoljenje za opravljanje
del in nalog glavnega operaterja in z izkušnjami na vodstvenih delih, ali
najmanj štirimi leti izkušenj v vodenju oziroma koordinaciji del vezanih na
jedrske objekte.
19. člen
(tehnični direktor)
Dela in naloge tehničnega direktorja in njegovega namestnika
sme opravljati delavec z zaključenim najmanj univerzitetnim študijskim
programom tehnične ali naravoslovne smeri (2. bolonjska stopnja), ki ima
najmanj štiri leta delovnih izkušenj v jedrski elektrarni na delih, za katera
je zahtevano veljavno dovoljenje za opravljanje del in nalog glavnega
operaterja ali inženirja izmene.
20. člen
(direktor inženiringa)
Dela in naloge direktorja inženiringa sme opravljati delavec
z zaključenim najmanj univerzitetnim študijskim programom tehnične ali
naravoslovne smeri (2. bolonjska stopnja), ki ima najmanj tri leta delovnih
izkušenj v jedrski elektrarni na delih, za katere je zahtevano veljavno
dovoljenje za opravljanje del in nalog glavnega operaterja ali inženirja
izmene.
21. člen
(vodja vzdrževanja)
Dela in naloge vodje vzdrževanja sme opravljati delavec z
zaključenim najmanj univerzitetnim študijskim programom tehnične ali
naravoslovne smeri (2. bolonjska stopnja), ki ima najmanj tri leta delovnih
izkušenj v jedrski elektrarni na delih, za katere je zahtevano veljavno
dovoljenje za opravljanje del in nalog glavnega operaterja ali inženirja
izmene.
22. člen
(vodja proizvodnje in vodja obratovanja)
Dela in naloge vodje proizvodnje in vodje obratovanja sme opravljati
delavec z zaključenim najmanj univerzitetnim študijskim programom tehnične ali
naravoslovne smeri (2. bolonjska stopnja), ki ima veljavno dovoljenje za
opravljanje del in nalog glavnega operaterja in najmanj štiri leta delovnih
izkušenj v jedrski elektrarni na delih, za katere je zahtevano veljavno
dovoljenje za opravljanje del in nalog glavnega operaterja ali inženirja
izmene.
23. člen
(vodja izmene)
Dela in naloge vodje izmene sme
opravljati delavec z izobrazbo tehniške ali naravoslovne smeri, ki ima veljavno
dovoljenje za opravljanje del in nalog glavnega operaterja in naslednje število
let delovnih izkušenj na mestu glavnega operaterja v jedrski elektrarni:


Vrsta končane
  izobrazbe

Potrebne delovne
  izkušnje


univerzitetni študijski
  program (2. bolonjska stopnja)

2 leti


visokošolski strokovni
  študijski program (1. bolonjska stopnja)

3 leta


višješolski strokovni
  študijski program v trajanju najmanj 2 leti

4 leta


srednješolski program v
  trajanju najmanj 4 leta

6 let


24. člen
(glavni operater)
Dela in naloge glavnega
operaterja sme opravljati delavec z izobrazbo tehniške ali naravoslovne smeri,
ki ima veljavno dovoljenje za opravljanje del in nalog glavnega operaterja in
naslednje število let delovnih izkušenj v jedrski elektrarni na mestu, za katero
je potrebno dovoljenje za operaterja reaktorja:


Vrsta končane
  izobrazbe

Potrebne delovne
  izkušnje


univerzitetni študijski
  program (2. bolonjska stopnja)

1 leto


visokošolski strokovni
  študijski program (1. bolonjska stopnja)

2 leti


višješolski strokovni
  študijski program v trajanju najmanj 2 leti

3 leta


srednješolski program v
  trajanju najmanj 4 leta

4 leta


25. člen
(operaterji v komandni sobi)
Dela in naloge operaterja reaktorja, operaterja ostalih
sistemov v komandni sobi ali dodatnega operaterja ostalih sistemov sme
opravljati delavec s končano najmanj štiriletno srednjo šolo tehniške ali
naravoslovne smeri, če ima veljavno dovoljenje za opravljanje del in nalog
operaterja reaktorja ali glavnega operaterja.
26. člen
(inženir izmene)
Dela in naloge inženirja izmene sme opravljati delavec z
zaključenim najmanj univerzitetnim študijskim programom tehnične ali
naravoslovne smeri (2. bolonjska stopnja), ki ima najmanj eno leto delovnih
izkušenj v jedrski elektrarni na delih, za katera je zahtevano veljavno
dovoljenje za opravljanje del in nalog operaterja reaktorja in je v tem letu
imel dovoljenje za opravljanje del in nalog glavnega operaterja. Poleg tega
mora imeti veljavno dovoljenje za opravljanje del in nalog inženirja izmene ali
glavnega operaterja.
27. člen
(strojnik opreme)
Dela in naloge operaterja opreme na lokalnih delovnih mestih
(strojnik opreme) sme opravljati delavec z najmanj štiriletno srednjo šolo
tehniške ali naravoslovne smeri in uspešno končanim odobrenim programom
strokovnega usposabljanja za strojnika opreme.
28. člen
(začetno strokovno usposabljanje – operater reaktorja)
(1) Program začetnega strokovnega usposabljanja za delavce,
ki so kandidati za pridobitev dovoljenja za operaterja reaktorja, mora obsegati
štiri programske sklope: 
1.     
tehnologija jedrskih elektrarn; 
2.     
sistemi in obratovanje jedrske elektrarne; 
3.     
usposabljanje na simulatorju jedrske elektrarne; 
4.     
usposabljanje na delovnih mestih strojnikov opreme in v glavni komandni
sobi. 
(2) Minimalni obseg začetnega strokovnega usposabljanja v
posameznem programskem sklopu je 400 šolskih ur.
29. člen
(začetno strokovno usposabljanje – glavni operater)
Program začetnega strokovnega usposabljanja za delavce, ki so
kandidati za pridobitev dovoljenja za glavnega operaterja reaktorja, mora obsegati
naslednje: 
1.     
program stalnega usposabljanja za operaterja reaktorja; 
2.     
uporaba ustreznih administrativnih in obratovalnih postopkov ter
tehničnih specifikacij; 
3.     
načrt zaščite in reševanja.
30. člen
(začetno strokovno usposabljanje – inženir izmene)
Program začetnega strokovnega usposabljanja za delavce, ki so
kandidati za pridobitev dovoljenja za inženirja izmene, mora vsebovati najmanj:
1.     
teoretične osnove in praktično usposabljanje na simulatorju za
spremljanje kritičnih varnostnih funkcij; 
2.     
osnove in vsebino tehničnih specifikacij; 
3.     
analizo stanja elektrarne v izrednih razmerah; 
4.     
preprečevanje, odprava in ublažitev nezgod ter izvajanje zadolžitev iz
načrta zaščite in reševanja.
31. člen
(stalno strokovno usposabljanje – glavni operater, operater
reaktorja)
(1) Delavci, ki imajo veljavno dovoljenje za operaterja
reaktorja ali glavnega operaterja, morajo letno opraviti najmanj 40 ur stalnega
strokovnega usposabljanja na simulatorju. 
(2) Program stalnega strokovnega usposabljanja mora vsebovati
analizo obratovalnih dogodkov v preteklem letu, značilnosti gorivnega cikla,
značilnosti izvedenih modifikacij in sprememb obratovalnih omejitev (tehničnih
specifikacij) in analizo za varnost pomembnih obratovalnih dogodkov v drugih
jedrskih elektrarnah istega tipa. 
(3) Program stalnega strokovnega usposabljanja delavcev, ki
imajo veljavno dovoljenje za glavnega operaterja, mora vsebovati tudi načrt
zaščite in reševanja.
32. člen
(stalno strokovno usposabljanje – inženir izmene)
Program stalnega strokovnega usposabljanja za inženirja
izmene mora vsako leto vsebovati najmanj 16 šolskih ur predavanj in najmanj
dvanajst ur usposabljanja na simulatorju. Predavanja in usposabljanje na
simulatorju morajo biti usmerjeni predvsem na spremljanje kritičnih varnostnih
funkcij, analizo stanja elektrarne v izrednih razmerah in izvajanje zadolžitev
iz načrta zaščite in reševanja.
33. člen
(preverjanje usposobljenosti – prva pridobitev dovoljenja za
operaterja reaktorja)
(1) Preverjanje usposobljenosti za prvo pridobitev dovoljenja
za opravljanje del in nalog operaterja reaktorja obsega: pisni del, preverjanje
obratovalne usposobljenosti na simulatorju, ustni del in obhod elektrarne. 
(2) Pisni del preverjanja obsega vprašanja iz snovi, ki je
bila obdelana med začetnim strokovnim usposabljanjem. Za pripravo pisnega dela
imenuje komisija enega ali več članov komisije, ki tudi ocenijo pisne odgovore
kandidatov. Pozitivna ocena pisnega dela je predpogoj za nadaljevanje
preverjanja. 
(3) Preverjanje obratovalne usposobljenosti na simulatorju
obsega samostojen zagon reaktorja iz podkritičnega stanja do nizke moči in delo
v ekipi. Ekipa mora po vnaprej pripravljenem scenariju prikazati usposobljenost
za varno obratovanje jedrske elektrarne po obratovalnih postopkih. Scenarij
praviloma obsega normalno obratovanje, nenormalno obratovanje ter nezgodno
obratovanje. Ocenjuje se delo kandidata na enem od delovnih mest, za katere je
potrebno dovoljenje za operaterja reaktorja. 
(4) Ustni del obsega zagovor pisnega dela ter vprašanja, ki
se nanašajo na podrobnosti ukrepanja med potekom scenarija na simulatorju.
Lahko pa vsebujejo tudi vprašanja, ki se nanašajo na teoretske osnove za
posamezna opravila ter na tehnične specifikacije in omejitve. 
(5) Med obhodom elektrarne se preverja poznavanje lokacije
ter delovanja komponent in sistemov.
34. člen
(preverjanje usposobljenosti – prva pridobitev dovoljenja za
glavnega operaterja)
(1) Preverjanje usposobljenosti za prvo pridobitev dovoljenja
za opravljanje del in nalog glavnega operaterja obsega pisni del, preverjanje
obratovalne usposobljenosti na simulatorju in ustni del. 
(2) Pisni del obsega vprašanja iz snovi, ki je bila obdelana
v začetnem strokovnem usposabljanju za glavnega operaterja ter v stalnem
strokovnem usposabljanju za operaterje komandne sobe. Za pripravo in ocenitev
pisnega dela velja določba iz drugega odstavka prejšnjega člena. 
(3) Med preverjanjem obratovalne usposobljenosti na
simulatorju na delovnem mestu, za katero je potrebno veljavno dovoljenje za
glavnega operaterja, mora kandidat dokazati, da uspešno usmerja in nadzoruje
delo operaterja reaktorja, operaterja ostalih sistemov, dodatnega operaterja
ostalih sistemov in strojnikov opreme v skladu s postopki za normalna,
nenormalna in nezgodna obratovalna stanja. 
(4) Ustni del obsega zagovor pisnega dela, vprašanja, ki se
nanašajo na podrobnosti ukrepanja med potekom scenarija na simulatorju in
poznavanje ukrepov v primeru izrednega dogodka. Lahko vsebujejo tudi vprašanja,
ki se nanašajo na teoretske osnove za posamezna opravila ter na tehnične
specifikacije in omejitve.
35. člen
(preverjanje usposobljenosti – prva pridobitev dovoljenja za
inženirja izmene)
Preverjanje usposobljenosti za prvo pridobitev dovoljenja za
opravljanje del in nalog inženirja izmene obsega pisni del, preverjanje
obratovalne usposobljenosti na simulatorju in ustni del. Vprašanja med ustnim
delom se lahko nanašajo na podrobnosti ukrepanja med potekom scenarija na
simulatorju, teoretične osnove za posamezna opravila, tehnične specifikacije,
spremljanje kritičnih varnostnih funkcij in nalog iz načrta zaščite in
reševanja.
36. člen
(drugi pogoji preverjanja usposobljenosti)
(1) Pisni del preverjanja obsega vprašanja iz snovi, ki jo
morajo kandidati obvladati za opravljanje svojih del in nalog. 
(2) Preverjanje obratovalne usposobljenosti na simulatorju
obsega delo v ekipi na odgovarjajočih delovnih mestih posadke glavne komandne
sobe. Ekipa mora po vnaprej pripravljenem scenariju prikazati ustrezno
usposobljenost za varno obratovanje jedrske elektrarne po obratovalnih
postopkih. Scenarij praviloma obsega normalno obratovanje, nenormalno
obratovanje in nezgodno obratovanje. 
(3) Preverjanje usposobljenosti za podaljšanje dovoljenja za
operaterja reaktorja obsega pisni del, preverjanje obratovalne usposobljenosti
na simulatorju in ustni del. Vprašanja med ustnim delom se lahko nanašajo na
podrobnosti ukrepanja med potekom scenarija na simulatorju, vsebujejo pa lahko
tudi vprašanja, ki se nanašajo na teoretske osnove za posamezna opravila in
obratovanje reaktorja. 
(4) Preverjanje usposobljenosti za podaljšanje dovoljenja za
glavnega operaterja obsega pisni del, preverjanje obratovalne usposobljenosti
na simulatorju za odgovarjajoče delovno mesto in ustni del. Vprašanja med
ustnim delom se nanašajo na podrobnosti ukrepanja med potekom scenarija na
simulatorju, teoretične osnove za posamezna opravila, tehnične specifikacije in
načrt zaščite in reševanja. 
(5) Preverjanje usposobljenosti za podaljšanje dovoljenja za
opravljanje del inženirja izmene obsega pisni del, preverjanje na simulatorju
in ustni del. Vprašanja med ustnim delom se lahko nanašajo na podrobnosti
ukrepanja inženirja izmene med potekom scenarija na simulatorju, teoretične
osnove za posamezna opravila, tehnične specifikacije in načrt zaščite in
reševanja.
IV.2 Raziskovalni reaktor
37. člen
(dela in naloge)
Dela in naloge upravljanja tehnološkega procesa v
raziskovalnem reaktorju in nadzora nad tem opravljajo delavci na naslednjih
delovnih mestih: 
1.     
vodja raziskovalnega reaktorja; 
2.     
vodja izmene; 
3.     
operater raziskovalnega reaktorja.
38. člen
(vodja raziskovalnega reaktorja)
Dela in naloge vodje raziskovalnega reaktorja sme opravljati
delavec z zaključenim najmanj univerzitetnim študijskim programom tehnične ali
naravoslovne smeri ter najmanj pet let delovnih izkušenj na področju reaktorske
fizike ali jedrske tehnike.
39. člen
(vodja izmene raziskovalnega reaktorja)
Dela in naloge vodje izmene raziskovalnega reaktorja sme
opravljati delavec z najmanj končano štiriletno srednjo šolo tehniške ali
naravoslovne smeri, če ima veljavno dovoljenje za opravljanje del in nalog
operaterja raziskovalnega reaktorja, s končanim programom strokovnega
usposabljanja in najmanj tremi leti delovnih izkušenj na delih in nalogah
operaterja raziskovalnega reaktorja.
40. člen
(operater raziskovalnega reaktorja)
Dela in naloge operaterja raziskovalnega reaktorja sme
opravljati delavec z najmanj končano štiriletno srednjo šolo tehniške ali
naravoslovne smeri, če ima veljavno dovoljenje za opravljanje del in nalog
operaterja raziskovalnega reaktorja, s končanim programom strokovnega
usposabljanja in najmanj eno leto delovnih izkušenj pri delih, povezanih z
obratovanjem in vzdrževanjem reaktorja.
41. člen
(program usposabljanja in preverjanje znanja)
(1) Program strokovnega usposabljanja mora obsegati najmanj: 
-       
osnove jedrske fizike; 
-       
osnove reaktorske fizike; 
-       
osnove prenosa toplote; 
-       
poznavanje varnostno pomembne dokumentacije in postopkov raziskovalnega
reaktorja; 
-       
poznavanje ukrepov v primeru izrednih dogodkov. 
(2) Preverjanje znanja in usposobljenosti za pridobitev ali
podaljšanje dovoljenja za vodjo izmene oziroma operaterja raziskovalnega
reaktorja obsega zagon reaktorja in spremembe moči, pisni izpit ter ustno
preverjanje znanja o delovanju vse opreme in sistemov v raziskovalnem reaktorju.
(3) Za ocenitev znanja in usposobljenosti za obratovanje
reaktorja komisija določi dva člana ocenjevalca, od katerih ima vsaj eden več
kot triletne izkušnje pri delu z raziskovalnim reaktorjem.
IV.3 Skladišče ali odlagališče radioaktivnih odpadkov ali izrabljenega
goriva
42. člen
(dela in naloge)
(1) Dela in naloge upravljanja in nadzora pri predelavi,
skladiščenju ali odlaganju radioaktivnih odpadkov ali izrabljenega goriva v
skladišču ali odlagališču radioaktivnih odpadkov ali izrabljenega goriva (v
nadaljnjem besedilu skladišče ali odlagališče radioaktivnih odpadkov ali
izrabljenega goriva), ki je samostojen jedrski objekt, so: 
a.     
vodja skladišča ali odlagališča; 
b.     
tehnolog predelave radioaktivnih odpadkov ali izrabljenega goriva; 
c.     
operater opreme v skladišču ali odlagališču. 
(2) Glede na zahtevnost objekta in obseg del lahko dela in
naloge iz prvega odstavka opravlja ena ali več oseb, ki izpolnjujejo pogoje iz
43., 44. in 45. člena tega pravilnika.
43. člen
(vodja skladišča ali odlagališča)
Dela in naloge vodje skladišča ali odlagališča sme opravljati
delavec z zaključenim najmanj univerzitetnim študijskim programom tehnične ali
naravoslovne smeri ter s končanim ustreznim programom strokovnega usposabljanja
in najmanj štirimi leti delovnih izkušenj na področju ravnanja z radioaktivnimi
odpadki ali izrabljenim gorivom.
44. člen
(tehnolog predelave radioaktivnih odpadkov ali izrabljenega
goriva)
Dela in naloge tehnologa predelave radioaktivnih odpadkov ali
izrabljenega goriva sme opravljati delavec z najmanj štiriletno srednjo šolo
tehniške ali naravoslovne smeri ter s končanim ustreznim programom strokovnega
usposabljanja.
45. člen
(operater opreme v skladišču ali odlagališču)
Dela in naloge operaterja opreme v skladišču ali odlagališču
sme opravljati delavec z najmanj končano štiriletno srednjo šolo ter s končanim
ustreznim programom strokovnega usposabljanja.
46. člen
(programi usposabljanja – vodja skladišča ali odlagališča)
Programi strokovnega usposabljanja morajo obsegati: 
1.     
osnove radio-kemije in jedrske fizike; 
2.     
postopki za predelavo radioaktivnih odpadkov ali izrabljenega goriva; 
3.     
predpisi in postopki za varstvo pred ionizirajočimi sevanji; 
4.     
projektne zasnove skladišča ali odlagališča in instrumentacije za nadzor
ionizirajočega sevanja; 
5.     
načrt varovanja skladišča ali odlagališča in načrt zaščite in reševanja;
6.     
usposabljanje ob delu.
47. člen
(preverjanje znanja)
Preverjanje znanja in usposobljenosti za pridobitev ali
podaljšanje dovoljenja za opravljanje del vodenja in nadzora skladišča ali
odlagališča radioaktivnih odpadkov ali izrabljenega goriva je lahko ustno ali
pisno in obsega preverjanje znanja iz programov strokovnega usposabljanja in
obhod skladišča ali odlagališča. Komisija določi dva člana ocenjevalca, ki
opravita preverjanje znanja in strokovne usposobljenosti.
PREHODNE IN KONČNE DOLOČBE
48. člen
(priznavanje izdanih dovoljenj)
Delavcem, ki upravljajo s tehnološkim procesom ali opravljajo
dela, pomembna za varnost in imajo veljavno dovoljenje, izdano v skladu s
Pravilnikom o pogojih, ki jih morajo izpolnjevati delavci, ki opravljajo za
varnost pomembna dela v sevalnih ali jedrskih objektih (Uradni list RS, št.
74/05), se prizna usposobljenost in veljavno dovoljenje tudi po tem pravilniku.
49. člen
(prehodno delovanje)
Komisija, imenovana po Pravilniku o pogojih, ki jih morajo
izpolnjevati delavci, ki opravljajo za varnost pomembna dela v sevalnih ali
jedrskih objektih (Uradni list RS, št. 74/05), nadaljuje z delom po tem
pravilnikom.
50. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih, ki jih morajo izpolnjevati delavci, ki opravljajo za varnost
pomembna dela v sevalnih ali jedrskih objektih (Uradni list RS, št. 74/05).
51. člen
(začetek veljavnost)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-292/2010/1
Ljubljana, dne 5. aprila 2011
EVA 2009-2511-0020
dr. Roko Žarnić l.r. 
Minister 
za okolje in prostor
Soglašam!
Dorijan Marušič l.r. 
Minister 
za zdravje