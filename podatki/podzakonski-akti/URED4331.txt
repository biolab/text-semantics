I. SPLOŠNE DOLOČBE
1. člen
(področje in namen uredbe)
(1) S to uredbo se ureja priprava in obravnava investicijske
dokumentacije za vse investicije s področja javne železniške infrastrukture, ki
se financirajo po predpisih, ki urejajo javne finance. 
(2) Ta uredba določa enotno metodologijo priprave in
ocenjevanja investicij s področja javne železniške infrastrukture, ki obsega: 
-       
vrsto in obvezno vsebino investicijske dokumentacije, 
-       
opredelitev postopkov in udeležencev pri pripravi investicijske
dokumentacije ter ocenjevanju investicij, 
-       
metodološke osnove za vrednotenje in ocenjevanje investicij, 
-       
minimum meril za ugotavljanje učinkovitosti investicij, ki se izvaja v
vseh fazah projektnega cikla in so podlaga za odločanje o investicijah ter
njihovo uvrstitev v načrt razvojnih programov. 
(3) Ta uredba se uporablja za ugotavljanje prednosti in
slabosti posameznih predlogov projektov oziroma pri odločanju o izbiri
izvedljivih projektov, katerih rezultati bodo prispevali k razvoju javne
železniške infrastrukture in jih bo mogoče nadzirati v vseh fazah projektnega
cikla. Na podlagi izsledkov analiz vrednotenja učinkov teh projektov bo
omogočila oblikovanje politike za koristno, gospodarno in učinkovito uporabo
javnih sredstev. 
(4) Za vsa vprašanja priprave oziroma obravnave investicijske
dokumentacije, ki s to uredbo niso posebej urejena, se uporablja Uredba o
enotni metodologiji za pripravo in obravnavo investicijske dokumentacije na
področju javnih financ (Uradni list RS, št. 60/06).
2. člen
(pomen izrazov)
(1) Posamezni izrazi, uporabljeni v tej uredbi, imajo
naslednji pomen: 
1.     
»alternativa brez investicije« ali ničelna varianta ne vključuje
investicijskih izdatkov za ohranjanje obstoječih zmogljivosti. Je osnovno
izhodišče pri analizi projekta, katere namen je primerjati stanje s projektom
in brez njega, kar se imenuje tudi izhodiščni scenarij; 
2.     
»alternativa z investicijo« vključuje projekcije stroškov in koristi
izbrane variante; 
3.     
»analiza občutljivosti« je analiza učinkov sprememb nekaterih ključnih
predpostavk na rezultate ocenjevanja stroškov in koristi; 
4.     
»analiza stroškov in koristi« je analiza, s katero ovrednotimo čim več
stroškov in koristi projekta v denarnih enotah, in vključuje tudi tiste stroške
in koristi, za katere trg ne zagotavlja primerne cene; 
5.     
»analiza stroškovne učinkovitosti« primerja stroške alternativnih
možnosti doseganja oziroma zagotavljanja istega ali podobnih rezultatov.
Običajno se stroški izračunavajo na enoto koristi, pri čemer ni nujno, da se
koristi izrazijo v denarnih enotah ali z drugo ekonomsko vrednostjo; 
6.     
»analiza tveganj« je ocenjevanje verjetnosti, da s projektom ne bo
pričakovanih dosežkov; če je mogoče to verjetnost številčno izraziti, se
imenuje stopnja tveganja. Analiza zajema ovrednotenje projektnih (tveganja
razvoja projekta, tveganje izvedbe in obratovanja projekta) in splošnih tveganj
(politična, narodnogospodarska, družbenokulturna in druga tveganja); 
7.     
»analiza vplivov« je ocenjevanje sprememb v družbi, ki so posledica
dolgoročnih učinkov izvedbe projektov in ukrepov z vnaprej določenimi cilji
(kot na primer na zaposlovanje, konkurenčnost); ocene morajo biti izražene v
merljivih enotah, tako da jih bo mogoče povezati s problemi, ki so povzročili
nujnost izvedbe teh projektov in ukrepov; 
8.     
»celovit projekt« sestavlja več investicijskih projektov, od katerih je
vsak tehnično-tehnološko in ekonomsko zaokrožena celota, kot na primer naložba
v gradnjo železniške proge na celotnem poteku trase med dvema pomembnejšima
središčema (koridor), modernizacija železniške proge, vgradnja
signalnovarnostnih in telekomunikacijskih naprav itd.; 
9.     
»diskontiranje« je postopek za pretvarjanje prihodnjih denarnih
vrednosti v primerljivo sedanjo vrednost s pomočjo diskontne stopnje; 
10.  
»diskontna stopnja« je letna odstotna mera, po kateri se sedanja
vrednost denarne enote v naslednjih letih zmanjšuje s časom. Izraža
ovrednotenje prihodnjih stroškov in koristi v primerjavi s sedanjimi; 
11.  
»družbena diskontna stopnja« kaže družbeni pogled na to, kako se
ovrednotijo prihodnje koristi in stroški v primerjavi s sedanjimi. Kadar kapitalski
trg ni popoln, se lahko razlikuje od finančne diskontne stopnje; 
12.  
»ekonomska analiza« je skupno ime za ovrednotenje, pri katerem se
upoštevajo vsi ekonomski stroški in koristi v družbi. Utemeljuje upravičenost
projekta s širšega družbenega, razvojnogospodarskega in socialnega vidika; 
13.  
»ekonomska doba investicije« je obdobje, za katero ugotavljamo in
analiziramo učinke investicije in zajema čas od začetka investicije do izvedbe
ter poskusnega obratovanja in čas trajanja rednega obratovanja s predpisano
standardno kakovostjo; 
14.  
»ekonomska interna stopnja donosnosti« je kazalnik družbenoekonomske
donosnosti projekta, ko se v izračunih ekonomske ocene uspešnosti projekta
vrednosti ocenijo z obračunskimi cenami; 
15.  
»faza projekta« je funkcionalno, tehnično-tehnološko in finančno
samostojna celota, ki izpolnjuje pogoje za projekt iz 43. točke tega člena. Za
fazo projekta je mogoče šteti tudi predhodne študije ter investicijsko,
projektno in drugo dokumentacijo, potrebno za izvedbo projekta; 
16.  
»finančna analiza« je analiza prejemkov in izdatkov, ki omogoča
natančnejše napovedovanje, ali bodo prejemki zadostovali za pokrivanje
prihodnjih izdatkov. Omogoča, da: 
- 
preverjamo in zagotovimo uravnoteženje denarnih tokov (zagotovimo
finančno pokritost izdatkov z viri), 
- 
izračunamo kazalnike finančnih učinkov investicijskega projekta; 
17.  
»finančna interna stopnja donosnosti« je kazalnik finančnotržne
donosnosti projekta, pri čemer se v izračunih finančne ocene uspešnosti
projekta vrednosti izrazijo z dejanskimi tržnimi cenami; 
18.  
»gospodarska javna infrastruktura« so objekti ali omrežja, ki so
namenjeni opravljanju gospodarskih javnih služb skladno z zakonom ter tista
gospodarska infrastruktura, ki je kot taka določena z zakonom ali odlokom
lokalne skupnosti, kakor tudi drugi objekti in omrežja v splošni rabi.
Gospodarska javna infrastruktura je državnega in lokalnega pomena; 
19.  
»grajeno javno dobro« so zemljišča in na njih zgrajeni objekti, ki so
skladno s predpisi namenjeni splošni rabi in so dostopni vsem pod enakimi
pogoji; 
20.  
»interna stopnja donosnosti« je tista diskontna stopnja, pri kateri je
neto sedanja vrednost projekta enaka nič. Interna stopnja donosnosti se
primerja z diskontno stopnjo, ki je merilo za oceno pričakovanih rezultatov
predlaganega projekta; 
21.  
»investicije« so naložbe v povečanje in ohranjanje premoženja države,
lokalnih skupnosti in drugih vlagateljev v obliki zemljišč, objektov, opreme in
naprav ter drugega opredmetenega in neopredmetenega premoženja, vključno
naložbe v izobraževanje in usposabljanje, razvoj novih tehnologij, izboljšanje
kakovosti življenja in druge naložbe, ki bodo prinesle koristi v prihodnosti; 
22.  
»investicijska dokumentacija« so sistematično urejeni dokumenti, ki
opisujejo osnovne značilnosti investicije in investicijo v celoti in iz katerih
je razvidno, kaj se dogaja z investicijo v celotnem investicijskem ciklu. Je
osnova za odločanje v investicijskem procesu in vsebuje vse elemente ter
izračune, ki so potrebni za ocenitev finančno-tržnih, ekonomskih in drugih
posledic odločitve o investiciji; 
23.  
»investicijsko vzdrževanje« zajema večja (občasna) popravila zaradi
obnovitve ali ohranitve funkcionalnosti osnovnih sredstev, povezana z
nastajanjem večjih stroškov v daljših obdobjih, in jih je treba načrtovati
vnaprej; pri gradbenih objektih na primer pomenijo investicijska vzdrževalna
dela izvedbo popravil, gradbenih, obrtniških in drugih del ter izboljšav, ki
sledijo napredku tehnike in tehnologije, z njimi pa se ne posega v konstrukcijo
objekta in tudi ne spreminja njegova zmogljivost, velikost, namembnost in
zunanji videz; 
24.  
»investicijski projekt« je skupek vseh aktivnosti v okviru neke
investicije, pri katerem se uporabljajo omejeni viri za pridobivanje koristi; 
25.  
»investicijski stroški« so vsi izdatki in vložki v denarju in stvareh,
ki so neposredno vezani na investicijski projekt in jih investitor oziroma
investitorji namenijo za predhodne raziskave in študije, pridobivanje
dokumentacije, soglasij in dovoljenj, zemljišč, pripravljalna in zemeljska
dela, izvedbo gradbenih, obrtniških del in napeljav, nabavo in namestitev
opreme in naprav, svetovanje in nadzor izvedbe ter druge izdatke za blago in
storitve, vključno odškodnine, ki so neposredno vezane na investicijski
projekt; 
26.  
»investitor ali soinvestitor« je pravna oseba, ki je opredeljena v
investicijski dokumentaciji in po dokončanju projekta praviloma prevzame
premoženje v lastništvo in/ali upravljanje ter vzdrževanje; 
27.  
»javna železniška infrastruktura« so objekti in naprave, potrebni za
nemoteno odvijanje javnega železniškega prometa, ter pripadajoča zemljišča, ki
funkcionalno služijo njihovi namenski rabi; sestavni deli javne železniške
infrastrukture so opredeljeni v 10. členu Zakona o železniškem prometu (Uradni
list RS, št. 44/07 – uradno prečiščeno besedilo); 
28.  
»kategorija proge« pomeni delitev prog na glavne in regionalne proge
glede na tehnične parametre in opremljenost prog ter obseg prometa, gospodarski
pomen in povezovalno vlogo železniškega prometa v prostoru; 
29.  
»količnik relativne koristnosti« je razmerje med sedanjo vrednostjo vseh
koristi projekta in sedanjo vrednostjo stroškov; 
30.  
»minimalna alternativa« vsebuje projekcije stroškov in koristi za
zagotavljanje najnujnejše potrebne ravni zmogljivosti in kakovosti pri
doseganju rezultatov v ekonomski dobi investicijskega projekta; 
31.  
»multikriterijska analiza« je način ocenjevanja z več merili, s katerim
zajamemo cilje investicije z različnih vidikov ter vsakemu določimo utež, da
jih je mogoče izmeriti; glede na kombinacijo različnih finančnih, ekonomskih in
drugih meril dobimo enotno oceno različnih ciljev projekta, na podlagi katere
lahko razvrstimo predloge projektov oziroma variante posamičnega projekta; 
32.  
»načelo, da plača povzročitelj obremenitve« je načelo, da onesnaževalec
plača škodo, ki jo je s svojo dejavnostjo povzročil; 
33.  
»neto sedanja vrednost« je razlika med diskontiranim tokom vseh koristi
in diskontiranim tokom vseh stroškov investicije; 
34.  
»novogradnja« je prva graditev proge, tira, objekta, ki je povezana s
pridobitvijo zemljišča, ustrezne projektne dokumentacije in s pridobitvijo
gradbenega dovoljenja; 
35.  
»obnova« je ohranjanje obratovalne sposobnosti javne železniške
infrastrukture oziroma njenih delov na predpisani tehnični ravni in s tem
zagotavljanje ustrezne varnosti, urejenosti in zanesljivosti obratovanja; 
36.  
»obračunske cene« ali pripisane cene so oportunitetni stroški blaga in
storitev, ki se običajno razlikujejo od dejanskih tržnih in predpisanih cen.
Uporabljajo se pri ekonomski analizi projekta; 
37.  
»ocena vrednosti projekta« so investicijski stroški z upoštevanjem davka
na dodano vrednost in drugi izdatki, ki jih pri načrtovanju ocenimo na podlagi
predračunov in drugih predpisanih strokovnih ocen ter analiz; vsebuje
upravičene stroške in vse preostale stroške oziroma izdatke, potrebne za
izvedbo projekta; 
38.  
»ocenjevanje« je postopek določitve ciljev, preverjanja različnih
možnosti izvedbe ter primerjave stroškov in koristi pred odločitvijo o
nameravani investiciji. Nanaša se na predhodno (ex-ante) analizo predlaganega
investicijskega projekta, ki opredeljuje njegove bistvene dele in
sprejemljivost z vidika skladnosti z uveljavljenimi merili odločanja; vsebuje
finančno ter ekonomsko oceno, kakor tudi presojo ustreznosti
tehnično-tehnoloških, prostorskih, organizacijskih, zakonskih in drugih
dejavnikov, ki vplivajo na izvedljivost projekta; namen je izbira projektov, ki
bodo (največ) prispevali k trajnostnemu razvoju družbe, in izločitev tistih, ki
tega ne omogočajo; 
39.  
»odgovorni vodja za izvedbo investicijskega projekta« je oseba, ki jo v
ta namen imenuje investitor ali upravljavec javne železniške infrastrukture; 
40.  
»posodobitev oziroma modernizacija« je izvedba del na obstoječi javni
železniški infrastrukturi (obstoječih objektih, opremi in napravah), s katerimi
se ob upoštevanju napredka tehnike, tehnologije in drugih razvojnih dosežkov
dopolni – dogradi ali poveča njihova zmogljivost ali zmogljivost posameznih
sklopov. Dela se izvedejo z upoštevanjem novejših in zahtevnejših tehničnih
specifikacij in standardov; 
41.  
»potrjen investicijski projekt« je investicijski projekt, za katerega je
izdelana predpisana investicijska dokumentacija, ki jo investitor na podlagi
predhodnega vrednotenja oceni in potrdi s sklepom; 
42.  
»program« je več različnih, vendar medsebojno usklajenih projektov, pri
katerih so cilji opredeljeni v okviru skupnega namena (politike) in ga je
mogoče ovrednotiti in časovno razmejiti; 
43.  
»projekt« je ekonomsko nedeljiva celota aktivnosti, ki izpolnjujejo
natančno določeno (tehnično-tehnološko) funkcijo in imajo jasno opredeljene
cilje, na podlagi katerih je mogoče presojati, ali projekt izpolnjuje vnaprej
določena merila. Projekt ima vnaprej določeno trajanje, ki je omejeno z datumom
začetka in konca; 
44.  
»projektna dokumentacija« je sistematično urejen sestav načrtov oziroma
tehničnih opisov in poročil, izračunov, risb in drugih prilog, s katerimi se
določijo lokacijske, funkcionalne, oblikovne in tehnične značilnosti
nameravanega projekta; pri gradnji obsega dokumentacijo, določeno z zakonom, ki
ureja graditev objektov (idejna zasnova, idejni projekt, projekt za pridobitev
gradbenega dovoljenja, projekt za razpis in projekt za izvedbo). Je ena
ključnih podlag za pripravo investicijske dokumentacije; 
45.  
»projektni cikel« zajema načrtovanje, izvedbo in obratovanje – vključno
z zapiranjem; 
46.  
»prostorska dokumentacija« je sistematično urejen sestav besedilnega in
grafičnega dela prostorskega akta ter obveznih prilog, skladno s predpisi, ki
urejajo prostorsko načrtovanje; 
47.  
»redna vzdrževalna dela« so dela, ki ohranjajo normalno obratovalno
sposobnost železniške infrastrukture in zagotavljajo prometno varnost; 
48.  
»rekonstrukcija« je spreminjanje tehničnih značilnosti obstoječega
objekta, opreme ali naprav in prilagajanje spremenjeni namembnosti ali
spremenjenim potrebam oziroma izvedba del, s katerimi se bistveno ne spremenijo
velikost, zunanji videz in namembnost objekta, opreme ali naprav, spreminjajo
pa se konstrukcijski deli, zmogljivost ter izvedejo druge izboljšave; 
49.  
»relativna neto sedanja vrednost« je razmerje med neto sedanjo
vrednostjo projekta in diskontiranimi investicijskimi stroški; 
50.  
»stalne cene« so enotni imenovalec vseh vrednostnih izrazov. Praviloma
so to cene, ki veljajo takrat, ko se izdeluje investicijska dokumentacija.
Stalne cene lahko vključujejo tudi pričakovane strukturne spremembe (na primer
spremembo razmerja med ponudbo in povpraševanjem), ki se preverjajo v analizi
občutljivosti; 
51.  
»tehnična dokumentacija« je sistematično urejen sestav listin,
slikovnega gradiva, načrtov in besedil oziroma sestavin, kot so jamstva,
spričevala, potrdila, seznami, sheme, navodila in podobne sestavine, ki
določajo pravila za uporabo oziroma obratovanje in vzdrževanje objekta ali
naprav; pri gradnji obsega dokumentacijo, določeno z zakonom, ki ureja graditev
objektov (projekt izvedenih del, projekt za vzdrževanje in obratovanje objekta
in projekt za vpis v uradne evidence); 
52.  
»tekoče cene« so cene, kakršne pričakujemo med izvajanjem investicije in
vključujejo učinke splošne rasti cen (inflacije); pri analizi delno
realiziranih investicij so tekoče cene dejansko realizirane cene investicije na
podlagi situacij oziroma obračunov del in drugih računov; 
53.  
»učinkovitost« je zmožnost, da se pričakovani rezultati dosežejo s
primerno višino stroškov; pomeni najboljše mogoče razmerje med koristmi in
stroški; 
54.  
»upravičeni stroški« so tisti del stroškov, ki so osnova za izračun
(so)financerskega deleža udeležbe javnih sredstev v projektu ali programu; 
55.  
»upravljavec investicije« je pravna oseba, ki upravlja izvedeno
investicijo po predaji v uporabo in skrbi za zagotavljanje predvidenih učinkov,
sodeluje pa tudi pri načrtovanju in izvedbi investicije; 
56.  
»upravljavec javne železniške infrastrukture« je pravna oseba, ki je
odgovorna za vzdrževanje javne železniške infrastrukture, vodenje prometa na
njej in za gospodarjenje z njo; 
57.  
»uspešnost« je zmožnost doseganja zastavljenih ciljev projekta ali
programa; 
58.  
»varianta« je različica investicije, ki se od drugih razlikuje po eni
ali več lastnostih, kot na primer: lokaciji, tehnično-tehnološki rešitvi,
obsegu, vrstah in strukturi virov financiranja, trajanju izvedbe; 
59.  
»vrednotenje« je presojanje o upravičenosti projekta ali programa ter
temelji na primerjavi pričakovanih ali dejanskih učinkov s pridobljenimi
podatki iz preteklih, že izvedenih vrednotenj. Vrednotenje poteka v celotnem
projektnem ciklu, saj ga lahko uporabljamo v fazi načrtovanja (ex-ante),
izvedbe ali obratovanja (ex-post), in sicer: 
a)   
predhodno vrednotenje je presoja, ki se izdela kot podlaga za
sprejemanje odločitve o financiranju in je nujna podlaga za spremljanje
izvajanja in posledično ocenjevanje po možnosti merljivih ciljev, 
b)   
poznejše oziroma naknadno vrednotenje je ocenjevanje po potrditvi
investicijskega programa in pomeni preverjanje doseženih (vmesnih) učinkov v
primerjavi z zastavljenimi cilji projekta, 
c)   
sklepno ali zaključno vrednotenje se uporablja za dokazovanje, ali in v
kolikšni meri so bili doseženi pričakovani rezultati projekta; 
60.  
»vzdrževalna dela v javno korist« so dela, namenjena zagotavljanju
obveznih gospodarskih javnih služb, s katerimi se izboljšajo prometno-tehnične
in varnostne lastnosti javne železniške infrastrukture ali gradijo pomožni
objekti in naprave javne železniške infrastrukture, ki so namenjeni opravljanju
gospodarskih javnih služb na področju železniškega prometa ter s katerimi se ne
posega zunaj območja progovnega pasu. 
(2) Izrazi s področja graditve in prostorskega načrtovanja,
ki niso opredeljeni v tej uredbi, imajo pomen, kakor je opredeljen v predpisih,
ki urejajo prostorsko načrtovanje, in predpisih, ki urejajo graditev objektov.
3. člen
(področje uporabe)
(1) Ta uredba se uporablja v postopku izdelave investicijske
dokumentacije in pri sprejemanju odločitev o: 
-       
investicijskih vzdrževalnih delih na javni železniški infrastrukturi, 
-       
investicijah v obnovo, modernizacijo in novogradnjo javne železniške
infrastrukture, 
-       
investicijah v tisto železniško infrastrukturo, ki se priključuje
javnemu železniškemu omrežju, 
-       
investicijah v železniško infrastrukturo, ki so sofinancirane s sredstvi
države, 
-       
opustitvi uporabe javne železniške infrastrukture. 
(2) Ta uredba se uporablja pri izdelavi investicijske
dokumentacije v celotnem investicijskem ciklusu, to je od faze načrtovanja,
faze izvedbe do faze obratovanja investicije.
4. člen
(inflacijska stopnja)
Pri izračunih tekočih cen se upoštevajo inflacijske stopnje,
ki so predvidene za pripravo državnega proračuna, oziroma tiste, ki jih
pripravlja in objavlja nosilec javnih pooblastil za makroekonomske analize
Republike Slovenije.
5. člen
(diskontna stopnja)
Za potrebe vrednotenja se uporablja splošna diskontna
stopnja, ki je predpisana z uredbo, ki določa enotno metodologijo za pripravo
in obravnavo investicijske dokumentacije na področju javnih financ.
6. člen
(vrste investicij)
Investicije v javno železniško infrastrukturo so z
gradbeno-tehničnega vidika in glede na vrsto upravnega postopka, ki ga zahteva
posamezna investicija, opredeljene kot: 
1.     
investicijska vzdrževalna dela; 
2.     
obnova: 
- 
remont zgornjega ustroja, 
- 
obnova spodnjega ustroja, 
- 
obnova vozne mreže, 
- 
obnova signalno-varnostnih in telekomunikacijskih naprav, 
- 
obnova gradbenih inženirskih objektov in stavb; 
3.     
modernizacija: 
- 
rekonstrukcija progovnih odsekov in postaj, 
- 
vgradnja sodobnih sistemov signalno-varnostnih naprav, 
- 
vgradnja sodobnih sistemov telekomunikacijskih naprav, 
- 
elektrifikacija prog, 
- 
uvedba centralnega vodenja prometa, 
- 
izvedba daljinskega vodenja vozne mreže, 
- 
izvedba avtomatskega zavarovanja železniško-cestnih nivojskih prehodov, 
- 
izvedba poslovnih in tehničnih informacijskih sistemov; 
4.     
novogradnja: 
- 
gradnja novih prog (glavne, regionalne, hitre proge), 
- 
gradnja drugega tira k enotirni progi, 
- 
gradnja obvoznih prog, 
- 
gradnja gradbenih inženirskih objektov in stavb.
II. VRSTE INVESTICIJSKE DOKUMENTACIJE
7. člen
(investicijska dokumentacija)
(1) Glede na fazo projektnega cikla je treba izdelati
naslednje vrste investicijske dokumentacije: 
1.     
pri načrtovanju oziroma pred odločitvijo o investiciji: 
- 
dokument identifikacije investicijskega projekta, 
- 
predinvesticijsko zasnovo, 
- 
investicijski program ali njegovo novelacijo; 
2.     
do začetka postopka javnega razpisa za izvedbo pa še (če ni sestavni del
investicijskega programa) študijo izvedbe nameravane investicije; 
3.     
v fazi izvedbe poročilo o izvajanju investicijskega projekta ter, kadar
se izkaže za potrebno, tudi novelacijo investicijskega programa. Poročilo se
izdela najmanj enkrat letno in je namenjeno pravočasnemu ugotavljanju odstopanj
od planirane izvedbe investicije. Predstavlja tudi osnovo za odločitev o
morebitni izdelavi novelacije investicijskega programa; 
4.     
v fazi obratovanja poročilo o spremljanju učinkov investicijskega
projekta, ki prikaže dejanske učinke investicije v primerjavi s predvidenimi v
investicijskem programu. 
(2) Investicijska dokumentacija mora vsebovati vse potrebne
prvine in izračune, tako da je na njeni podlagi mogoče vsestransko oceniti finančne,
ekonomske in druge (tehnične, tehnološke, okoljske, prostorske, razvojne,
varnostne) posledice odločitve o investiciji. 
(3) Vsebino investicijske dokumentacije določajo vrsta in
namen investicije ter pravila stroke, ki veljajo v dejavnosti, v katero se
uvršča investicija. Investicijska dokumentacija mora biti izdelana strokovno in
v okviru razpoložljivih podatkov ter tako podrobno, kot je še ekonomsko
upravičeno. Investitor preverja strokovno usposobljenost izdelovalcev
investicijske dokumentacije na podlagi predloženih dokazil in drugih
dokumentov, s katerimi izdelovalci dokazujejo usposobljenost za ocenjevanje in
vrednotenje investicij. 
(4) Prostorska, projektna, tehnična in druga dokumentacija,
ki je podlaga za izdelavo investicijske dokumentacije, mora biti potrjena in
medsebojno usklajena v vsaki fazi projektnega cikla. Dokumentacija, na osnovi
katere je izdelana posamezna vrsta investicijske dokumentacije, mora biti
verificirana s strani naročnika investicijske dokumentacije.
8. člen
(mejne vrednosti)
(1) Mejne vrednosti, ki določajo pripravo in obravnavo
posamezne vrste investicijske dokumentacije po stalnih cenah z vključenim
davkom na dodano vrednost, so: 
1.     
za investicijske projekte z ocenjeno vrednostjo med 300.000 in 500.000
eurov najmanj dokument identifikacije investicijskega projekta; 
2.     
za investicijske projekte nad vrednostjo 500.000 eurov dokument
identifikacije investicijskega projekta in investicijski program; 
3.     
za investicijske projekte nad vrednostjo 2.500.000 eurov dokument
identifikacije investicijskega projekta, predinvesticijska zasnova in
investicijski program; 
4.     
za investicijske projekte pod vrednostjo 300.000 eurov je treba
zagotoviti dokument identifikacije investicijskega projekta, in sicer: 
a)   
pri tehnološko zahtevnih investicijskih projektih; 
b)   
pri investicijah, ki imajo v svoji ekonomski dobi pomembne finančne
posledice (na primer visoki stroški vzdrževanja); 
c)   
kadar se investicijski projekti (so)financirajo s proračunskimi
sredstvi. 
(2) Pri projektih z ocenjeno vrednostjo pod 100.000 eurov se
vsebina investicijske dokumentacije lahko ustrezno prilagodi (poenostavi),
vendar mora vsebovati vse ključne prvine, potrebne za odločanje o investiciji
in zagotavljanje spremljanja učinkov. 
(3) Če gre za več podobnih investicij ali druge smiselno
povezane posamične ukrepe manjših vrednosti, se lahko skupina projektov združi
v program (načrt investicijskega vzdrževanja, načrt nabav z obrazložitvami in
podobno), za katerega veljajo isti postopki in merila kot za posamičen
investicijski projekt. 
(4) Če je bila izdelana in potrjena predinvesticijska zasnova
za celovit projekt in so cilji in ključne predpostavke iz celovitega projekta
ostali nespremenjeni, ni treba ponovno izdelovati predinvesticijske zasnove za
posamezne investicijske projekte, čeprav njihova ocenjena vrednost presega
2.500.000 eurov.
III. OBVEZNA VSEBINA INVESTICIJSKE DOKUMENTACIJE ZA PODROČJE
JAVNE ŽELEZNIŠKE INFRASTRUKTURE
9. člen
(dokument identifikacije investicijskega projekta)
(1) Dokument identifikacije investicijskega projekta vsebuje
podatke, potrebne za določitev investicijske namere in njenih ciljev v obliki
funkcionalnih zahtev, ki jih bo morala investicija izpolnjevati. Dokument
identifikacije investicijskega projekta vsebuje opise tehničnih, tehnoloških
ali drugih prvin predlaganih rešitev in je podlaga za odločanje o nadaljnji
izdelavi investicijske dokumentacije oziroma nadaljevanju investicije. 
(2) Pri izdelavi dokumenta identifikacije investicijskega
projekta je za ocenjevanje treba smiselno uporabiti metodološke osnove iz 25.
člena te uredbe. 
(3) Dokument identifikacije investicijskega projekta vsebuje
najmanj naslednje podatke: 
1.     
navedbo investitorja, izdelovalca investicijske dokumentacije in
upravljavca ter strokovnih delavcev oziroma služb, odgovornih za pripravo in
nadzor nad pripravo ustrezne investicijske, prostorske ter projektne, tehnične
in druge dokumentacije, z žigi in podpisi odgovornih oseb; 
2.     
analizo stanja z opisom razlogov za investicijsko namero (opis sedanjega
stanja in problematike z vidika vrste investicijskega projekta – proga, objekt,
oprema); 
3.     
opredelitev razvojnih možnosti in ciljev investicije ter preveritev
usklajenosti z razvojnimi strategijami in politikami; 
4.     
opis variant (najmanj minimalna alternativa oziroma alternativa »brez«
investicije in alternativa »z« investicijo) z opredelitvijo vrste ukrepa,
tehničnimi opisi variant, predvidenimi postopki za izvedbo investicijskega
projekta, zahtevano investicijsko, projektno in drugo dokumentacijo s časovnim
načrtom; 
5.     
opredelitev vrste investicije, oceno investicijskih stroškov (za vse
faze, če je predvidena delitev projekta) po stalnih cenah in tekočih cenah (če
je predvidena dinamika investiranja daljša od enega leta), prikazano posebej za
upravičene in preostale stroške in navedbo osnov za oceno vrednosti (najmanj na
podlagi analize vrednosti že izvedenih investicij oziroma drugih verodostojnih
izhodišč); 
6.     
opredelitev temeljnih prvin, ki določajo investicijo (predhodna idejna
rešitev ali študija, opis lokacije, okvirni obseg in specifikacija
investicijskih stroškov s časovnim načrtom izvedbe, varstvo okolja, kadrovsko
organizacijska shema s prostorsko opredelitvijo, predvideni viri financiranja
in drugi viri), skupaj z informacijo o pričakovani stopnji izrabe zmogljivosti
oziroma ekonomski upravičenosti projekta; 
7.     
ugotovitev smiselnosti in možnosti nadaljnje priprave investicijske,
prostorske, projektne, tehnične in druge dokumentacije s časovnim načrtom. 
(4) Kadar investicijski program iz 1. in 4. točke prvega
odstavka 8. člena te uredbe ni obvezen, lahko dokument identifikacije
investicijskega projekta pridobi značaj investicijskega programa ter
predstavlja osnovo za odločitev o investiciji, tako da se obvezni vsebini doda
še: 
-       
analizo stroškov in koristi, skupaj s predstavitvijo tistih stroškov in
koristi, ki jih ni mogoče izraziti v denarnih enotah in/ali analizo stroškovne
učinkovitosti za posamezne variante; 
-       
predstavitev optimalne variante, ki temelji na dokumentaciji iz 11.
člena te uredbe; 
-       
prikaz rezultatov ocenjevanja z utemeljitvijo upravičenosti
investicijskega projekta. 
(5) Če se priprava in izdelava predhodnih študij, projektne,
investicijske in druge dokumentacije opredelita kot samostojna faza, zanjo ni
treba posebej pripraviti dokumenta identifikacije investicijskega projekta. V
tem in drugih primerih, ko se investicijski projekt izvaja v fazah, investitor
na podlagi razpoložljivih podatkov oceni vrednost celotnega investicijskega
projekta.
10. člen
(predinvesticijska zasnova)
(1) Predinvesticijska zasnova se pripravi z upoštevanjem
metodoloških osnov iz 25. člena te uredbe. 
(2) V predinvesticijski zasnovi za investicije v javno
železniško infrastrukturo so obravnavane vse variante, za katere je verjetno,
da bi ekonomsko, finančno, časovno in tehnično-tehnološko sprejemljivo izpolnile
cilje, zapisane v dokumentu identifikacije investicijskega projekta, in so
predstavljene s projekcijami alternative »z« investicijo in/ali alternativo
»brez« investicije. Pri tem se upoštevajo tehnične, finančne, zakonske in druge
omejitve in ugotovijo rezultati posameznih variant ter utemelji predlog
optimalne variante. 
(3) Predinvesticijska zasnova povzame rezultate predhodnih
del in analiz, med katere sodijo študije in raziskave povpraševanja, ekonomske
analize, prometne študije, ki utemeljujejo vrsto, potrebnost, smotrnost in
koristnost investicije ter usklajenost s predvideno strategijo razvoja;
prometno tehnološke raziskave in študije ter tehnološki načrt z izborom in
pregledom potrebne opreme; idejne zasnove in druge rešitve; geološke, geomehanske,
seizmološke, vodnogospodarske, ekološke in druge raziskave; podatki o možnih
lokacijah investicijskega projekta ter analiza vplivov na okolje in drugih
vplivov s predvidenimi ukrepi; analize vključitve javno-zasebnega partnerstva;
analize vključitve v medregionalne, regionalne ali medobčinske sisteme oziroma
povezave. 
(4) Predinvesticijska zasnova obravnava posamezne variante
tako podrobno, da je mogoče čim zanesljivejše izbrati in utemeljiti optimalno
varianto. Pri tem so posamezne variante ocenjene na podlagi investicijske,
projektne ter druge dokumentacije na primerljivi podlagi. Optimalna varianta se
izbere z analizo stroškov in koristi ali drugimi primernimi metodami (na primer
multikriterijsko analizo). 
(5) Predinvesticijska zasnova za investicije v javno
železniško infrastrukturo vsebuje najmanj naslednje podatke: 
1.     
uvodno pojasnilo s povzetkom, osnovne podatke o investitorju ter navedbo
ciljev oziroma strategije; 
2.     
analizo obstoječega stanja z vidika vrste investicijskega posega
(geografski in funkcionalni pomen področja, tehnično-eksploatacijske
karakteristike proge, objekta, opreme, obseg transportnega dela,
prometno-tehnološki del, analiza varnosti železniškega prometa, organizacija
vzdrževanja železniške infrastrukture) z opisom problematike, prikaz potreb po
predmetnem investicijskem projektu ter usklajenost investicijskega projekta s
strateškim dokumentom razvoja slovenske železniške infrastrukture in z
mednarodnimi sporazumi s področja transporta, katerih podpisnica je Republika
Slovenija, z zakonom o železniškem prometu, z zakonom o varnosti v železniškem
prometu in drugo zakonodajo, ki ureja to področje; 
3.     
analizo variant z oceno investicijskih stroškov in koristi najmanj na
osnovi idejnih zasnov oziroma programskih rešitev ter izračuni učinkovitosti za
ekonomsko dobo investicije; 
4.     
analizo tržnih možnosti skupaj z analizo za tiste dele dejavnosti, ki se
tržijo ali izvajajo v okviru javne službe oziroma s katerimi se pridobivajo
prihodki s prodajo proizvodov in/ali storitev; 
5.     
analizo zaposlenih po posameznih variantah ter vpliva na zaposlovanje z
vidika ekonomske in socialne strukture družbe; 
6.     
okvirni časovni načrt izvedbe investicije z dinamiko investiranja po
variantah; 
7.     
okvirno finančno konstrukcijo posameznih variant z obvezno analizo o
smiselnosti vključitve javno-zasebnega partnerstva; 
8.     
izračun finančnih in ekonomskih kazalnikov (doba vračanja investicijskih
sredstev, neto sedanja vrednost, interna stopnja donosnosti, relativna neto
sedanja vrednost in/ali količnik relativne koristnosti) posameznih variant ter
opis tistih učinkov, ki se ne dajo ovrednotiti z denarjem; 
9.     
analizo tveganja in analizo občutljivosti za vsako varianto; 
10.  
opis meril in uteži za izbiro optimalne variante. Za investicije iz 19.
člena te uredbe je potrebno poleg finančnih in ekonomskih meril upoštevati tudi
razvojna merila, tehnično poenotenost-interoperabilnost, prometno varnost in
okoljska merila; 
11.  
primerjavo variant s predlogom in utemeljitvijo izbire optimalne
variante.
11. člen
(investicijski program)
(1) Investicijski program je s svojim tehnično-tehnološkim in
ekonomskim delom strokovna podlaga za investicijsko odločitev. 
(2) Investicijski program je treba pripraviti z upoštevanjem
metodoloških osnov iz 25. člena te uredbe. 
(3) Investicijski program obravnava podrobno razčlenjeno
optimalno varianto, ki temelji na naslednji dokumentaciji: 
-       
najmanj idejnem projektu po zakonu, ki ureja graditev objektov, oziroma
drugi idejni rešitvi kot tehnični, tehnološki ali drugi podlagi za pripravo
investicijskega programa, ki mora vsebovati vse potrebne prvine in ugotovitve
za čim realnejšo oceno vrednosti in izvedljivosti investicije; 
-       
prostorskih aktih v primerih prostorskih ureditvenih pogojev (z opredeljenimi
zahtevami za investicije, ki se nanašajo na optimalno varianto); 
-       
tehnično-tehnološkem projektu s specifikacijo opreme; 
-       
geoloških, geomehanskih, seizmoloških, vodnogospodarskih, ekoloških in
drugih raziskavah ter analizah; 
-       
dokazljivih virih financiranja. 
(4) Investicijski program mora vsebovati najmanj: 
1.     
uvodno pojasnilo s predstavitvijo investitorja in izdelovalcev
investicijskega programa, namena in ciljev investicijskega projekta ter
povzetkom iz dokumenta identifikacije investicijskega projekta oziroma
predinvesticijske zasnove s pojasnili poteka aktivnosti in morebitnih sprememb
(do priprave investicijskega programa); 
2.     
povzetek investicijskega programa, ki vsebuje najmanj: 
- 
cilje investicije (v obliki fizičnih in finančnih kazalnikov, potrebnih
za spremljanje njihovega uresničevanja), 
- 
spisek strokovnih podlag, 
- 
kratek opis upoštevanih variant ter utemeljitev izbire optimalne
variante, 
- 
navedbo odgovorne osebe za izdelavo investicijskega programa, projektne
in druge dokumentacije ter odgovornega vodje za izvedbo investicijskega
projekta, 
- 
predvideno organizacijo in druge potrebne prvine za izvedbo in
spremljanje učinkov investicije, če ni posebej izdelana študija izvedbe
investicije, 
- 
prikaz ocenjene vrednosti investicije ter predvidene finančne
konstrukcije z izračunanim deležem sofinanciranja investicije s sredstvi
proračuna Republike Slovenije, 
- 
zbirni prikaz rezultatov izračunov ter utemeljitev upravičenosti
investicijskega projekta; 
3.     
osnovne podatke o investitorju, izdelovalcih investicijske dokumentacije
in prihodnjem upravljavcu z žigi in podpisi odgovornih oseb; 
4.     
analizo stanja glede na vrsto javne železniške infrastrukture, ki je
predmet posega (tehnično-eksploatacijske značilnosti javne železniške
infrastrukture – proga in progovne naprave, objekti nizkih gradenj, objekti
visokih gradenj, postajne zmogljivosti, oprema), z opisom problematike in
potreb ter usklajenosti investicijskega projekta z državnim strateškim
dokumentom razvoja slovenske železniške infrastrukture in z mednarodnimi sporazumi
s področja transporta, katerih podpisnica je Republika Slovenija, z zakonom o
železniškem prometu, z zakonom o varnosti v železniškem prometu, usmeritvami
Skupnosti in drugo zakonodajo, ki ureja to področje; 
5.     
analizo tržnih možnosti skupaj z analizo za tiste dele dejavnosti, ki se
tržijo ali izvajajo v okviru javne službe oziroma s katerimi se pridobivajo
prihodki s prodajo proizvodov in/ali storitev; 
6.     
analizo obsega transportnega dela z napovedjo prometa; 
7.     
prometno-tehnološko analizo (proga, postaje, službena mesta, glavne
karakteristike organizacije prometa, kapacitetna analiza); 
8.     
analizo varnosti železniškega prometa; 
9.     
analizo vzdrževanja javne železniške infrastrukture (obstoječega
vzdrževanja oziroma obsega vzdrževanja v pogojih »brez« investicije, bodočo
organiziranost vzdrževanja oziroma vzdrževanja v pogojih »z« investicijo); 
10.  
izbor variante (opis variant, opredelitev kriterijev za vrednotenje
variant, primerjava variant), v kolikor za obravnavano investicijo ni bila
izdelana predinvesticijska zasnova; 
11.  
opredelitev projekta; 
12.  
gradbeno-tehnični del (opis investicijskega projekta z navedbo nivoja
izdelane projektne dokumentacije); 
13.  
analizo zaposlenih za alternativo »brez« investicije ter alternativo »z«
investicijo; 
14.  
analizo lokacije (opredelitev investicijskega projekta z vidika makro in
mikro lokacije ter z upravno teritorialnega vidika) z imenovanjem prostorskih
aktov in glasil, v katerih so objavljeni; 
15.  
analizo vplivov investicijskega projekta na okolje s prikazom ukrepov za
ublažitev negativnih vplivov z oceno stroškov z upoštevanjem načela, da
onesnaževalec plača nastalo škodo, kadar je primerno; 
16.  
organizacijo vodenja projekta z opredelitvijo odgovornega vodje
projekta, prikaz dinamike projektnih aktivnosti in dinamike fizičnega izvajanja
del, opis prometnega režima v času izvajanja investicijskega projekta; 
17.  
oceno vrednosti projekta po stalnih in tekočih cenah z navedbo osnov in
izhodišč za oceno; 
18.  
načrt financiranja v tekočih cenah po dinamiki in virih financiranja
(pri financiranju s krediti tudi izračun stroškov financiranja in odplačil
kreditov); 
19.  
projekcije prihodkov in stroškov poslovanja po vzpostavitvi delovanja
investicije za obdobje ekonomske dobe investicijskega projekta; 
20.  
izračun upravičenosti investicijskega projekta v ekonomski dobi, izračun
finančnih in ekonomskih kazalnikov po dinamični metodi, skupaj s predstavitvijo
učinkov, ki se ne dajo ovrednotiti z denarjem (vrednotenje investicijskega
projekta); 
21.  
analizo tveganj in analizo občutljivosti; 
22.  
predstavitev in razlago rezultatov.
12. člen
(novelacija investicijskega programa)
(1) Če se spremenijo ključne predpostavke iz investicijskega
programa (na primer sprememba tehnologije, časovnega načrta izvedbe, virov
financiranja, sprememb na trgu, kakor tudi demografske, socialne, okoljske ali
druge spremembe) v takem obsegu, da se bodo znatno spremenili pričakovani
stroški ali koristi investicije v njeni ekonomski dobi, zlasti pa, če bodo
odmiki investicijskih stroškov večji od 20 odstotkov ocenjene vrednosti
projekta, računane po tekočih cenah iz investicijskega programa, se
investicijski program spremeni in dopolni (novelira). 
(2) Pri novelaciji investicijskega programa se ugotavljajo
odmiki, ki so: 
-       
v mejah odmikov iz analize občutljivosti, 
-       
posledica pomanjkljivosti pri načrtovanju in 
-       
na katere načrtovalci niso mogli vplivati. 
(3) Smiselnost novelacije investicijskega programa se
preveri: 
-       
pred začetkom izvajanja investicijskega projekta, 
-       
ko je od potrditve investicijskega programa do njegove vključitve v
načrt razvojnih programov preteklo več kot leto dni, 
-       
med izvajanjem glede na ugotovitve, zapisane v poročilu o izvajanju iz
14. člena te uredbe.
13. člen
(študija izvedbe nameravane investicije)
(1) Študija izvedbe nameravane investicije je popis vseh
potrebnih aktivnosti za izvedbo investicije, vključno z aktivnostmi za zagon
obratovanja. Lahko je tudi sestavni del investicijskega programa. 
(2) Študija izvedbe nameravane investicije vsebuje: 
1.     
podatke o investitorju in organizacijske rešitve vodenja projekta
(opredelitev modela vodenja, odgovorne osebe za pripravo in izvedbo); 
2.     
način in postopek izbire izvajalcev oziroma dobaviteljev blaga in
storitev; 
3.     
časovni načrt vseh aktivnosti (strateški plan aktivnosti, operativni
plan izvedbe), potrebnih za izvedbo projekta in vzpostavitev poslovanja
(obratovanja); 
4.     
seznam že pripravljene in pregled še potrebne investicijske, projektne,
tehnične in druge dokumentacije po veljavnih predpisih; 
5.     
način zaključnega prevzema in vzpostavitve obratovanja ter način in
pristojnosti vzdrževanja med delovanjem; 
6.     
analizo vpliva investicije na spremembo tehničnih predpisov o
obratovanju in vzdrževanju javne železniške infrastrukture. 
(3) Študija izvedbe je prilagojena posebnostim
investicijskega projekta in pripravljena najpozneje do začetka postopka javnega
razpisa za izbor izvajalcev oziroma pred začetkom izvajanja investicijskega
projekta. V primerih, kadar se skladno s četrtim odstavkom 9. člena te uredbe
dokument identifikacije investicijskega projekta šteje za investicijski
program, ni potrebno izdelati še študije izvedbe. 
(4) V študiji izvedbe se na podlagi investicijskega programa
določijo fizični in finančni kazalniki za spremljanje uresničevanja
zastavljenih ciljev ter način in potek vrednotenja učinkov med izvedbo projekta
in obratovanjem oziroma ko se projekt konča.
14. člen
(poročilo o izvajanju investicijskega projekta)
(1) Poročilo o izvajanju investicijskega projekta je
namenjeno pravočasnemu ugotavljanju odmikov od načrtovane izvedbe ter ukrepom
za njihovo odpravo. Pri izvedbi investicije se sestavi poročilo o izvajanju
najmanj enkrat letno, najkasneje ob zaključku leta v poslovnem poročilu, pa
tudi če se predvideva, da bodo odmiki od investicijskih stroškov večji od 20
odstotkov ocenjene vrednosti projekta, računane po tekočih cenah iz investicijskega
programa, ali pa časovni načrt izvedbe podaljšan za več kot eno leto. 
(2) Poročilo o izvajanju investicijskega projekta vsebuje
najmanj: 
1.     
izsledke primerjave uresničevanja časovnega načrta izvedbe investicije s
časovnim načrtom, predvidenim v investicijskem programu do datuma priprave
poročila (nadziranje izvajanja časovnega načrta); 
2.     
primerjavo dejanske vrednosti investicije (pregled sklenjenih pogodb in
njenih prilog) ter porabe finančnih sredstev s predvideno v investicijskem
programu; 
3.     
ugotovitve primerjav dejanskih oziroma spremenjenih predvidenih
rezultatov v obliki fizičnih in finančnih kazalnikov s tistimi iz
investicijskega programa oziroma študije izvedbe; 
4.     
opis z razlago vzrokov in posledic morebitnih odmikov in predstavitev
ukrepov, s katerimi se bodo odmiki odpravili (v celoti ali delno). 
(3) Poročilo o izvajanju investicijskega projekta je
strokovna osnova za odločitev o morebitni pripravi novelacije investicijskega
programa in usklajevanje podatkov v načrtu razvojnih programov veljavnega
proračuna.
15. člen
(poročilo o spremljanju učinkov investicije)
(1) Namen poročila je ugotavljanje in vrednotenje dejanskih
učinkov investicije v primerjavi z učinki, predvidenimi v investicijskem
programu. Poročilo o spremljanju učinkov izvedene investicije se pripravi ob
poslovnem poročilu najmanj v prvih petih letih po predaji projekta v
obratovanje in po koncu ekonomske dobe. 
(2) Poročilo o spremljanju učinkov za investicije v javno
železniško infrastrukturo vsebuje najmanj: 
1.     
opis izhodiščnega stanja oziroma tistih predvidenih rezultatov iz
investicijskega programa in/ali študije izvedbe, ki je podlaga za primerjavo z
dejanskimi rezultati (fizični in finančni kazalniki, s katerimi se lahko meri
uresničevanje zastavljenih ciljev), z: 
- 
analizo izvedbeno-tehničnega dela (tehnični opis izvedene investicije,
opis izvedenih del na osnovi projekta izvedenih del, dodatne zahteve na
projektu v času obratovanja), 
- 
analizo doseganja načrtovanega obsega transportnega dela, 
- 
analizo vplivov na okolje (prikaz in opis rezultatov prvih meritev po
predpisih o varstvu okolja in opredelitev dodatnih ukrepov za preprečitev
negativnih vplivov na okolje), 
- 
analizo stroškov in virov financiranja, 
- 
izračuni upravičenosti investicije (ex-post); 
2.     
primerjavo rezultatov z izhodiščnim stanjem in analizo odmikov, predvsem
z vidika izkoriščenosti zmogljivosti, doseženih normativov, prihodkov in
stroškov poslovanja ter drugih neposrednih in posrednih družbenoekonomskih
učinkov.
16. člen
(investicijska dokumentacija za projekte, ki se umeščajo v
prostor)
(1) Pred začetkom priprave državnega prostorskega načrta mora
biti izdelan in potrjen dokument identifikacije investicijskega projekta. 
(2) Priprava in obravnava investicijske dokumentacije ter
ocenjevanje projektov, ki se umeščajo v prostor skladno s predpisi, ki urejajo
prostorsko načrtovanje, se med pripravljanjem državnega prostorskega načrta
izvajajo sočasno z umeščanjem ter ugotavljanjem drugih vplivov in posledic
umeščanja, in sicer kot sestavni del postopkov in dokumentov, ki so predpisani
oziroma potrebni pri naslednjem: 
1.     
pri ocenjevanju investicij, ki se umeščajo v prostor, je podlaga za
investicijsko dokumentacijo prostorska in projektna dokumentacija ali njeni
deli ter druge strokovne podlage, pripravljene skladno s predpisi in pravili,
ki veljajo za prostorsko načrtovanje, javno železniško infrastrukturo in
gradnjo, vsebuje pa najmanj tiste dele, ki v posamezni fazi prostorskega
načrtovanja omogočajo odločanje o investiciji v skladu s to uredbo; 
2.     
minister, pristojen za urejanje prostora, lahko v dogovoru z ministrom,
pristojnim za promet, v metodologijo za pripravo in ocenjevanje investicij na
področju javne železniške infrastrukture vključi prvine, potrebne za
zagotavljanje skladnosti investicij s predpisi, ki urejajo prostorsko
načrtovanje, tako da: 
- 
predpiše posebna merila in načine ocenjevanja teh investicij, 
- 
določi dodatne ali podrobnejše vsebine teh dokumentov, če so potrebne
zaradi posebnosti tovrstnih projektov zaradi upoštevanja predpisanih omejitev
in strateških usmeritev pri umeščanju v prostor. 
(3) Priprava investicijske dokumentacije in ocenjevanje
investicij za projekte, ki se umeščajo v prostor z državnim prostorskim načrtom
v skladu s predpisi, ki urejajo prostorsko načrtovanje, poteka na naslednji
način: 
1.     
sestavni del predloga državnega prostorskega načrta je tudi
predinvesticijska zasnova, ki se izdela za variante v dopolnjenem osnutku
državnega prostorskega načrta. Poročilo o pregledu in izdelavi ocene
predinvesticijske zasnove izdela strokovna komisija iz 18. člena te uredbe; 
2.     
sprejeta uredba o državnem prostorskem načrtu velja tudi kot potrditev
predinvesticijske zasnove oziroma kot potrditev izbire optimalne variante po
tej uredbi; 
3.     
na podlagi uredbe o državnem prostorskem načrtu se pripravi investicijski
program za izbrano varianto, ki pri oceni vrednosti in učinkov investicije
upošteva tudi vse pogoje iz uredbe, ter študije izvedbe. Investicijski program
potrdi minister, pristojen za promet; 
4.     
po pripravi projekta za pridobitev gradbenega dovoljenja in prejemu
soglasij za to pridobitev investitor preveri skladnost podatkov, na katerih
temelji investicijski program, s podatki iz projekta za pridobitev gradbenega
dovoljenja. Če je iz primerjave razvidno, da so se spremenila pomembnejša
izhodišča (na primer cene, roki in čas gradnje), se preveri potrebnost
novelacije investicijskega programa v skladu s to uredbo. 
(4) Določbe tega člena se smiselno uporabljajo tudi za
pripravo investicijske dokumentacije in ocenjevanje investicij za projekte, ki
se umeščajo v prostor na podlagi občinskih prostorskih aktov.
IV. POSTOPKI IN UDELEŽENCI PRI PRIPRAVI INVESTICIJSKE
DOKUMENTACIJE IN OCENJEVANJU INVESTICIJ
17. člen
(postopek in udeleženci priprave dokumenta identifikacije
investicijskega projekta, predinvesticijske zasnove, investicijskega programa
in študije izvedbe investicije)
Pripravo dokumenta identifikacije investicijskega projekta,
predinvesticijske zasnove, investicijskega programa in študije izvedbe zagotovi
investitor oziroma upravljavec javne železniške infrastrukture. Če je
investitorjev več, se z medsebojno pogodbo opredeli nosilec, ki opravlja v
imenu vseh soinvestitorjev dejavnosti investitorja.
18. člen
(strokovna komisija)
(1) Ministrstvo, pristojno za promet, imenuje strokovno
komisijo za pregled in presojo dokumenta identifikacije investicijskega
projekta, predinvesticijske zasnove, investicijskega programa in študije
izvedbe za investicije v javno železniško infrastrukturo. 
(2) Strokovna komisija deluje na podlagi sprejetega
poslovnika. 
(3) Strokovna komisija na osnovi predložene investicijske
dokumentacije pripravi strokovno oceno v skladu z 20. členom te uredbe. Do nje
se minister, pristojen za promet, opredeli tako, da s pisnim sklepom: 
-       
potrdi investicijski dokument in s tem odobri izvedbo investicije
oziroma pripravo naslednjega investicijskega dokumenta ali 
-       
zavrne investicijski dokument kot neustrezno podlago za izvedbo
investicije oziroma pripravo naslednjega investicijskega dokumenta z navedbo
razlogov. 
(4) Pisni sklep, ki je bil izdan pri obravnavi
investicijskega dokumenta, je obvezna priloga investicijskega dokumenta.
19. člen
(medresorska strokovna komisija)
(1) Vlada Republike Slovenije (v nadaljnjem besedilu: vlada)
na predlog ministra, pristojnega za finance, in ministra, pristojnega za
razvoj, imenuje medresorsko strokovno komisijo (v nadaljnjem besedilu:
komisija) za pregled in oceno predinvesticijskih zasnov in investicijskih
programov s študijo izvedbe za investicije: 
-       
z ocenjeno vrednostjo nad 25.000.000 eurov, 
-       
z ocenjeno vrednostjo nad 5.000.000 eurov, ki jih financira več
ministrstev, 
-       
do katerih mora vlada zavzeti svoja stališča po zahtevah ministrstev v
skladu z 59. členom Zakona o državni upravi (Uradni list RS, št. 113/05 –
uradno prečiščeno besedilo). 
(2) Komisija deluje na podlagi poslovnika, ki ga potrdi
vlada, s katerim se med drugim določi tudi postopek ocenjevanja tako, da je
usklajen z že obstoječimi postopki izbora projektov v Republiki Sloveniji. 
(3) Komisija lahko določi dodatna merila za ocenjevanje in
vrednotenje projektov, ki pa morajo biti skladna s splošnimi merili
družbenoekonomske razvojne politike oziroma usmeritvami ekonomske in socialne
kohezije Skupnosti. 
(4) Komisijo praviloma sestavlja sedem članov. Člani komisije
so strokovni delavci za ocenjevanje in vrednotenje investicijskih projektov.
Predsednik in namestnik predsednika sta predstavnika obeh ministrstev, v
pristojnosti katerih spada ta uredba. Kadar predsednik komisije presodi, da je
potrebno, se število članov lahko tudi poveča.
20. člen
(presojanje upravičenosti investicij)
(1) Presoja upravičenosti investicije vsebuje strokovno oceno
o skladnosti investicijske dokumentacije s predpisano metodologijo in
upravičenosti investicije z vidika veljavnih meril uspešnosti in učinkovitosti
(predhodno vrednotenje). Investitor lahko pri svoji odločitvi upošteva
strokovno mnenje zunanjih presojevalcev. 
(2) Strokovno presojo o skladnosti investicijske
dokumentacije z metodologijo in o upravičenosti investicije z vidika veljavnih
meril učinkovitosti poda strokovna komisija. 
(3) Pri strokovni presoji ne smejo sodelovati osebe, ki so
pripravljale investicijsko dokumentacijo. 
(4) Strokovna presoja upravičenosti je obvezna za dokument
identifikacije investicijskega projekta, kadar ta predstavlja osnovo za odločitev
o investiciji, za predinvesticijsko zasnovo, investicijski program in študijo
izvedbe. Investitor mora predhodno preveriti, ali ocenjevalci razpolagajo z
najmanj takimi dokazili o strokovni usposobljenosti, kot jih je zahteval za
izdelovalce investicijske dokumentacije, ki jo presojajo.
21. člen
(zagotavljanje strokovne usposobljenosti)
(1) Strokovno usposabljanje udeležencev pri pripravi ter
obravnavi investicijske dokumentacije poteka po programu, ki ga določi
minister, pristojen za finance, v sodelovanju z ministrom, pristojnim za
upravo. 
(2) Kadar investicijski program iz 1. in 4. točke prvega
odstavka 8. člena te uredbe ni obvezen, ni treba zagotavljati oziroma
dokazovati strokovne usposobljenosti po tej uredbi.
22. člen
(postopek in udeleženci izdelave poročila o izvajanju)
(1) Odgovorni vodja za izvedbo investicijskega projekta, ki
ga imenuje investitor oziroma upravljavec javne železniške infrastrukture,
pripravi poročilo o izvajanju investicije najmanj enkrat letno ali ob
predvidenih odmikih iz 12. člena te uredbe ter v primerih, ko predpisi to
določajo, ob izdaji uporabnega dovoljenja, ki je sestavni del poročila. 
(2) Odgovorni vodja izvedbe investicijskega projekta pripravi
tudi predlog za novelacijo investicijskega programa. O potrebni izdelavi
novelacije odloči odgovorna oseba investitorja oziroma upravljavca javne
železniške infrastrukture.
23. člen
(postopek in udeleženci izdelave poročila o spremljanju
učinkov izvedene investicije)
(1) Poročilo o spremljanju učinkov izvedene investicije v
javno železniško infrastrukturo pripravi upravljavec investicije v obratovanju.
Prvo poročilo se izdela najkasneje dve leti po začetku normalnega obratovanja. 
(2) Upravljavec pošlje poročilo investitorju, ki ga prouči
ter na njegovi podlagi pripravi predlog za morebitne korektivne ukrepe. 
(3) Če rezultati v poročilu odstopajo od predpostavk v
investicijskem programu, je treba po izvedbi korektivnih ukrepov ponovno
izdelati poročilo o spremljanju učinkov.
24. člen
(uvrstitev projekta v načrt razvojnih programov)
(1) Investicijski projekt se uvrsti v načrt razvojnih
programov, če izpolnjuje pogoje, določene v predpisih za pripravo državnega
proračuna. 
(2) Načrt razvojnih programov sestavljajo projekti in
programi v skladu z 12. členom Zakona o javnih financah (Uradni list RS, št.
79/99, 124/00, 79/01, 30/02, 56/02 – ZJU, 127/06 – ZJZP in 14/07 – ZSPDPO)
skupaj s projekti, ki se (so)financirajo iz namensko prejetih sredstev Evropske
unije, predpristopnih in popristopnih pomoči. 
(3) Temeljni dokument za uvrstitev projekta v načrt razvojnih
programov je dokument identifikacije investicijskega projekta. Pri načrtovanju
se do odločitve o investiciji projekt vodi v stanju priprave in so zanj glede
na pripadajoči načrt financiranja rezervirane predvidene pravice prevzemanja
obveznosti na proračunskih postavkah. S potrditvijo investicijskega programa se
stanje projekta lahko spremeni v izvajanje. 
(4) Investicijski projekt za vključitev v načrt razvojnih
programov predlaga ministrstvo, ki je na posameznem področju proračunske porabe
skrbnik projekta, in sicer ob pripravi proračuna oziroma načrta razvojnih
programov ali izjemoma v proračunskem letu na podlagi veljavnih določb zakona o
izvrševanju proračuna in spremljajočih izvedbenih predpisov.
V. OSNOVE ZA OVREDNOTENJE IN OCENJEVANJE
25. člen
(metodološke osnove)
Glede na vrsto investicijske dokumentacije je treba pri
ocenjevanju smiselno uporabiti naslednje metodološke osnove: 
1.     
Določitev ciljev: 
- 
cilji se določijo na podlagi predhodno izvedenih analiz, evidentiranja
potreb in možnosti ter načinov njihovega uresničevanja, 
- 
cilji morajo biti usklajeni s strategijami, nacionalnimi programi,
programi Skupnosti ter zakoni, ki določajo razvoj javne železniške
infrastrukture, in opredeljeni tako, da je mogoče ugotavljati in preverjati
njihovo uresničevanje, 
- 
cilji morajo biti določeni tako, da je mogoče identificirati ekonomične
in izvedljive različice za njihovo izvedbo; 
2.     
Priprava predlogov variant za uresničevanje ciljev: 
- 
variante se med seboj lahko razlikujejo po različnih mogočih lokacijah,
tehnično-tehnoloških rešitvah, obsegu, virih in načinih financiranja, rokih in
dinamiki izvedbe, rezultatih in drugih pomembnejših delih investicije, 
- 
upoštevajo se tudi variante, ki so posledica vsebinskih razlik pri
oddaji del ali načinov financiranja (na primer fazna gradnja, koncesije in
druge oblike javno-zasebnega partnerstva, gradnja na ključ itd.), 
- 
variante obsegajo investicijo v celoti ali posamezne ekonomsko-tehnične
celote, ki so podlaga za projekt za razpis ter razpisno dokumentacijo za oddajo
del, 
- 
za presojo izvedljivosti ciljev investicije se pričakovani učinki za
projekt predstavijo najmanj s primerjavami stanja alternative »z« investicijo
(upošteva izbrano varianto) ter izhodiščnega scenarija (alternativa »brez«
investicije) in/ali minimalne alternative z upoštevanjem delnih izboljšav; 
3.     
Opredelitev vrednostnega in fizičnega obsega stroškov in koristi vsake
variante: 
- 
v ovrednotenje so vključeni vsi stroški in koristi, ki jih investicija
povzroča v celotnem investicijskem ciklusu, 
- 
ocena količin temelji na predpisani dokumentaciji (predhodne idejne
rešitve in študije, projektna in tehnično-tehnološka dokumentacija, standardi
in normativi dejavnosti, prostorski akti in druge osnove), 
- 
stroški in koristi, ki se upoštevajo pri ocenjevanju investicije v
ekonomski dobi, so: investicijski stroški, stroški vzdrževanja, stroški
obratovanja, stroški zapiranja javne železniške infrastrukture in koristi
investicije, katere lahko izrazimo v denarju, ter nedenarne koristi (posredne in
neposredne), 
- 
stroški in koristi se ugotavljajo po dinamični metodi za celotno
ekonomsko dobo investicije, 
- 
izhodiščni podatki morajo biti usklajeni s podatki, s katerimi
razpolagajo ali jih objavljajo institucije z javnimi pooblastili, 
- 
vsi denarno prikazani stroški in koristi so izraženi na primerljivih
osnovah (stalne cene, diskontiranje, eskontiranje), 
- 
vsaka varianta vsebuje izračun finančno-tržnih, ekonomskih in drugih
kazalnikov učinkovitosti investicij ter opis rezultatov na podlagi meril, ki
jih ni možno izraziti v denarju, 
- 
predpostavke za projekcije morajo biti utemeljene in verodostojne, 
- 
pri ocenjevanju investicijskih projektov se uporablja splošna diskontna
stopnja iz 8. člena uredbe, ki določa enotno metodologijo za pripravo in
obravnavo investicijske dokumentacije na področju javnih financ; 
4.     
Ugotavljanje občutljivosti variant: 
- 
z analizo občutljivosti se opredelijo kritični parametri investicijskega
projekta, pri katerih so projekcije manj zanesljive, in sicer po vrstnem redu
vplivanja na končni rezultat investicije oziroma po stopnjah tveganja (z
analizo tveganja), ter 
- 
izkažejo ugotovitve analize o mogočih vplivih na pričakovan končni
rezultat oziroma o mogočih odmikih od projekcij; 
5.     
Izbor najboljše variante in predstavitev izsledkov: 
- 
vsako varianto je treba presojati tudi z vidika najpomembnejših
omejitvenih dejavnikov (finančnih, zakonskih, regionalnih, okoljevarstvenih,
institucionalnih in drugih dejavnikov), 
- 
pri predstavitvi izsledkov morajo biti navedeni cilji, opis obravnavanih
variant, primerjava variant, razlogi za izbiro najboljše (optimalne) variante
ter način ocenjevanja izbire najboljše variante.
26. člen
(metode za presojo upravičenosti)
Pri izračunih in drugih postopkih za presojo upravičenosti
projektov se v dokumentaciji lahko uporabljajo: 
1.     
analiza stroškov in koristi, 
2.     
analiza stroškovne učinkovitosti, 
3.     
analiza tveganja, 
4.     
analiza občutljivosti, 
5.     
analiza vplivov, 
6.     
multikriterijska analiza, 
7.     
druge primerne metode, ki upoštevajo pravila stroke ter posebnosti
posameznega področja.
VI. MERILA ZA UGOTAVLJANJE UČINKOVITOSTI INVESTICIJ
27. člen
(merila)
(1) Cilji, ki so opredeljeni v strateških dokumentih razvoja
železniške infrastrukture, so osnova za oblikovanje meril, s katerimi se
ocenjujejo investicije v javno železniško infrastrukturo. Merila za ocenjevanje
investicij v železniško infrastrukturo, ki vsebinsko ustrezajo zahtevanim
merilom, kot jih v 26. in 27. členu opredeljuje Uredba o enotni metodologiji za
pripravo in obravnavo investicijske dokumentacije na področju javnih financ,
so: 
-       
finančna merila, 
-       
ekonomska merila, 
-       
razvojna merila, 
-       
tehnična poenotenost (interoperabilnost), 
-       
prometna varnost, 
-       
okoljska merila, 
-       
prostorska merila. 
(2) Finančno upravičenost investicije izkazujejo kazalniki
finančna interna stopnja donosnosti (ISDf), finančna neto sedanja vrednost
(NSVf), finančna relativna neto sedanja vrednost (RNSVf) in/ali finančni
količnik relativne koristnosti (K/Sf). 
(3) Ekonomsko upravičenost investicije izkazujejo kazalniki
ekonomska interna stopnja donosnosti (ISDe), ekonomska neto sedanja vrednost
(NSVe), ekonomska relativna neto sedanja vrednost (RNSVe) in/ali ekonomski
količnik relativne koristnosti (K/Se). 
(4) Razvojna merila dodatno poudarjajo razvojne elemente
oziroma prispevke, ki jih ima določena investicija v širšem in ožjem prostoru.
Izkazujejo se z vključenostjo v razvojne dokumente in vplivom na regionalni
razvoj, ki se odraža predvsem v zmanjšanju razlik pri razvoju regije in med
regijami. 
(5) V okviru tehnične poenotenosti (interoperabilnosti) so dodatno
poudarjene gradbeno tehnične karakteristike železniške infrastrukture za tiste
investicije, s katerimi se zagotavlja skladnost slovenskega z evropskim
železniškim omrežjem. Elementi infrastrukture, kot so največja dovoljena
progovna hitrost, osna obremenitev, svetli profil, signalno-varnostne naprave
in telekomunikacijske naprave, morajo pri obnovi oziroma gradnji novih prog
dosegati vrednosti, ki so predpisane za tehnično poenotenje evropskega
železniškega omrežja. 
(6) Stopnjo varnosti izkazujejo naslednji kazalniki:
zmanjšanje števila izrednih dogodkov na opravljeno enoto prometnega dela,
zmanjšanje števila izrednih dogodkov na km proge, zmanjšanje števila izrednih
dogodkov na nivojskih križanjih, odprava oziroma zmanjšanje vpliva človeškega
faktorja. 
(7) Presojanje projekta z okoljskimi merili poteka v postopku
celovite presoje vplivov na okolje in/ali v postopku presoje vplivov na okolje
skladno s predpisi, ki urejajo varstvo okolja. 
(8) Presojanje projekta s prostorskimi merili poteka v
postopku priprave prostorskega akta skladno s predpisi, ki urejajo področje
prostorskega načrtovanja.
28. člen
(uporaba meril)
(1) Posamezna merila se smiselno uporabljajo glede na vrsto
investicije in kategorijo proge, kjer se bo investicija izvajala. Vsako osnovno
merilo, izraženo s kazalniki, ima določen razpon vrednosti, ki ga lahko zavzame
posamezni investicijski projekt pri konkretnem ocenjevanju. 
(2) Opredelitev osnovnih meril in njihovih elementov za
ocenjevanje investicij v javno železniško infrastrukturo ter njihov razpon je
podan v prilogah št. 1 in 2, ki sta sestavni del te uredbe, in predstavlja
usmeritev strokovni komisiji pri ocenjevanju. 
(3) Na predlog strokovne komisije minister, pristojen za
promet, s sklepom določi posameznemu razponu ustrezen ponder, praviloma za
obdobje štirih let. 
(4) Na osnovi vseh učinkov, ki se vrednotijo po različnih
merilih, se opredeli funkcija učinkovitosti oziroma koristnosti posameznega
investicijskega projekta, ki kaže, ali so vlaganja upravičena.
VII. PREHODNE IN KONČNE DOLOČBE
29. člen
(dokončanje postopkov)
(1) Z dnem uveljavitve te uredbe se preneha uporabljati
Uredba o enotni metodologiji za izdelavo programov za javna naročila
investicijskega značaja na področju javne železniške infrastrukture (Uradni
list RS, št. 87/04). 
(2) Investicijska dokumentacija, ki se je začela izdelovati
pred uveljavitvijo te uredbe, se dokonča s smiselno uporabo te uredbe.
30. člen
(veljavnost)
Ta uredba začne veljati osmi dan po objavi v Uradnem listu
Republike Slovenije.
Št. 00721-25/2007/6
Ljubljana, dne 10. januarja 2008
EVA 2007-2411-0007
Vlada Republike Slovenije
Janez Janša l.r. 
Predsednik

Priloga
1: Elementi posameznih osnovnih meril in njihov razpon za investicije na
glavnih progah
Priloga
2: Elementi posameznih osnovnih meril in njihov razpon za investicije na
regionalnih progah