1. člen
Ta odredba določa pogoje, pod katerimi je dovoljeno snemanje
v podzemnih jamah na območju regijskega parka Škocjanske jame.
2. člen
Po tej odredbi so podzemne jame iz prejšnjega člena:
Škocjanske jame, vključno z Malo in Veliko
dolino do roba udornice in breznom Okroglica ter Jama na Prevali II, Jama na
Prevali I (Mala jama na Prevali) in jama Škrlica (v nadaljnjem besedilu: jame).
3. člen
Snemanje po tej odredbi je fotografiranje s fotoaparatom ali
snemanje s filmsko ali video kamero.
4. člen
V jamah je prepovedano:
1.     
snemanje igranih filmov;
2.     
snemanje v neposredni bližini kolonij netopirjev;
3.     
pri snemanju uporabljati agregate za proizvodnjo električne energije;
4.     
pri snemanju uporabljati svetila, ki sajijo.
5. člen
Med snemanjem v jamah je obvezna prisotnost vodiča po jamah
ali naravovarstvenega nadzornika, ki ga določi javni zavod Park Škocjanske
jame.
6. člen
Vsakdo lahko s poti, namenjene turističnemu obisku v jamah,
snema s fotoaparatom ali video kamero, ki ima pritrjeno ali vgrajeno manjše
svetilo.
Pri snemanju iz prejšnjega odstavka je prepovedano uporabljati
stativ.
7. člen
Minister pristojen za varstvo narave (v nadaljnjem besedilu: minister)
lahko dovoli tudi drugačno snemanje v jamah, kot je določeno v prejšnjem členu.
8. člen
Kdor želi pridobiti dovoljenje iz prejšnjega člena (v
nadaljnjem besedilu: dovoljenje za snemanje v jamah), vloži vlogo za pridobitev
tega dovoljenja pri ministrstvu, pristojnem za varstvo narave.
V vlogi iz prejšnjega odstavka morajo biti navedeni:
1.     
podatki o obiskovalcu ali drugi osebi, ki namerava snemati v jami;
2.     
namen snemanja;
3.     
tehnika snemanja;
4.     
želena lokacija za snemanje v jamah;
5.     
način osvetljevanja z navedeno posamezno in skupno močjo svetil;
6.     
trajanje snemanja v jamah;
7.     
število ljudi, ki bodo zaradi snemanja v jamah.
9. člen
V dovoljenju za snemanje v jamah se določijo podrobnejši
pogoji snemanja v jamah, zlasti tehnika snemanja, želena lokacija za snemanje,
način osvetljevanja jam, trajanje snemanja in število ljudi, ki bodo zaradi
snemanja v jamah, ter način turističnega obiska jam v času snemanja.
10. člen
Kdor je pridobil dovoljenje za snemanje v jamah, mora zaradi
zavarovanja možnih poškodb, ki bi lahko nastale v jamah zaradi snemanja, pred
snemanjem skleniti posebno pogodbo o varščini z javnim zavodom Park Škocjanske
jame.
Varščina se položi v gotovini, njena višina pa se določi glede
na pogoje, ki so določeni v dovoljenju. 
Z varščino ravna javni zavod Park Škocjanske jame s skrbnostjo
dobrega gospodarja.
Po končanem snemanju naravovarstveni nadzornik ugotovi, ali
so med snemanjem nastale poškodbe v jamah. Če so v jamah nastale poškodbe,
javni zavod Park Škocjanske jame zadrži varščino. V primeru, da poškodbe v
jamah niso nastale, javni zavod Park Škocjanske jame znesek varščine v celoti
vrne.
11. člen
Javni zavod Park Škocjanske jame določi višino stroškov
nadzora in vodenja med snemanjem v jamah.
Kdor pridobi dovoljenje za snemanje v jamah, poravna stroške
iz prejšnjega odstavka po končanem snemanju javnemu zavodu Park Škocjanske
jame.
12. člen
Kdor je v jamah posnel film ali video film, ga mora opremiti
z napisom: »Posneto v Škocjanskih jamah.«.
13. člen
Nadzor nad izvajanjem te odredbe opravljajo naravovarstveni nadzorniki
in inšpektorji pristojni za okolje.

Odredba o pogojih za snemanje v podzemnih
jamah na območju regijskega parka Škocjanske jame (Uradni list RS, št. 11/98) vsebuje naslednjo končno določbo:
»14. člen
Ta odredba začne veljati petnajsti dan po objavi v Uradnem listu
RS.«.

Odredba o spremembi odredbe o pogojih za
snemanje v podzemnih jamah na območju regijskega parka Škocjanske jame (Uradni
list RS, št. 33/98) vsebuje naslednjo končno določbo:
»2. člen
Ta odredba začne veljati naslednji dan po objavi v Uradnem
listu Republike Slovenije.«.