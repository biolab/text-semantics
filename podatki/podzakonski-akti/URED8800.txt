I. SPLOŠNI DOLOČBI
1. člen
(vsebina)
(1) S to uredbo se območje nižinskega gozda z mokrišči
vzhodno od Radomelj v Ljubljanski kotlini zavaruje kot Krajinski park Češeniške
in Prevojske gmajne (v nadaljnjem besedilu: krajinski park).
(2) Ta uredba določa meje krajinskega parka, varstvena
območja v krajinskem parku, varstvene režime in pravila ravnanja, razvojne
usmeritve in ukrepe, način upravljanja in nadzora, financiranje ter druga
ravnanja, povezana s cilji in nameni te uredbe.
2. člen
(cilji in namen)
(1) Varstveni cilji krajinskega parka so ohranitev
celovitosti nižinskega gozda z mokrišči, ohranitev visoke stopnje biotske
raznovrstnosti, zlasti posebnih varstvenih območij (območij Natura 2000),
ohranitev naravnih vrednot, ohranitev ugodnega stanja ogroženih, zavarovanih in
mednarodno varovanih prostoživečih rastlinskih in živalskih vrst (v nadaljnjem
besedilu: rastlinske in živalske vrste) in njihovih habitatov, ohranitev
najmanj obstoječega obsega in kakovosti habitatnih tipov v ugodnem stanju (v
nadaljnjem besedilu: habitatni tipi), ohranitev redkih in ogroženih vrst in
njihovih habitatnih tipov, ohranitev izjemnih in celovitih hidroloških
lastnosti in procesov ter ohranitev krajinske pestrosti. Cilj krajinskega parka
je tudi z ohranjeno naravo prispevati k blaženju in obvladovanju posledic
podnebnih sprememb.
(2) Razvojni cilji krajinskega parka so omogočanje trajnostne
rabe naravnih virov, omogočanje obiskovanja in doživljanja krajinskega parka,
urejanje in vzdrževanje infrastrukture za obiskovanje in mirno rekreacijo,
zmanjševanje obstoječega ter preprečevanje dodatnega obremenjevanja okolja,
omogočanje raziskovanja in izobraževanja.
(3) Območje krajinskega parka je namenjeno predvsem
ohranjanju narave, najmanj v zdajšnji kakovosti, in preprečitvi dodatnega
obremenjevanja okolja. Namen zavarovanja je z aktivnim upravljanjem krajinskega
parka zagotoviti doseganje varstvenih in razvojnih ciljev.
II. OPIS IN MEJE KRAJINSKEGA PARKA
3. člen
(opis krajinskega parka)
(1) Krajinski park leži v Ljubljanski kotlini, vzhodno od
Radomelj, in obsega 411,36 ha.
(2) Krajinski park obsega naravno ohranjeni strnjeni nižinski
gozd, ki vključuje mokrišča na poplavnem območju Rovščice s črnojelševjem
(Blata), prehodna barja ter manjša mokrotna območja v depresijah in ulekninah,
nizka barja, kotanje z vodo, povirne krake in poplavna območja potokov
Želodnik, Erjavec in Rovščica.
(3) Območje krajinskega parka vključuje ekološko pomembno območje
Češeniške in Prevojske gmajne (ident. št. 26200) in posebno varstveno območje –
območje Natura 2000 Češeniške gmajne z Rovščico (SI3000079) z naslednjimi
kvalifikacijskimi vrstami in habitatnimi tipi: 3150 naravna evtrofna jezera z
vodno vegetacijo zvez Magnopotamion ali Hydrocharition, 7140 prehodna barja,
7150 uleknine na šotni podlagi z vegetacijo zveze Rhynchosporion, kranjska sita
(Eleocharis carniolica), hribski urh (Bombina variegata), navadni koščak
(Austropotamobius torrentium), črtasti medvedek (Callimorpha
quadripunctaria) in vidra (Lutra lutra).
(4) Na območju krajinskega parka so naslednje naravne
vrednote: naravna vrednota državnega pomena Češeniške in Prevojske gmajne –
barja (ident. št. 4566), naravna vrednota lokalnega pomena Rovščica v povirnem
delu (ident. št. 4570), naravna vrednota državnega pomena Rova – zalit glinokop
(ident. št. 4565) in naravna vrednota lokalnega pomena Prevoje – ribniki
(ident. št. 5259).
(5) Predeli gozdnega prostora, kjer zastaja voda ali kjer so
se razvila šotna barja, so predeli z največjo stopnjo ohranjenosti, ki so
namenjeni za uresničevanje varstva in ohranjanje naravnih vrednot in ugodnega
stanja rastlinskih in živalskih vrst ter njihovih habitatov. Na teh območjih so
človekove dejavnosti omejene in prilagojene ohranitvi naravnih procesov.
4. člen
(meje krajinskega parka)
(1) Meje krajinskega parka so določene s to uredbo na podlagi
namenske rabe prostora, zemljiškokatastrskega načrta, digitalnih topografskih
kart in ortofoto posnetkov.
(2) Meje krajinskega parka iz prejšnjega odstavka se hranijo
kot elektronski podatek o zavarovanih območjih v registru naravnih vrednot pri
ministrstvu, pristojnem za ohranjanje narave (v nadaljnjem besedilu:
ministrstvo).
(3) Seznam zemljiških parcel, ki določajo mejo krajinskega
parka, je naveden v Prilogi 1, ki je sestavni del te uredbe.
(4) Meje krajinskega parka iz prvega odstavka tega člena so
informativno prikazane na publikacijski karti v merilu 1:15 000, ki je kot
Priloga 2 sestavni del te uredbe.
III. VARSTVENE IN RAZVOJNE USMERITVE
5. člen
(varstvene in razvojne usmeritve za doseganje ciljev
krajinskega parka)
(1) Na območju krajinskega parka se spodbujajo predvsem
aktivnosti, ki prispevajo k spoznavanju krajinskega parka in doživljanju narave
ter naravi prijaznemu preživljanju prostega časa in trajnostni rabi naravnih
virov, kar omogoča doseganje ciljev krajinskega parka.
(2) Cilji krajinskega parka se uresničujejo z naslednjimi
razvojnimi usmeritvami:
1.     
usmerjanjem vozil zunaj območja krajinskega parka;
2.     
urejanjem obstoječih parkirišč v makadamski izvedbi in omejitvijo
velikosti parkirišč;
3.     
spodbujanjem naravi prijaznega kmetovanja s čim manjšo uporabo
fitofarmacevtskih sredstev in gnojil;
4.     
usmerjanjem obiska in ogledovanja krajinskega parka zunaj ekološko
občutljivih območij in na način, ki ne povzroča škode lastnikom zemljišč in
negativnih vplivov na naravo;
5.     
izobraževanjem o pomenu krajinskega parka in ohranjanja narave;
6.     
vključevanjem lokalnih prebivalcev, lastnikov zemljišč in lokalnih
skupnosti na območju krajinskega parka v njegovo upravljanje;
7.     
pridobivanjem in uporabo finančnih sredstev v skladu z varstvenimi cilji
krajinskega parka;
8.     
izvajanjem trajnostne rabe naravnih virov, tako da se ohranjajo gozdne
in mokrotne površine, celovitost gozda, ohranja ali izboljšuje hidrološko
stanje mokrotnih površin, preprečuje zaraščanje prehodnih barij ter ohranjata
krajinska pestrost in za krajinski park značilna krajina;
9.     
upravljanjem voda tako, da se vodotoki ohranjajo v naravnem stanju,
vključno z naravno dinamiko poplavljanja;
10.  
spodbujanjem prilagojenega gospodarjenja z gozdom, tako da se ohranjajo
najmanj 3 % deleža odmrle biomase listavcev, predvsem v debelinskem razredu nad
30 cm, in da se gospodarjenje z gozdom odvija po obstoječih gozdnih
prometnicah;
11.  
uporabo okolju prijaznih tehnologij in načinov gospodarjenja z naravnimi
viri tako, da se ohranjajo habitati rastlinskih in živalskih vrst ter naravne
vrednote;
12.  
preprečevanjem odlaganja odpadkov ali drugega materiala na območje
krajinskega parka;
13.  
omogočanjem raziskovanja rastlinskih in živalskih vrst ter hidrologije;
14.  
omogočanjem mirne rekreacije in doživljanja narave brez infrastrukture
in po obstoječih poteh zunaj mokrotnih površin;
15.  
spodbujanjem lastnikov zemljišč na območju krajinskega parka k izvajanju
del za uresničevanje varstvenih ciljev;
16.  
usmerjanjem razvoja tako, da se ohranja ali izboljšuje hidrološko stanje
mokrotnih površin v krajinskem parku;
17.  
izlavljanjem tujerodnih vrst rib in želv iz ribnikov;
18.  
izvajanjem ekstenzivnega kmetijstva z zmernim gnojenjem in košnjo v
skladu s predpisi, ki urejajo kmetijstvo;
19.  
z izvajanjem organiziranega vodenja obiskovalcev v dogovoru z
upravljavcem krajinskega parka;
20.  
vključevanjem ciljev in usmeritev krajinskega parka v prostorske in
razvojne dokumente lokalnih skupnosti in države;
21.  
odkupi zemljišč, ki gospodarsko niso donosna in je njihova ekološka
funkcija prevladujoča.
(3) Cilji krajinskega parka se uresničujejo z varstvenimi
usmeritvami tako, da se pri izvajanju posegov, dejavnosti in ravnanja:
1.     
ohranja prvobitna narava, ki vključuje tiste njene dele, kjer je vpliv
človeka majhen ali je časovno tako oddaljen, da niso bistveno spremenjene
lastnosti naravnih pojavov ali naravnih oblik;
2.     
dosega in ohranja ugodno stanje ogroženih, zavarovanih in mednarodno
varovanih vrst, njihovih habitatov in habitatnih tipov;
3.     
dosegajo in ohranjajo za krajinski park pomembne hidrološke razmere;
4.     
ohranjajo naravne vrednote;
5.     
ohranjajo ali trajnostno rabijo naravni viri;
6.     
ohranja krajinska pestrost.
(4) V krajinskem parku se lahko financirajo samo tisti
razvojni projekti, ki so v skladu z varstvenimi cilji krajinskega parka.
(5) Načini uresničevanja razvojnih in varstvenih usmeritev iz
drugega in tretjega odstavka tega člena se podrobneje opredelijo z načrtom
upravljanja krajinskega parka (v nadaljnjem besedilu: načrt upravljanja).
IV. VARSTVENI REŽIMI
6. člen
(splošni varstveni režim)
(1) V krajinskem parku se posegi, dejavnosti in ravnanje
lahko izvajajo v obsegu, času in na način, ki je skladen z varstvenimi cilji in
varstvenimi režimi, določenimi s to uredbo.
(2) V krajinskem parku ni dovoljeno:
1.     
graditi, postavljati ali nameščati objektov, naprav, predmetov, reklam
ali drugih oznak, razen pomožnih lovskih objektov (preže in krmišča);
2.     
zasipavati, odkopavati ali kakor koli drugače spreminjati oblikovanosti
površja;
3.     
krčiti gozda, spreminjati namenske rabe gozdnih zemljišč in kmetijskih
zemljišč, razen v gozdna zemljišča;
4.     
vzpostavljati infrastrukture za športno-rekreacijske dejavnosti;
5.     
graditi ali nadelovati novih gozdnih cest, spreminjati namena gozdnih
cest in utrjevati cest z asfaltom;
6.     
spreminjati naravnega vodnega režima v krajinskem parku in na območju
vpliva nanj (izsuševati, meliorirati, poplavljati, zadrževati in odvzemati
vode, urejati vodotokov in podobno);
7.     
spreminjati naravnega reliefa, razen izvajanja renaturacij ali sanacij;
8.     
sekati ali obsekavati vegetacije ob vodotokih;
9.     
postavljati solnic na zamočvirjene predele;
10.  
gnojiti ali vnašati katerih koli sredstev za gnojenje in varstvo rastlin
ter drugih snovi, razen na obstoječih kmetijskih površinah;
11.  
spreminjati naravne temperaturne in kemijske sestave vode ali drugače
onesnaževati površinske in podzemne vode;
12.  
spreminjati naravne sestave tal ali drugače onesnaževati tla in odnašati
rodovitne prsti;
13.  
požigati rastlinja;
14.  
izkopavati, lomiti, nabirati ali drugače poškodovati rastlin, odvzemati
rastlin in živali iz narave ter se približevati gnezdiščem, prezimovališčem ali
kotiščem živali ali izvajati drugih dejavnosti, s katerimi se živali namerno
vznemirjajo, poškodujejo ali uničujejo;
15.  
v komercialne namene odvzemati iz narave rastlin prostoživečih vrst;
16.  
uničevati ali poškodovati sestav in prostora, kjer se živali zadržujejo,
hranijo in razmnožujejo;
17.  
naseljevati, doseljevati ali gojiti živali ali rastline;
18.  
izvajati raziskav, razen v dogovoru z upravljavcem krajinskega parka ter
v času, na način in v obsegu, ki so v skladu z varstvenimi cilji te uredbe;
19.  
umetno osvetljevati ali zatemnjevati habitata rastlin in živali ali
drugih delov krajinskega parka;
20.  
voziti se z vozili na motorni pogon, razen za vožnje pri opravljanju
lovskočuvajske in ribiškočuvajske službe, dejavnosti gospodarjenja z gozdovi in
divjadjo, dejavnosti gospodarjenja s kmetijskimi zemljišči, za opravljanje
nalog javnih služb in posegov, za dostop do ribnikov ter po obstoječi občinski
cesti Radomlje–Rova;
21.  
taboriti, šotoriti, postavljati začasnih bivalnih vozil, prebivati in
prenočevati v naravnem okolju v katerem koli objektu, vozilu ali na prostem;
22.  
kuriti ognja ali urejati prostorov za piknike, razen na že obstoječih
prostorih za piknik in kadar prostorski akti določajo ureditev manjših
prostorov za piknik;
23.  
jezditi zunaj gozdnih cest in za to označenih vlak in poti;
24.  
ograjevati zemljišč;
25.  
puščati psov ali drugih hišnih živali brez povodca;
26.  
metati ali drugače sprožiti eksplozivnih teles, izvajati glasne glasbe
ali drugače povzročati hrupa, ki je večji od predpisanih vrednosti iz predpisa,
ki ureja varstvo pred hrupom v naravnem okolju;
27.  
snemati filmov, fotografij, videospotov in drugih videoproizvodov za
javno predvajanje, razen v dogovoru z upravljavcem krajinskega parka in pod
pogojem, da snemanje ni v nasprotju z varstvenimi režimi, nima negativnega
vpliva na naravo, ne moti obiskovalcev in lastnikov zemljišč ter da je
sporočilnost posnetkov v skladu z varstvenimi cilji in nameni krajinskega
parka;
28.  
izvajati predstav, nastopov, shodov in drugih množičnih dogodkov,
prireditev in tekmovanj, razen tekmovanj, ki so se izvajala do uveljavitve te
uredbe;
29.  
na mokrotnih predelih gozda izvajati sanitarne sečnje, razen v času
pomrznjenih tal po dostopni poti, ki najmanj poškoduje mokrotna tla;
30.  
izvajati vseh drugih posegov in dejavnosti, ki lahko ogrozijo
uresničevanje ciljev krajinskega parka.
(3) Na šotnih barjih poleg prepovedi iz prejšnjega odstavka
tudi ni dovoljeno:
1.     
vzpostavljati gozdnih vlak;
2.     
izvajati spravila lesa in lesnih ostankov čez mokrišča;
3.     
izvajati strojne sečnje;
4.     
hoditi po zamočvirjenih predelih;
5.     
odstranjevati, požigati ali rezati šote.
(4) Varstveni režimi iz prvega, drugega in tretjega odstavka
tega člena se podrobneje določijo v načrtu upravljanja.
7. člen
(izjeme od varstvenih režimov)
(1) Ne glede na prepovedi iz prejšnjega člena se v krajinskem
parku lahko v skladu z varstvenimi cilji iz te uredbe in v skladu z načrtom
upravljanja ter v dogovoru z upravljavcem krajinskega parka izvajajo ukrepi za
varstvo narave in posamezne naravovarstvene naloge ter gradijo ali postavljajo
objekti in naprave, ki so namenjene za varovanje in predstavitev naravnih
vrednot, ohranjanje biotske raznovrstnosti ter interpretaciji narave (v
nadaljnjem besedilu: parkovna infrastruktura).
(2) Ne glede na prepovedi iz prejšnjega člena se v krajinskem
parku lahko v skladu z varstvenimi cilji iz te uredbe in v skladu z načrtom
upravljanja:
1.     
izvajajo potrjeni programi na področju urejanja voda v skladu s
predpisi, ki urejajo vode;
2.     
izvaja lov v skladu s predpisi s področja divjadi in lovstva ter načrti
upravljanja z divjadjo;
3.     
izvajajo naloge gozdarske dejavnosti v skladu z veljavnimi
gozdnogospodarskimi načrti;
4.     
izvajajo naloge ribiške dejavnosti v skladu z veljavnimi
ribiškogojitvenimi načrti in vodnimi dovoljenji;
5.     
urejajo vodni jarki, ki so del hidromelioracijskega sistema Radomlje IV,
v skladu z letnimi programi;
6.     
izvajajo vzdrževalna dela na ribnikih v skladu z ustreznimi soglasji;
7.     
izvaja krčitev gozda za namen uresničevanja varstvenih ciljev (primeroma
za ponovno vzpostavitev mokrotnih travnikov);
8.     
ureja, vzdržuje, nadgradi ali izvede postavitev infrastrukture za
obiskovalce v omejenem obsegu ob južni strani ribnikov Prevoje 4 (Španov
ribnik) in Zeleni gaj v skladu z občinskimi prostorskimi akti;
9.     
ohrani in vzdržuje poučna okoljska pot Blata – Mlake s pripadajočo
infrastrukturo;
10.  
izvede ureditev krožne učne poti po obstoječih poteh na območju
prevojskih ribnikov z okolico v skladu z občinskimi prostorskimi akti;
11.  
izvede rekonstrukcija javne energetske, komunalne in komunikacijske
infrastrukture ter ceste Radomlje–Rova v obstoječem obsegu;
12.  
na območju nadomestnega habitata Hofer izvajajo z občinskim prostorskim
aktom načrtovani omilitveni ukrepi;
13.  
na meji krajinskega parka ob postavitvi protihrupne zaščite izvajajo
dejavnosti, ki povzročajo hrup, ki je večji od predpisanih vrednosti iz
predpisa, ki ureja varstvo pred hrupom v naravnem okolju.
V. UPRAVLJANJE KRAJINSKEGA PARKA
8. člen
(upravljanje krajinskega parka)
(1) Upravljanje krajinskega parka zagotavlja ministrstvo neposredno
v režijskem obratu (v nadaljnjem besedilu: upravljavec krajinskega parka).
(2) Naloge upravljanja krajinskega parka so:
1.     
izvajanje ukrepov za varstvo narave, naravovarstvenih akcij in posegov,
s katerimi se preprečujejo škodljivi vplivi na krajinski park ali izboljšuje
njegovo stanje;
2.     
postavitev in vzdrževanje tabel in drugih oznak, s katerimi se označi
krajinski park;
3.     
ozaveščanje javnosti o vrednosti in pomenu krajinskega parka;
4.     
določanje načina obiskovanja, ki ne škoduje naravni vrednoti in biotski
raznovrstnosti;
5.     
spremljanje ravnanja, posegov in dejavnosti na območju krajinskega
parka;
6.     
sklepanje pogodb o varstvu ali skrbništvu v skladu z zakonom, ki ureja
ohranjanje narave;
7.     
sodelovanje z lokalnimi skupnostmi, lokalnimi prebivalci, lastniki
zemljišč ter lokalnimi in širšimi organizacijami pri medsebojnem povezovanju
interesov;
8.     
priprava načrta upravljanja, poročila o njegovem izvajanju in mnenj v
zvezi z ravnanjem v krajinskem parku;
9.     
izvajanje drugih potrebnih aktivnosti za doseganje varstvenih ciljev iz
te uredbe.
(3) Naloge, ki jih v skladu z zakonom, ki ureja ohranjanje
narave, izvaja Zavod Republike Slovenije za ohranjanje narave na območju
krajinskega parka, so zlasti:
1.     
spremljanje stanja naravnih vrednot in biotske raznovrstnosti v
krajinskem parku;
2.     
izvajanje strokovnega nadzora nad upravljanjem z ugotavljanjem doseganja
varstvenih ciljev in predlaganjem dodatnih varstvenih ukrepov, če so potrebni;
3.     
sodelovanje pri pripravi načrta upravljanja;
4.     
strokovno svetovanje, dajanje mnenja v zvezi z ravnanjem v krajinskem
parku, pripravljanje navodil in metod za spremljanje naravnih vrednot in
biotske raznovrstnosti ali izvajanje ukrepov za varstvo narave;
5.     
izvajanje akcij in posegov, s katerimi se preprečujejo škodljivi vplivi
na naravne vrednote, biotsko raznovrstnost, izboljšuje stanje, označevanje
delov narave ali izvajanje aktivnosti za ozaveščenost javnosti o pomenu
ohranjanja narave.
9. člen
(načrt upravljanja)
(1) Upravljanje krajinskega parka se izvaja na podlagi
desetletnega načrta upravljanja, ki vključuje besedilni in grafični del.
(2) Načrt upravljanja zajema vsebine, določene v zakonu, ki
ureja ohranjanje narave.
VI. FINANCIRANJE
10. člen
(sredstva)
(1) Sredstva za upravljanje krajinskega parka se zagotavljajo
iz državnega proračuna.
(2) Za izvajanje projektov se sredstva lahko pridobivajo:
-  iz
državnega proračuna;
-  z
donacijami;
-  iz lokalnih, državnih ali
mednarodnih skladov, finančnih mehanizmov, ustanov ali organizacij ter
mednarodnih programov pomoči;
-  iz
drugih virov.
VII. NADZOR
11. člen
(neposredni nadzor v naravi)
Neposredni nadzor v naravi v krajinskem parku zagotavlja
upravljavec krajinskega parka v skladu s predpisi, ki urejajo ohranjanje
narave, in to uredbo.
12. člen
(inšpekcijski nadzor)
Nadzor nad izvajanjem te uredbe opravljajo pristojni inšpektorji
v skladu z zakonom, ki ureja ohranjanje narave.
VIII. KONČNA DOLOČBA
13. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-150/2023
Ljubljana, dne 6. aprila 2023
EVA 2023-2560-0008
Vlada Republike Slovenije
dr. Robert Golob
predsednik

Priloga
1: Seznam zemljiških parcel, ki določajo meje krajinskega parka
Priloga
2: Publikacijska karta - Krajinski park Češeniške in Prevojske gmajne