I. SPLOŠNA DOLOČBA
1. člen
(vsebina)
(1) Ta pravilnik določa pogoje, ki jih mora za izvajanje
pripravništva zdravstvenih delavcev in zdravstvenih sodelavcev (v nadaljnjem
besedilu: delavec) izpolnjevati zdravstveni zavod, vsebino pripravništva,
program in postopek opravljanja strokovnega izpita ter pogoje oziroma primere,
ko se šteje, da delavec izpolnjuje pogoje glede ustrezne poklicne kvalifikacije
na podlagi priznavanja pridobljenih kompetenc z delom, primere oprostitev
opravljanja pripravništva in oprostitev opravljanja strokovnega izpita.
(2) Vsebino pripravništva, program in postopek
opravljanja strokovnega izpita za poklic zdravnik/zdravnica, doktor dentalne
medicine/doktorica dentalne medicine, zdravnik specialist/zdravnica
specialistka in doktor dentalne medicine specialist/doktorica dentalne medicine
specialistka (v nadaljnjem besedilu: zdravnik) določa poseben pravilnik.
II. PRIPRAVNIŠTVO
2. člen
(opredelitev in trajanje pripravništva)
(1) Kot pripravnik se zaposli delavec, ki prvič sklene
delovno razmerje za posamezen poklic, ki je določen v predpisu, ki določa
poklice v zdravstvu, in se usposablja za opravljanje tega poklica. Pripravnik se
sprejme v delovno razmerje za določen čas trajanja pripravniške dobe.
(2) Pripravništvo traja šest mesecev.
3. člen
(ustreznost izobrazbe)
K opravljanju pripravništva lahko pristopi, kdor je pridobil
ustrezno izobrazbo v Republiki Sloveniji ali potrdilo o nostrifikaciji diplome
tuje univerze ali mu je bila izdana odločba o enakovrednosti tujega naslova s
slovenskim strokovnim naslovom, pridobljena v postopku priznavanja po zakonu,
ki ureja priznavanje in vrednotenje izobraževanja, ali mu je bila izdana odločba
ministrstva, pristojnega za zdravje (v nadaljnjem besedilu: ministrstvo), o
pristopu k opravljanju pripravništva in strokovnega izpita na podlagi 27. ali
28. člena tega pravilnika in potrdilo izobraževalnega zavoda o uspešno
opravljenih dopolnilnih obveznostih študijskega programa.
4. člen
(izvajanje pripravništva)
(1) Izvajalec zdravstvene dejavnosti izvaja programe
pripravništev (v nadaljnjem besedilu: izvajalec pripravništva), če na področju
programa pripravništva, ki ga izvaja, izpolnjuje naslednje pogoje:
1.     
strokovne enote imajo ustrezne prostore in opremo, ki omogoča
poglobljeno pridobivanje znanja v skladu s spoznanji znanosti in strokovno
preverjenimi metodami;
2.     
strokovne enote iz prejšnje točke so za zagotavljanje varnega dela
opremljene v skladu s predpisi s področja varnosti in zdravja pri delu;
3.     
ima zaposlene mentorje v skladu s 7. členom tega pravilnika;
4.     
ima najmanj enega nadzornega mentorja za določen poklic in zadostno
število neposrednih mentorjev;
5.     
ima zadostno število pacientov oziroma zdravstvenih obravnav;
6.     
zagotavlja nenehen nadzor nad strokovnostjo, kakovostjo in varnostjo
zdravstvene obravnave.
(2) Izvajalec pripravništva izkazuje izpolnjevanje
pogojev za izvajanje posameznih programov pripravništva z izjavo, ki jo podpiše
odgovorna oseba izvajalca in se posreduje ministrstvu. Izjava iz prejšnjega
stavka, ki vsebuje tudi število pripravniških delovnih mest, upoštevaje potrebo
po enakomerni zasedenosti teh mest v koledarskem letu, velja pet let od prejema
na ministrstvo.
(3) Izvajalec pripravništva pripravnikom zagotovi
usposabljanje v skladu s programom pripravništva in je odgovoren za pravilno
izvajanje pripravništva.
(4) Izvajalec pripravništva za namen spremljanja
izvajanja pripravništev in načrtovanja potrebnih aktivnosti mesečno vodi:
-       
seznam prostih in zasedenih delovnih mest za usposabljanje pripravnikov,
-       
seznam mentorjev,
-       
seznam pripravnikov in predviden zaključek njihovega usposabljanja.
(5) Izvajalec pripravništva zagotavlja neposreden in
brezplačen vpogled v podatke iz prejšnjega odstavka ministrstvu in drugim
nadzornim organom.
(6) Ministrstvo izvajalcu pripravništva z odločbo
prepove izvajanje programov pripravništva, če ugotovi, da izvajalec
pripravništva ne izpolnjuje pogojev iz prvega odstavka tega člena. Pred izdajo
odločbe ministrstvo izvajalca pripravništva obvesti o ugotovljenih
nepravilnostih in mu določi primeren rok za njihovo odpravo, razen kadar gre za
nepravilnosti, s katerimi izvajalec pripravništva ogroža zdravje ali življenje
pacientov oziroma drugih oseb.
5. člen
(delovno razmerja pripravnika)
(1) Pripravnik sklene delovno razmerje s polnim delovnim
časom. Če pripravnik v skladu zakonom, ki ureja delovna razmerja, sklene
delovno razmerje za krajši delovni čas, se čas pripravništva sorazmerno
podaljša.
(2) Trajanje pripravništva se lahko podaljša v skladu z
zakonom, ki ureja delovna razmerja.
6. člen
(potek pripravništva)
(1) Delodajalec organizira potek pripravništva v skladu
s programom pripravništva, določenim v Prilogi 1, ki je sestavni del tega
pravilnika (v nadaljnjem besedilu: program pripravništva).
(2) Delodajalec pripravniku pred začetkom pripravništva
določi mentorja, predloži program pripravništva in program strokovnega izpita.
Delodajalec izda pripravniku List pripravnika, ki je določen v Prilogi 2, ki je
sestavni del tega pravilnika.
(3) Mentor pripravniku določi individualni program
usposabljanja, ki je v skladu s programom pripravništva in v katerem so
določena strokovna področja, na katerih se pripravnik usposablja, čas
usposabljanja in poklicne aktivnosti, potrebne za samostojno opravljanje dela,
za katerega se pripravnik usposablja.
(4) Če program pripravništva ni določen, delodajalec
pred začetkom pripravništva pripravi individualni program usposabljanja in ga z
dokazilom o ustrezni izobrazbi pripravnika in dokazilom o opravljenem
strokovnem oziroma specialističnem izpitu mentorja pripravnika posreduje v
soglasje na ministrstvo. Ne glede na prejšnji stavek individualnemu programu
usposabljanja ni treba priložiti dokazila o opravljenem strokovnem izpitu
mentorja, če je mentor strokovni izpit opravil na ministrstvu.
(5) Če se pripravnik pri delodajalcu ne more seznaniti z
vsemi vsebinami programa pripravništva, opravlja pripravništvo deloma ali v
celoti pri drugem izvajalcu pripravništva.
7. člen
(nadzorni in neposredni mentor)
(1) Pripravnik opravlja program pripravništva pod
neposrednim vodstvom in nadzorom nadzornega mentorja (v nadaljnjem besedilu:
mentor), na posameznem področju pa mora imeti pripravnik tudi neposrednega
mentorja, ki usposablja in nadzira delo pripravnika na tem področju.
(2) Za mentorja je lahko imenovan delavec, ki ima enako
vrsto strokovne izobrazbe in najmanj enako raven izobrazbe kot pripravnik ter
najmanj pet let delovnih izkušenj po opravljenem strokovnem izpitu v
zdravstveni dejavnosti na strokovnem področju, za katerega se pripravnik
usposablja. Mentor je lahko mentor največ trem pripravnikom hkrati.
(3) Za neposrednega mentorja je lahko imenovan delavec,
ki izpolnjuje pogoje iz prejšnjega odstavka. Neposredni mentor je lahko mentor
največ enemu pripravniku hkrati.
(4) Če zaradi določitve novega poklica izvajalec
pripravništva ne more zagotoviti mentorja oziroma neposrednega mentorja, je za
mentorja oziroma neposrednega mentorja izjemoma lahko imenovan delavec z drugo
vrsto strokovne izobrazbe sorodne smeri, ki izpolnjuje pogoje iz drugega
odstavka tega člena.
8. člen
(naloge mentorja in neposrednega mentorja)
(1) Naloge mentorja in neposrednega mentorja so:
1.     
skrbi in odgovarja, da se pripravništvo izvaja v skladu z individualnim
programom usposabljanja,
2.     
uvaja pripravnika v delo ter mu z navodili, nasveti in praktičnim delom
pomaga pri usposabljanju za samostojno delo,
3.     
skrbi in odgovarja, da pripravnik sodeluje na strokovnih posvetih,
določenih s programom pripravništva,
4.     
dodeljuje pripravniku delo oziroma posamezna opravila, ki jih mora
pripravnik obvladati po končanem pripravništvu na posameznem strokovnem
področju,
5.     
nadzira, da se pripravnik ustrezno usposablja za samostojno delo na
posameznem strokovnem področju,
6.     
individualno oziroma skupinsko s pripravniki obravnava in analizira
posamezna praktična vprašanja oziroma primere iz prakse,
7.     
skrbi in odgovarja, da se pripravnik uči pravilno uporabljati delovna
sredstva in se seznani s predpisi o varnosti in zdravju pri delu,
8.     
usposablja oziroma predstavi konkretne vidike uporabe kodeksa etike v
praksi.
(2) Mentor poleg nalog iz prejšnjega odstavka:
-       
pripravi preizkus praktičnega znanja,
-       
s podpisom na Listu pripravnika potrdi, da je pripravništvo potekalo v
skladu s programom pripravništva.
(3) Mentor mora biti pripravniku na razpolago za naloge
iz tega člena najmanj 10 ur mesečno, neposredni mentor pa najmanj 20 ur
mesečno.
(4) Mentor ob koncu pripravništva v Listu pripravnika
izdela pisno poročilo o opravljenem programu pripravništva.
9. člen
(konec pripravništva)
(1) Pripravnik ob koncu pripravništva izdela poročilo o
delu, ki ga podpišeta mentor in neposredni mentor.
(2) Ob koncu pripravništva mora pripravnik opraviti
preizkus praktičnega znanja pri izvajalcu pripravništva, ki je sestavni in
zaključni del pripravništva ter se opravlja pred iztekom pripravniške dobe.
III. STROKOVNI IZPIT
10. člen
(izvajalec strokovnega izpita)
(1) Kandidat z izobrazbo 4. ali 5. ravni v skladu z zakonom,
ki ureja slovensko ogrodje kvalifikacij, opravlja strokovni izpit pri javnem
zdravstvenem zavodu (v nadaljnjem besedilu: pooblaščeni zavod), ki ga za
izvajanje strokovnih izpitov pooblasti ministrstvo.
(2) Pogoja za pooblaščeni zavod sta:
-       
ima zadostno število usposobljenih izpraševalcev,
-       
ima ustrezne prostore in opremo, ki omogočajo izvedbo strokovnega
izpita.
(3) Kandidat z izobrazbo 6. ali višje ravni v skladu z
zakonom, ki ureja slovensko ogrodje kvalifikacij, opravlja strokovni izpit pri
ministrstvu.
11. člen
(prijava na strokovni izpit)
(1) Prijava na strokovni izpit se vloži na obrazcu, ki
ga ministrstvo objavi na svoji spletni strani.
(2) Pooblaščeni zavod oziroma ministrstvo (v nadaljnjem
besedilu: izvajalec strokovnih izpitov) do 30. junija za naslednje koledarsko
leto na svoji spletni strani objavi izpitne roke, pri čemer v posameznem
koledarskem letu zagotovi vsaj deset izpitnih rokov.
(3) Kandidat prijavi priloži:
-       
dokazilo o doseženi ravni in vrsti strokovne izobrazbe,
-       
dokazilo o znanju slovenskega jezika,
-       
List pripravnika,
-       
dokazilo o plačilu stroškov strokovnega izpita.
(4) Magistru farmacije, ki ima zaključen ustrezen študijski
program druge stopnje, ki traja najmanj pet let, in je lahko dodatno izražen z
enakovrednimi kreditnimi točkami ECTS, ter obsega najmanj štiri leta
teoretičnega in praktičnega izobraževanja oziroma usposabljanja ter najmanj
šestmesečno praktično usposabljanje v lekarni ali v bolnišnici pod vodstvom
farmacevtskega oddelka bolnišnice, ob prijavi ni treba priložiti Lista
pripravnika.
(5) Če prijavi niso priložena dokazila iz tretjega
odstavka tega člena, se kandidata pozove k dopolnitvi prijave v primernem roku,
ki ne sme biti krajši od sedem dni. Če kandidat prijave ne dopolni v zahtevanem
roku, se šteje, da vloga ni popolna in se mu pristop na strokovni izpit ne
omogoči.
(6) Izvajalec strokovnih izpitov najpozneje sedem dni
pred izpitnim rokom kandidata, ki je vložil popolno prijavo, pisno obvesti o
času in kraju preizkusa znanja ter o sestavi izpitne komisije.
12. člen
(pregled opravljenega programa pripravništva)
(1) Izvajalec strokovnih izpitov pred pristopom
kandidata k strokovnem izpitu preveri, ali je kandidat opravil pripravništvo v
skladu s programom pripravništva.
(2) Če izvajalec strokovnih izpitov ugotovi, da
pripravništvo ni opravljeno v skladu s programom pripravništva, o tem obvesti
delodajalca oziroma pripravnika in zahteva uskladitve v primernem roku, ki ne
sme biti daljši od treh mesecev. Če ugotovljene pomanjkljivosti v navedenem
roku niso odpravljene, se šteje, da prijava na strokovni izpit ni popolna in se
kandidatu pristop na strokovni izpit ne dovoli.
13. člen
(obseg strokovnega izpita)
(1) Strokovni izpit obsega naslednje vsebine:
-       
strokovne vsebine poklicnega področja,
-       
izbrane vsebine nujne medicinske pomoči,
-       
osnove kakovosti in varnosti v zdravstvu in
-       
osnove pravne ureditve zdravstvenega varstva.
(2) Podrobnejša vsebina strokovnega izpita je določena v
Prilogi 3, ki je sestavni del tega pravilnika.
14. člen
(potek strokovnega izpita)
(1) Strokovni izpit se opravlja ustno.
(2) Posamezna vsebina strokovnega izpita traja največ 30
minut.
15. člen
(opravljanje strokovnega izpita s pomočjo tolmača)
Kandidat, ki v Republiki Sloveniji zaključi študij v jeziku,
ki ni slovenski, lahko opravlja strokovni izpit s pomočjo tolmača, navedenega v
seznamu sodnih tolmačev, ki ga vodi ministrstvo, pristojno za pravosodje.
Stroške tolmača krije kandidat.
16. člen
(komisija za strokovni izpit)
(1) Komisija za strokovni izpit (v nadaljnjem besedilu:
komisija) je sestavljena tako, da se določi po en član za posamezno vsebino
strokovnega izpita. Nabor članov za sestavo komisije določi predstojnik
izvajalca strokovnih izpitov.
(2) Član komisije mora imeti:
-       
izobrazbo najmanj 8. ravni v skladu z zakonom, ki ureja slovensko
ogrodje kvalifikacij, če ta ne obstaja, pa vsaj 7. raven v skladu z
zakonom, ki ureja slovensko ogrodje kvalifikacij, in
-       
najmanj pet let delovnih izkušenj s področja vsebine strokovnega izpita,
ki jo ocenjuje.
(3) Predsednik komisije je član komisije, ki ocenjuje
znanje iz vsebine osnove pravne ureditve zdravstvenega varstva. Ne glede na
prvo alinejo prejšnjega odstavka mora imeti predsednik komisije izobrazbo iz
pravne smeri.
17. člen
(stroški strokovnega izpita in plačilo članom komisije)
(1) Stroške strokovnega izpita krije:
-       
za primer prve prijave: delodajalec kandidata, kadar kandidat pri njem
opravlja pripravništvo,
-       
v vseh drugih primerih: kandidat.
(2) Višino stroškov strokovnega izpita določi minister,
pristojen za zdravje (v nadaljnjem besedilu: minister).
(3) Predsedniku in članom komisije pripada plačilo za
delo v komisiji v višini, ki jo za pripravnike iz drugega odstavka
10. člena tega pravilnika določi pooblaščeni zavod, za pripravnike iz
četrtega in petega odstavka 10. člena tega pravilnika pa minister. Interni
splošni akt iz prejšnjega stavka se objavi na internih spletnih straneh
izdajatelja.
18. člen
(pristop k strokovnemu izpitu)
(1) Kandidat lahko pristopi k strokovnemu izpitu največ
petkrat, pri čemer se kot en pristop k strokovnemu izpitu šteje opravljanje
posamezne vsebine ali pa strokovnega izpita v celoti.
(2) Kandidat se lahko od strokovnega izpita odjavi
najpozneje sedem dni pred izpitnim rokom.
(3) Če se kandidat ne odjavi od strokovnega izpita v
skladu s prejšnjim odstavkom oziroma brez opravičljivega razloga ne pristopi k
opravljanju posamezne vsebine ali strokovnega izpita v celoti, se šteje, da je
k strokovnemu izpitu pristopil in ga ni opravil.
(4) Opravičljiv razlog iz prejšnjega odstavka je
bolezen, poškodba oziroma drug izreden in nepredvidljiv zunanji dogodek, ki ga
kandidat izkaže z ustreznim dokazilom, ki ga predloži izvajalcu strokovnega
izpita najpozneje v treh dneh po izpitnem roku.
19. člen
(ocena strokovnega izpita)
(1) Uspeh kandidata oceni komisija z oceno »opravil« ali
»ni opravil«.
(2) Pripravnik opravi strokovni izpit, če so pozitivno
ocenjene vse vsebine strokovnega izpita.
(3) Posamezna vsebina strokovnega izpita je ocenjena
pozitivno, če kandidat doseže vsaj 75 odstotni uspeh.
(4) Če kandidat posamezno vsebino strokovnega izpita
opravi neuspešno, ponavlja zgolj to vsebino.
20. člen
(ugovor)
(1) Kandidat, ki se ne strinja z oceno komisije, lahko
ugovor poda ustno na zapisnik, in sicer takoj po razglasitvi ocene strokovnega
izpita. O ugovoru odloči pritožbena komisija na podlagi zapisnika. Predstojnik
izvajalca določi pritožbeno komisijo na način iz 16. člena tega
pravilnika, pri čemer v pritožbeni komisiji ne more sodelovati član komisije,
zoper odločitev katere je vložen ugovor.
(2) Če je ugovor utemeljen, se kandidatu omogoči ponovno
opravljanje posamezne vsebine ali celotnega strokovnega izpita.
21. člen
(potrdilo o strokovnem izpitu)
Kandidatu, ki je izpit opravil, se izda potrdilo o strokovnem
izpitu na obrazcu iz Priloge 4, ki je sestavni del tega pravilnika.
22. člen
(administrativno delo in evidence)
(1) Administrativno delo v zvezi z opravljanjem
strokovnih izpitov opravlja izvajalec strokovnih izpitov.
(2) Izvajalec strokovnih izpitov vodi evidenco
opravljenih strokovnih izpitov, in sicer z naslednjimi podatki:
-       
osebni podatki kandidata (ime in priimek, rojstni podatek, naslov, EMŠO
ali druga identifikacijska številka),
-       
strokovni naslov in poklic kandidata,
-       
podatki o strokovnem izpitu (izpitni rok, ocena strokovnega izpita).
(3) Evidenca iz prejšnjega odstavka se hrani trajno v
skladu s predpisi, ki urejajo varstvo dokumentarnega in arhivskega gradiva.
IV. NADZOR
23. člen
(nadzor)
Ministrstvo spremlja in nadzira izvajanje pripravništva pri
izvajalcu pripravništva, zlasti potek pripravništva v skladu s programom
pripravništva in izvajanje mentorstva, ter izvajanje strokovnih izpitov.
V. OPROSTITEV PRIPRAVNIŠTVA OZIROMA STROKOVNEGA IZPITA
24. člen
(oprostitev posameznih vsebin strokovnega izpita)
(1) Posameznik, ki je v Republiki Sloveniji opravil
strokovni izpit na področju zdravstvene dejavnosti, pozneje pa želi opravljati
drug poklic na področju zdravstvene dejavnosti, opravlja pripravništvo in
strokovni izpit za ta poklic.
(2) Ne glede na prejšnji odstavek lahko ministrstvo
posameznika iz prejšnjega odstavka na njegovo vlogo oprosti opravljanja
posameznih vsebin strokovnega izpita, če se pridobljena izobrazba na področju
zdravstvene dejavnosti v skladu z zakonom, ki ureja slovensko ogrodje
kvalifikacij, uvršča na nižjo ali enako raven kot izobrazba za poklic, za
katerega je posameznik strokovni izpit na področju zdravstvene dejavnosti že
opravil.
(3) Vloga iz prejšnjega odstavka vsebuje:
-       
dokazilo o opravljenem strokovnem izpitu,
-       
dokazilo o pridobljeni ustrezni izobrazbi za poklic za zdravstveni
poklic, za katerega želi posameznik oprostitev posameznih vsebin strokovnega
izpita,
-       
navedbo izvajalca pripravništva, pri katerem posameznik opravlja
pripravništvo za ta poklic.
25. člen
(oprostitev pripravništva in strokovnega izpita)
(1) Na vlogo posameznika lahko ministrstvo posameznika
oprosti opravljanja pripravništva, strokovnega izpita ali pripravništva in
strokovnega izpita, če s svojim strokovnim delom to upravičuje. Pri tem se
upoštevajo zlasti delovne izkušnje in kompetence ter dodatna izobraževanja in
usposabljanja.
(2) Vloga iz prejšnjega odstavka vsebuje:
-       
dokazilo o pridobljeni ustrezni izobrazbi posameznika,
-       
dokazilo o delovnih izkušnjah,
-       
obrazložen predlog delodajalca z navedbo delovnih nalog in usvojenih
kompetenc,
-       
dokazila o dodatnih izobraževanjih in dodatnih znanjih.
(3) Posameznika, ki je začel opravljati delo v poklicu bolničar-negovalec
pred uvedbo formalnega izobraževanja v Republiki Sloveniji oziroma za katerega
je spremenjena zahtevana raven strokovne izobrazbe za ta poklic, ter ima manj
kot deset let do izpolnitve pogojev za starostno pokojnino, se oprosti opravljanja
pripravništva, če delo v poklicu opravlja več kot 15 let.
(4) Posameznika, ki ima najmanj 15 let delovnih izkušenj
v poklicu bolničar-negovalec in ima opravljeno usposabljanje, ki ga pripravi
pristojna zbornica ter ga potrdi pristojni razširjeni strokovni kolegij, se
oprosti opravljanja pripravništva, strokovni izpit pa opravi v celoti.
(5) Ministrstvo lahko v postopkih iz tega člena pridobi
mnenje pristojne zbornice ali strokovnega združenja z javnimi pooblastili ali
drugega strokovnega organa.
26. člen
(priznanje poklicne kvalifikacije za delavce iz bivše SFR
Jugoslavije)
Posamezniku, ki je opravil pripravništvo in strokovni izpit
na področju zdravstvene dejavnosti pred 25. junijem 1991 v eni od republik
bivše SFR Jugoslavije, se strokovni izpit prizna.
27. člen
(pripravništvo in strokovni izpit za delavce brez delovnih
izkušenj)
(1) Posamezniku, ki je v tujini pridobil izobrazbo, nima
pa pridobljene poklicne kvalifikacije, lahko ministrstvo določi, na katerem
področju in v katerih vsebinah mora dopolniti obveznost študijskega programa.
Pripravništvo in strokovni izpit opravlja v celoti.
(2) Posameznik iz prejšnjega odstavka vloži vlogo, ki
mora vsebovati:
-       
dokazilo o zaključenem študijskem programu v tujini,
-       
dokazilo o vsebini in poteku študijskega programa v tujini, iz katerega
so razvidni trajanje in vsebina študijskega programa ter ure posameznega
predmeta študijskega programa,
-       
življenjepis,
-       
dokazilo o znanju slovenskega jezika v skladu z zakonom, ki ureja
zdravstveno dejavnost, oziroma zakonom, ki ureja zdravniško službo,
-       
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazili iz prve in druge alineje prejšnjega
odstavka se predložita v overjenem prevodu v slovenski jezik.
(4) Ta člen se smiselno uporablja za magistre
farmacije/magistrice farmacije, diplomirane medicinske sestre/diplomirane
zdravstvenike in diplomirane babice/diplomirane babičarje.
28. člen
(pripravništvo in strokovni izpit za delavce iz tretjih
držav z delovnimi izkušnjami)
(1) Posamezniku, ki je opravil pripravništvo in
strokovni izpit po 25. juniju 1991 v eni od republik bivše SFR Jugoslavije
ali v tretji državi ter ima ob oddaji vloge najmanj pet let delovnih izkušenj v
zadnjih sedmih letih, lahko ministrstvo določi, na katerem področju in v
katerih vsebinah mora dopolniti obveznost študijskega programa in
pripravništva. Strokovni izpit opravlja v celoti.
(2) Posameznik iz prejšnjega odstavka vloži vlogo, ki
mora vsebovati:
1.     
dokazilo o zaključenem študijskem programu v tujini,
2.     
dokazilo o vsebini in poteku študijskega programa v tujini, iz katerega
so razvidni trajanje in vsebina študijskega programa ter ure posameznega
predmeta študijskega programa,
3.     
program opravljenega pripravništva v tujini,
4.     
dokazilo o opravljenem strokovnem izpitu,
5.     
življenjepis z opisom delovnih izkušenj,
6.     
izjavo delodajalca oziroma delodajalcev, da je delavec pri njem oziroma
pri njih samostojno opravljal svoj poklic v zdravstveni dejavnosti pet let v
zadnjih sedmih letih pred vložitvijo vloge z navedbo in opisom delovnih
izkušenj ter področja dela,
7.     
dokazilo o znanju slovenskega jezika v skladu z zakonom, ki ureja
zdravstveno dejavnost, oziroma zakonom, ki ureja zdravniško službo,
8.     
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazila iz 1., 2., 3. in 4. točke prejšnjega
odstavka se predložijo v overjenem prevodu v slovenski jezik, dokazilo iz 6.
točke prejšnjega odstavka pa v originalu in overjenem prevodu v slovenski
jezik.
(4) Če posameznik ne izpolnjuje pogoja delovnih izkušenj
iz prvega odstavka tega člena, se njegova vloga obravnava v skladu s prejšnjim
členom.
(5) Ta člen se smiselno uporablja tudi za magistre
farmacije/magistrice farmacije, diplomirane medicinske sestre/diplomirane
zdravstvenike in diplomirane babice/diplomirane babičarje.
29. člen
(pripravništvo in strokovni izpit za delavce iz tretjih
držav z opravljeno specializacijo)
(1) Posameznik, ki je opravil specializacijo po
25. juniju 1991 v eni od republik bivše SFR Jugoslavije ali v tretji državi
in ima po opravljenem specialističnem izpitu v zadnjih desetih letih najmanj
sedem let delovnih izkušenj na specialističnem področju, mora pred zaposlitvijo
v Republiki Sloveniji opraviti strokovni izpit.
(2) Vloga za opravljanje strokovnega izpita vsebuje:
1.     
dokazilo o zaključenem študijskem programu v tujini,
2.     
dokazilo o opravljenem strokovnem izpitu,
3.     
dokazilo o opravljenem specialističnem izpitu,
4.     
življenjepis z opisom delovnih izkušenj, s poudarkom na zadnjih desetih
letih, v slovenskem jeziku,
5.     
izjavo delodajalca oziroma delodajalcev, da je delavec pri njem oziroma
pri njih samostojno opravljal svoj poklic v zdravstveni dejavnosti na
specialističnem področju zadnjih sedem let pred vložitvijo vloge,
6.     
dokazilo o znanju slovenskega jezika v skladu z zakonom, ki ureja
zdravstveno dejavnost, oziroma zakonom, ki ureja zdravniško službo,
7.     
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazila iz 1., 2. in 3. točke prejšnjega odstavka
se predložijo v overjenem prevodu v slovenski jezik, dokazilo iz 5. točke
prejšnjega odstavka pa v originalu in overjenem prevodu v slovenski jezik.
30. člen
(dopolnitev obveznosti izobraževalnega programa)
(1) V postopku dopolnitve obveznosti izobraževalnega
programa iz 27. in 28. člena tega pravilnika se primerja:
-       
izobraževalni program, ki ga je posameznik opravil z izobraževalnim
programom, ki velja za zadevni poklic v Republiki Sloveniji, in
-       
trajanje izobraževanja, ki ga je posameznik zaključil, s trajanjem
izobraževanja v Republiki Sloveniji.
(2) Če je posameznik zaključil izobraževalni program, ki
ne izpolnjuje pogojev izobraževalnega programa v Republiki Sloveniji,
ministrstvo določi opravljanje dopolnilnega izpita ali izpitov, ki bi jih
posameznik moral opraviti, da bi izobraževalni program po vsebini in poteku
ustrezal slovenskemu izobraževalnemu programu. V odločbi določi strokovna
področja dopolnilih izpitov in izobraževalni zavod, kjer se dopolnilni izpit
opravlja. Dopolnilni izpit se opravlja pri izobraževalnem zavodu, ki izvaja
zadevni izobraževalni program v Republiki Sloveniji.
(3) Če uradna oseba ministrstva nima strokovnega znanja
za presojo študijskega programa v skladu s prvim odstavkom tega člena, se za
podajo mnenja imenuje izvedenec. Izvedenec je lahko posameznik oziroma
izobraževalni ali drug javni zavod.
(4) Posameznik lahko pristopi k opravljanju dopolnilnega
izpita tolikokrat, kot je predvideno z akti posameznega izobraževalnega zavoda.
(5) Izobraževalni zavod izda potrdilo, da je posameznik
uspešno opravil dopolnilni izpit.
(6) Strošek dopolnilnega izpita določi izobraževalni
zavod, pri čemer strošek ne sme biti višji od tistega, ki je za opravljanje
izpitov določen za dijake ali študente izobraževalnih zavodov v Republiki
Sloveniji.
(7) Posameznik lahko pristopi k opravljanju
pripravništva po uspešno opravljenem dopolnilnem izpitu.
(8) Če uradna oseba ministrstva nima strokovnega znanja,
ki je potrebno za določitev pripravništva, za podajo mnenja o dopolnitvi
obveznosti pripravništva imenuje izvedenca.
(9) Višino stroškov izvedenskega mnenja in mnenja o
dopolnitvi obveznosti pripravništva iz tega člena s sklepom, ki se objavi na
spletni strani ministrstva, določi minister.
(10) Stroške iz tega člena krije kandidat.
31. člen
(določitev opravljanja strokovnega izpita)
Posameznik iz 27., 28. in 29. člena tega pravilnika
opravlja strokovni izpit pri ministrstvu.
32. člen
(potrditev enakovrednosti programov pripravništva)
(1) Posameznik, ki zaključi izobraževalni program v
Republiki Sloveniji, lahko po predhodnem soglasju ministrstva opravlja
pripravništvo v tujini, če je program pripravništva enakovreden programu
pripravništva v Republiki Sloveniji.
(2) Vloga za potrditev enakovrednosti programov
pripravništva vsebuje:
-       
dokazilo o ustrezni izobrazbi kandidata,
-       
predlog programa pripravništva, ki ga pripravi delodajalec.
(3) Enakovrednost programov pripravništva ministrstvo
potrdi z odločbo.

Priloga
1: Programi pripravništva za poklice v zdravstveni dejavnosti
Priloga
2: List pripravnika
Priloga
3: Vsebine strokovnega izpita
Priloga
4: Potrdilo o strokovnem izpitu

Pravilnik o pripravništvu in strokovnih
izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 76/22) vsebuje naslednje prehodne in
končne določbe:
»VI. PREHODNE IN KONČNE DOLOČBE
33. člen
(dokončanje postopkov in
začetek uporabe)
(1) Delodajalci pripravništvo za pripravnike, za katere
je ministrstvo izdalo soglasje k programu pripravništva v skladu s tretjim
odstavkom 6. člena Pravilnika o pripravništvu in strokovnih izpitih
zdravstvenih delavcev in zdravstvenih sodelavcev na področju zdravstvene dejavnosti
(Uradni list RS, št. 47/18 in 150/20), izvedejo v skladu s potrjenim
programom pripravništva.
(2) Delodajalci, ki so na podlagi tretjega odstavka
6. člena Pravilnika o pripravništvu in strokovnih izpitih zdravstvenih
delavcev in zdravstvenih sodelavcev na področju zdravstvene dejavnosti (Uradni
list RS, št. 47/18 in 150/20) v soglasje na ministrstvo poslali program
pripravništva za poklic, za katerega je program pripravništva določen v Prilogi
1 tega pravilnika in odločba še ni bila izdana, prilagodijo in izvedejo program
pripravništva v skladu s programom pripravništva za posamezno poklicno
področje.
(3) Vloge za oprostitev pripravništva in strokovnega
izpita v skladu s 26. členom Pravilnika o pripravništvu in strokovnih
izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 47/18 in 150/20), vložene pred
uveljavitvijo tega pravilnika, se obravnavajo v skladu s predpisi, ki so
veljali do uveljavitve tega pravilnika.
(4) Vloge za priznanje strokovnega izpita v skladu s
27. členom Pravilnika o pripravništvu in strokovnih izpitih zdravstvenih
delavcev in zdravstvenih sodelavcev na področju zdravstvene dejavnosti (Uradni
list RS, št. 47/18 in 150/20), vložene pred uveljavitvijo tega pravilnika,
se obravnavajo v skladu s 26. členom tega pravilnika.
(5) Vloge za pristop k pripravništvu oziroma strokovnemu
izpitu v skladu z 28., 29. in 30. členom Pravilnika o pripravništvu in
strokovnih izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 47/18 in 150/20), vložene pred
uveljavitvijo tega pravilnika, se obravnavajo v skladu s predpisi, ki so
veljali do uveljavitve tega pravilnika.
34. člen
(prenehanje veljavnosti in
uporaba)
Z dnem uveljavitve tega pravilnika prenehata veljati
Pravilnik o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS,
št. 47/18 in 150/20) in Program pripravništva za poklic farmacevtski tehnik
(Uradni list RS, št. 4/99), ki pa se uporabljata do začetka uporabe tega
pravilnika.
35. člen
(začetek veljavnosti in
uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. junija 2022.«.

Pravilnik o spremembah in dopolnitvah
Pravilnika o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS, št.
58/23) vsebuje naslednji končni določbi:
»KONČNI DOLOČBI
10. člen
(začetek uporabe)
Ta pravilnik se začne uporabljati 1. oktobra 2023, razen nove
21. točke II. poglavja Priloge 1 ter novih 21. in 22. točke II. poglavja
Priloge 3 pravilnika, ki se začnejo uporabljati z dnem uveljavitve tega
pravilnika.
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika spremembah in
dopolnitvah Pravilnika o pripravništvu in strokovnih izpitih zdravstvenih
delavcev in zdravstvenih sodelavcev na področju zdravstvene dejavnosti (Uradni
list RS, št. 97/23) spreminja 10. člen Pravilnika o spremembah
in dopolnitvah Pravilnika o pripravništvu in strokovnih izpitih zdravstvenih
delavcev in zdravstvenih sodelavcev na področju zdravstvene dejavnosti (Uradni
list RS, št. 58/23) tako, da se glasi:
»10. člen
(začetek uporabe)
Ta pravilnik se začne uporabljati 1. oktobra 2024, razen nove
21. točke II. poglavja Priloge 1 ter novih 21. in 22. točke II. poglavja
Priloge 3 pravilnika, ki se začnejo uporabljati z dnem uveljavitve tega
pravilnika.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.