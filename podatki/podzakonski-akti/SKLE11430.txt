I. SPLOŠNE DOLOČBE
1. člen
(ustanovitev centra)
(1) S tem sklepom se ustanovi Center za socialno delo
Južna Primorska (v nadaljnjem besedilu: center) ter urejajo statusne in druge
zadeve v zvezi z delovanjem centra ter medsebojna razmerja med centrom in
ustanoviteljem.
(2) Center je univerzalni pravni naslednik spojenih
javnih socialno varstvenih zavodov:
-       
Centra za socialno delo Izola, ustanovljenega z Odlokom o preoblikovanju
Centra za socialno delo Izola v javni socialno varstveni zavod, št. 551-01/92-3
z dne 17. 12. 1992 in št. 01403-153/2006/5 z dne 22. 8. 2006,
-       
Centra za socialno delo Koper, ustanovljenega z Odlokom o preoblikovanju
Centra za socialno delo Koper v javni socialno varstveni zavod, št. 551-01/92-3
z dne 17. 12. 1992, št. 552-06/2002-1 z dne 10. 9. 2002 in
01403-16/2011/4 z dne 10. 5. 2011,
-       
Centra za socialno delo Piran, ustanovljenega z Odlokom o preoblikovanju
Centra za socialno delo Piran v javni socialno varstveni zavod, št. 551-01/92-3
z dne 17. 12. 1992, št. 552-02/2004-1 z dne 5. 10. 2004 in št.
01403-19/2011/4 z dne 10. 5. 2011,
-       
Centra za socialno delo Sežana, ustanovljenega z Odlokom o
preoblikovanju Centra za socialno delo Sežana v javni socialno varstveni zavod,
št. 551-01/92-3 z dne 17. 12. 1992, št. 01403-52/2006/4 z dne
14. 3. 2006 in št. 01403-172/2006/4 z dne 7. 11. 2006.
2. člen
(ustanoviteljstvo)
(1) Ustanovitelj centra je Republika Slovenija,
ustanoviteljske pravice in obveznosti izvršuje Vlada Republike Slovenije.
(2) Center je pravna oseba s statusom javnega socialno
varstvenega zavoda.
(3) Center je ustanovljen za opravljanje javne službe na
področju socialnega varstva.
II. IME IN SEDEŽ CENTRA TER NJEGOV PRAVNI STATUS
3. člen
(ime in sedež centra)
(1) Ime centra je Center za socialno delo Južna
Primorska.
(2) Skrajšano ime centra je: CSD Južna Primorska.
(3) Sedež centra je v Kopru, Prisoje 1, 6000 Koper.
(4) Za poslovanje s tujino se uporablja naziv Južna
Primorska Social Work Centre.
4. člen
(žig centra)
Kadar center ne izvršuje javnih pooblastil, uporablja žig
okrogle oblike in premera 35 mm z grbom Republike Slovenije v njegovi sredini.
Na obodu sta izpisana ime v slovenskem jeziku in sedež centra.
III. DEJAVNOST CENTRA
5. člen
(dejavnost centra)
Center opravlja socialno varstveno dejavnost. Dejavnost se v
skladu z Uredbo o standardni klasifikaciji dejavnosti (Uradni list RS, št.
69/07 in 17/08) razvršča v:
-       
O84.300 Dejavnost obvezne socialne varnosti,
-       
Q87.200 Dejavnost nastanitvenih ustanov za oskrbo duševno prizadetih,
duševno obolelih in zasvojenih oseb,
-       
Q87.900 Drugo socialno varstvo z nastanitvijo,
-       
Q88.109 Drugo socialno varstvo brez nastanitve za starejše in invalidne
osebe,
-       
Q88.910 Dnevno varstvo otrok in
-       
Q88.999 Drugo drugje nerazvrščeno socialno varstvo brez nastanitve.
IV. ORGANIZIRANOST IN ORGANI CENTRA
6. člen
(organiziranost centra)
(1) Center izvaja svojo dejavnost na sedežu, na
lokacijah posameznih organizacijskih enot in v stalnih ali občasnih krajevnih pisarnah.
(2) Center ima na svojem sedežu organizirano skupno
splošno službo, skupno strokovno službo in službo za odločanje o pravicah iz
javnih sredstev.
(3) Enote Centra za socialno delo Južna Primorska so:
-       
Enota Izola, Cesta v Pregavor 3A, 6310 Izola,
-       
Enota Koper, Cankarjeva ulica 6, 6000 Koper,
-       
Enota Piran, Obala 114, 6320 Portorož in
-       
Enota Sežana, Kosovelova ulica 4A, 6210 Sežana.
(4) Razmerja med enotami centra, podrobnejša notranja
organizacija centra in način delovanja se določijo s statutom in aktom o
notranji organizaciji in sistemizaciji delovnih mest.
7. člen
(organi centra)
Organi centra so:
-       
svet centra,
-       
direktor centra,
-       
strokovni svet centra in
-       
svet lokalnih skupnosti.
1. Svet centra
8. člen
(svet centra)
(1) Organ upravljanja centra je svet centra, ki ga
sestavlja devet članov, in sicer:
-       
pet predstavnikov ustanovitelja, ki jih imenuje Vlada Republike
Slovenije,
-       
dva predstavnika delavcev, ki ju izvolijo delavci centra s tajnim
glasovanjem, in
-       
dva predstavnika sveta lokalnih skupnosti, ki ju imenuje svet lokalnih
skupnosti.
(2) Člani sveta centra se imenujejo ali izvolijo za
štiri leta in so lahko ponovno imenovani ali izvoljeni.
(3) Svet centra je konstituiran, če je imenovana ali
izvoljena polovica njegovih članov. Na prvi seji sveta centra, ki jo skliče
direktor centra, svet med svojimi člani z večino glasov izvoli predsednika
sveta centra in njegovega namestnika.
(4) Konstitutivno sejo sveta centra do izvolitve
predsednika sveta centra vodi direktor centra.
9. člen
(pristojnosti sveta centra)
Svet centra ima naslednje pristojnosti:
-       
sprejme statut, akt o notranji organizaciji in sistemizaciji delovnih
mest ter druge splošne akte centra, če ni s statutom ali drugimi predpisi
določeno drugače,
-       
sprejme program dela in razvoja centra ter spremlja njegovo izvajanje,
-       
sprejme finančni načrt in letno poročilo centra,
-       
predlaga ustanovitelju spremembo ali razširitev dejavnosti,
-       
daje ustanovitelju in direktorju zavoda predloge in mnenja o posameznih
vprašanjih,
-       
imenuje in razrešuje direktorja centra v skladu z zakonom, ki ureja
socialno varstvo,
-       
rešuje ugovore zoper delo strokovnega delavca ali strokovnega sodelavca,
kadar upravičenec ni zadovoljen s posamezno socialno varstveno storitvijo,
-       
sklene pogodbo o zaposlitvi z direktorjem ter izvaja druge pravice in
obveznosti delodajalca v razmerju do direktorja centra in
-       
opravlja druge z zakonom, drugimi predpisi, tem sklepom in statutom
določene naloge.
10. člen
(odločanje članov sveta centra)
(1) Svet centra lahko odloča, če je na seji navzočih več
kot polovica vseh članov sveta centra.
(2) Svet centra sprejema sklepe z večino glasov
prisotnih članov sveta.
(3) Podrobnejši način dela sveta centra se določi s statutom
in poslovnikom sveta centra.
2. Direktor centra
11. člen
(direktor centra)
(1) Direktor centra predstavlja in zastopa center,
organizira in vodi strokovno delo ter poslovanje centra in je odgovoren za
zakonitost dela.
(2) Direktorja centra imenuje in razrešuje svet centra s
soglasjem ministra, pristojnega za socialno varstvo.
(3) Mandat direktorja centra traja pet let in začne teči
z datumom, ki je določen v sklepu o imenovanju.
(4) Direktor centra je lahko ponovno imenovan.
(5) Podrobnejši postopek imenovanja in razrešitve
direktorja centra se določi s statutom centra.
12. člen
(pristojnosti in odgovornosti direktorja centra)
(1) Direktor centra poleg nalog iz prvega odstavka
prejšnjega člena tudi:
-       
predlaga svetu centra program dela in finančni načrt ter je odgovoren za
njuno izvajanje,
-       
predlaga svetu centra v sprejetje akt o notranji organizaciji in
sistemizaciji delovnih mest,
-       
predlaga letno poročilo,
-       
sprejema splošne akte centra v zvezi z delovanjem centra, ki niso v
pristojnosti sveta centra,
-       
imenuje in razrešuje pomočnike direktorja po predhodnem mnenju
pristojnega organa lokalne skupnosti, na območju katere se nahajajo prostori
enote centra,
-       
usklajuje opravljanje dejavnosti enot centra,
-       
izvaja odločitve in sklepe sveta centra in ustanovitelja,
-       
imenuje strokovne in druge komisije ali druga delovna telesa za
razrešitev nastalih vprašanj ali pripravo strokovnih predlogov,
-       
vodi delo strokovnega sveta ter obvešča ustanovitelja o stališčih in
predlogih strokovnega sveta,
-       
odloča o ukrepih s področja javnih pooblastil,
-       
ureja zadeve s področja delovnih razmerij v skladu z veljavnimi
predpisi,
-       
določi letni program strokovnega izpopolnjevanja in izobraževanja,
-       
opravlja druge naloge, določene z zakonom, drugimi predpisi, tem sklepom
in splošnimi akti centra.
(2) Direktor centra pri vodenju poslov centra ravna z
javnimi in drugimi sredstvi ter premoženjem v upravljanju s skrbnostjo dobrega
gospodarja.
(3) Direktor centra je za svoje delo odgovoren svetu
centra in ustanovitelju.
3. Strokovni svet centra
13. člen
(strokovni svet centra)
(1) Strokovni svet centra je kolegijski strokovni organ
centra za področje strokovnega dela centra.
(2) Sestava, način oblikovanja in delovanje strokovnega
sveta centra se določijo s statutom centra.
14. člen
(pristojnosti strokovnega sveta centra)
Strokovni svet centra obravnava vprašanja s področja
strokovnega dela ter predlaga ustrezne rešitve in priporočila s tega področja.
4. Svet lokalnih skupnosti
15. člen
(svet lokalnih skupnosti)
(1) Svet lokalnih skupnosti je kolegijski posvetovalni
organ centra, ki ga sestavljajo predstavniki lokalnih skupnosti z območja
delovanja centra.
(2) Sestava, način oblikovanja in delovanje sveta
lokalnih skupnosti se določijo s statutom centra in poslovnikom, ki ureja delo
sveta lokalnih skupnosti.
16. člen
(pristojnosti sveta lokalnih skupnosti)
(1) Pristojnosti sveta lokalnih skupnosti so:
-       
sprejetje poslovnika, ki ureja delo sveta lokalnih skupnosti,
-       
imenovanje dveh predstavnikov lokalne skupnosti v svet centra,
-       
spremljanje izvedbe regionalnih izvedbenih načrtov v skladu z
nacionalnim programom, ki ureja socialno varstvo,
-       
dajanje pobud direktorju centra o uvedbi dodatnih storitev in programov
v posameznih lokalnih skupnostih,
-       
dajanje predlogov in mnenj direktorju centra o vprašanjih, ki se
nanašajo na področje dela centra in na socialno problematiko v posameznih
lokalnih okoljih,
-       
povezovanje med centrom in lokalnimi skupnostmi in
-       
sodelovanje pri vzpostavljanju novih politik na področju socialnega
varstva.
(2) Direktor centra svet lokalnih skupnosti seznani s
finančnim načrtom, programom dela centra in poslovanjem centra.
V. SREDSTVA ZA DELO CENTRA
17. člen
(viri sredstev)
(1) Center pridobiva sredstva za opravljanje dejavnosti:
-       
iz proračuna Republike Slovenije,
-       
iz proračuna lokalnih skupnosti,
-       
na javnih razpisih,
-       
s plačili za storitve,
-       
z donacijami, darili in iz drugih virov.
(2) Ustanovitelj zagotavlja centru sredstva za
opravljanje javne službe, ki so za ta namen zagotovljena v proračunu Republike Slovenije,
upoštevaje sprejet finančni načrt in program dela.
18. člen
(premoženje ustanovitelja)
(1) Center uporablja stvarno nepremično in premično
premoženje ter finančna sredstva, ki mu jih zagotavlja ustanovitelj, v obsegu
in vrednosti, kot so ju v knjigovodskih evidencah oziroma letnih poročilih
(zaključnih bilancah) izkazali s tem sklepom spojeni Center za socialno delo
Izola, Center za socialno delo Koper, Center za socialno delo Piran in Center za
socialno delo Sežana na dan 30. septembra 2018 in kot sta izkazana v
otvoritveni bilanci centra po stanju na dan 1. oktobra 2018.
(2) Center uporablja in upravlja premoženje s skrbnostjo
dobrega gospodarja.
(3) Za upravljanje s premoženjem je center odgovoren
ustanovitelju.
19. člen
(razpolaganje s presežkom prihodkov nad odhodki)
(1) Presežek prihodkov nad odhodki centra se uporablja v
skladu z zakonom, ki ureja fiskalno pravilo.
(2) Presežek prihodkov nad odhodki, izkazan v bilanci
stanja in zmanjšan za presežek po določbah zakona, ki ureja fiskalno pravilo,
lahko center uporabi za opravljanje in razvoj dejavnosti centra.
(3) O načinu razpolaganja s presežkom prihodkov nad
odhodki iz prejšnjega odstavka odloča na predlog sveta centra v imenu
ustanovitelja minister, pristojen za socialno varstvo.
20. člen
(način kritja primanjkljaja sredstev za delo)
O načinu in višini pokrivanja morebitnega presežka odhodkov nad
prihodki odloča na predlog sveta centra v imenu ustanovitelja minister,
pristojen za socialno varstvo.
VI. PRAVICE, OBVEZNOSTI IN ODGOVORNOSTI CENTRA V PRAVNEM PROMETU
21. člen
(pravice, obveznosti in odgovornosti centra v pravnem
prometu)
(1) Center je pravna oseba, ki nastopa v pravnem prometu
v okviru svojih dejavnosti samostojno, z vsemi pravicami in obveznostmi, v
svojem imenu in za svoj račun.
(2) Center odgovarja za svoje obveznosti z vsemi
sredstvi, s katerimi razpolaga.
VII. ODGOVORNOSTI USTANOVITELJA ZA OBVEZNOSTI CENTRA TER
MEDSEBOJNE PRAVICE IN OBVEZNOSTI USTANOVITELJA IN CENTRA
22. člen
(odgovornost ustanovitelja za obveznosti centra)
(1) Ustanovitelj odgovarja za obveznosti centra, ki so
povezane z izvajanjem njegove dejavnosti in se v tekočem letu zagotavljajo iz
proračuna Republike Slovenije.
(2) Ustanovitelj ne odgovarja za obveznosti centra iz
naslova drugih dejavnosti oziroma nalog, ki jih center opravlja za druge osebe
javnega prava.
VIII. PREHODNE IN KONČNE DOLOČBE
23. člen
(vpis v sodni register)
Na podlagi tega sklepa se Center za socialno delo Izola,
Center za socialno delo Koper, Center za socialno delo Piran in Center za
socialno delo Sežana izbrišejo iz sodnega registra in drugih javnih evidenc,
kot njihov pravni naslednik pa se vpiše center.
24. člen
(poslovne evidence)
Na podlagi tega sklepa pooblaščene osebe centra pripravijo zaključne
računovodske izkaze in zaključno poročilo za Center za socialno delo Izola,
Center za socialno delo Koper, Center za socialno delo Piran in Center za
socialno delo Sežana ter vzpostavijo novo (otvoritveno) bilanco centra, v
katero se vključijo vsi poslovni oziroma finančni dogodki ter računovodsko
stanje Centra za socialno delo Izola, Centra za socialno delo Koper, Centra za
socialno delo Piran in Centra za socialno delo Sežana na dan vpisa spojitve v
sodni register po tem sklepu, tako da se nova knjigovodska evidenca centra
začne voditi 1. oktobra 2018.
25. člen
(pravno nasledstvo)
Center z dnem vpisa spojitve Centra za socialno delo Izola,
Centra za socialno delo Koper, Centra za socialno delo Piran in Centra za
socialno delo Sežana v sodni register prevzame od Centra za socialno delo
Izola, Centra za socialno delo Koper, Centra za socialno delo Piran in Centra
za socialno delo Sežana vse javne uslužbence, premoženje, sredstva, opremo,
pravice in obveznosti, nedokončane zadeve, dokumentacijo in arhivsko gradivo.
26. člen
(ureditev delovnih razmerij)
Z dnem vpisa spojitve Centra za socialno delo Izola, Centra
za socialno delo Koper, Centra za socialno delo Piran in Centra za socialno
delo Sežana v sodni register na center preidejo pogodbene in druge pravice ter
obveznosti iz delovnih razmerij, ki so jih imeli delavci Centra za socialno
delo Izola, Centra za socialno delo Koper, Centra za socialno delo Piran in
Centra za socialno delo Sežana.
27. člen
(vršilec dolžnosti direktorja)
Do imenovanja direktorja centra, vendar največ za eno leto,
ustanovitelj brez javnega natečaja imenuje vršilca dolžnosti direktorja, ki je
pooblaščen, da:
-       
opravi priprave za začetek dela centra,
-       
od 1. oktobra 2018 dalje organizira in vodi strokovno delo ter
poslovanje centra.
28. člen
(naloge vršilca dolžnosti direktorja)
(1) Vršilec dolžnosti direktorja vloži do
31. avgusta 2018 predlog za vpis centra v sodni register in predlog za
prenehanje Centra za socialno delo Izola, Centra za socialno delo Koper, Centra
za socialno delo Piran in Centra za socialno delo Sežana.
(2) Vršilec dolžnosti direktorja opravi vsa dejanja v
zvezi z vpisom statusnih sprememb na podlagi tega sklepa v sodni register in
druge naloge v zvezi s konstituiranjem organov centra in enot, sprejme prvi akt
o notranji organizaciji in sistemizaciji delovnih mest centra ter zagotovi vse
druge pogoje za nemoteno izvajanje opravljanja dejavnosti centra.
(3) Do konstituiranja prvega sveta centra ima vršilec
dolžnosti direktorja tudi pristojnost, da sprejme finančni načrt in program
dela centra, letno poročilo centra s predlogom o načinu razpolaganja s
presežkom prihodkov nad odhodki ter druge akte za nemoteno poslovanje centra.
(4) Prvo sejo sveta centra skliče in odpre vršilec
dolžnosti direktorja.
(5) Vršilec dolžnosti direktorja pozove:
-       
lokalne skupnosti, da vsaka imenuje svojega predstavnika v svet lokalnih
skupnosti, skliče prvo sejo sveta lokalnih skupnosti, na kateri ta med svojimi
člani izvoli predsednika in namestnika, ter imenuje svoja predstavnika v svet
centra,
-       
ustanovitelja, da imenuje svoje predstavnike v svet centra,
-       
zaposlene, da izvolijo svoje predstavnike v svet centra.
29. člen
(prenehanje veljavnosti dosedanjih ustanovitvenih aktov)
(1) Z dnem ustanovitve Centra za socialno delo Južna
Primorska prenehajo veljati:
-       
Odlok o preoblikovanju Centra za socialno delo Izola v javni socialno
varstveni zavod, št. 551-01/92-3 z dne 17. 12. 1992 in št.
01403-153/2006/5 z dne 22. 8. 2006,
-       
Odlok o preoblikovanju Centra za socialno delo Koper v javni socialno
varstveni zavod, št. 551-01/92-3 z dne 17. 12. 1992, št. 552-06/2002-1 z
dne 10. 9. 2002 in 01403-16/2011/4 z dne 10. 5. 2011,
-       
Odlok o preoblikovanju Centra za socialno delo Piran v javni socialno
varstveni zavod, št. 551-01/92-3 z dne 17. 12. 1992, št.
552-02/2004-1 z dne 5. 10. 2004 in št. 01403-19/2011/4 z dne
10. 5. 2011,
-       
Odlok o preoblikovanju Centra za socialno delo Sežana v javni socialno
varstveni zavod, št. 551-01/92-3 z dne 17. 12. 1992, št.
01403-52/2006/4 z dne 14. 3. 2006 in št. 01403-172/2006/4 z dne
7. 11. 2006.
(2) Akti iz prejšnjega odstavka se uporabljajo do 30. septembra
2018.
30. člen
(začetek delovanja centra)
Center začne delovati 1. oktobra 2018.
31. člen
(začetek veljavnosti)
Ta sklep začne veljati naslednji dan po objavi v Uradnem
listu Republike Slovenije.
Št. 00711-15/2018
Ljubljana, dne 26. aprila 2018
EVA 2018-2611-0029
Vlada Republike Slovenije
dr. Miroslav Cerar l.r.
Predsednik