1. člen
(1) S tem odlokom se ustanovi Služba Vlade Republike
Slovenije za obnovo po poplavah in plazovih (v nadaljnjem besedilu: služba) kot samostojna vladna služba z delovnim področjem,
določenim s tem odlokom, zakonom, ki ureja interventne ukrepe za odpravo
posledic poplav in zemeljskih plazov iz avgusta 2023, in drugimi predpisi.
(2) Služba se ustanovi za čas
odpravljanja posledic, povezanih s poplavami in zemeljskimi plazovi iz avgusta
2023 (v nadaljnjem besedilu: poplave in plazovi).
2. člen
Služba opravlja naslednje naloge:
a)    
organizacijska, strokovna in druga pomoč pri delovanju vlade in
usklajevanju dela ministrstev v zvezi z odpravo posledic poplav in plazov;
b)    
koordinacija dela nevladnih in humanitarnih organizacij, občin in drugih
subjektov v zvezi z odpravo posledic poplav in plazov;
c)    
naloge, povezane s svetovanjem, sodelovanjem, nudenjem pomoči pri
načrtovanju in projektiranju obnove poškodovanih in uničenih objektov,
usklajevanjem in usmerjanjem ter se nanašajo zlasti na:
1.   svetovanje pri
odločitvah glede načina obnove in nudenje druge strokovne pomoči v zvezi z
obnovo objektov,
2.   koordiniranje priprave
dokumentov, potrebnih za izdelavo programov odprave posledic nesreče,
3.   pomoč pri pripravi
dokumentacije osebam zasebnega prava za pripravo vlog za pridobitev
javnofinančnih sredstev,
4.   nudenje pravnega in
finančnega svetovanja prizadetim občinam in osebam zasebnega prava v zvezi z
obnovo,
5.   koordiniranje izdelave
projektne dokumentacije za gradnjo, razen za gradnjo državne infrastrukture in
obnovo energetske gospodarske javne infrastrukture z izjemo obveznosti
obveščanja,
6.   sodelovanje pri
nadzoru smotrne in namenske rabe javnofinančnih sredstev in drugih virov
financiranja obnove in
7.   pomoč pri organizaciji
strokovnega nadzora nad gradnjo v skladu s predpisi, ki urejajo graditev.
3. člen
Za izvajanje nalog, povezanih s svetovanjem, sodelovanjem,
nudenjem pomoči pri načrtovanju in projektiranju obnove poškodovanih in
uničenih objektov, usklajevanjem in usmerjanjem, iz točke c) prejšnjega člena
se v okviru službe kot notranja organizacijska enota z izpostavami oblikuje
Državna tehnična pisarna za odpravo posledic poplav in plazov.
4. člen
(1) Službo vodi državni sekretar (v nadaljnjem besedilu:
predstojnik).
(2) Predstojnik je za delo službe odgovoren predsedniku
vlade.
PREHODNA IN KONČNA DOLOČBA
5. člen
Akt o notranji organizaciji in sistemizaciji delovnih mest v
službi izda predstojnik po predhodnem soglasju vlade najpozneje v 30 dneh od
uveljavitve tega odloka.
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 00701-8/2023
Ljubljana, dne 7. septembra 2023
EVA 2023-1411-0002
Vlada Republike Slovenije
dr. Robert Golob
predsednik