1. člen
Ta uredba določa odpravo vizumske obveznosti v skladu z
drugim odstavkom 4. člena Uredbe Sveta (ES) št. 539/2001 z dne
15. marca 2001 o seznamu tretjih držav, katerih državljani morajo pri
prehodu zunanjih meja imeti vizume, in držav, katerih državljani so oproščeni
te zahteve (UL L št. 81 z dne 21. 3. 2001, str. 1), zadnjič
spremenjene z Uredbo (EU) 2017/850 Evropskega parlamenta in Sveta z dne
17. maja 2017 o spremembi Uredbe (ES) št. 539/2001 o seznamu tretjih
držav, katerih državljani morajo pri prehodu zunanjih meja imeti vizume, in
držav, katerih državljani so oproščeni te zahteve (Ukrajina) (UL L št. 133
z dne 22. 5. 2017, str. 1).
2. člen
Vizuma za bivanje v Republiki Sloveniji, ki ne presega 90 dni
v katerem koli 180-dnevnem obdobju, ne potrebujejo begunci s priznanim
statusom in osebe brez državljanstva, če je tretja država, v kateri prebivajo
in ki jim je izdala potne dokumente, ena od teh držav: Andora, Argentina,
Avstralija, Bosna in Hercegovina, Brazilija, Brunej, Čile, Črna gora,
Gvatemala, Izrael, Japonska, Južna Koreja, Kanada, Kolumbija, Mehika,
Moldavija, Monako, Makedonija, Nova Zelandija, Peru, San Marino, Singapur,
Srbija, Sveti sedež, Urugvaj, Venezuela, Združene države Amerike, Združeni
arabski emirati ter posebni upravni območji Ljudske republike Kitajske Hongkong
in Macao.
3. člen
Vizuma za bivanje v Republiki Sloveniji, ki ne presega 90 dni
v katerem koli 180-dnevnem obdobju, ne potrebujejo begunci s priznanim statusom
ter osebe brez državljanstva in druge osebe, ki nimajo državljanstva nobene
države, ki prebivajo v Združenem kraljestvu ali na Irskem in so imetniki
priznane potne listine, ki sta jo izdala Združeno kraljestvo ali Irska.
4. člen
Z dnem začetka veljavnosti te uredbe preneha veljati Sklep o
odpravi vizumske obveznosti za begunce in osebe brez državljanstva, če imajo
potne listine, ki so jih izdale tretje države, navedene v Uredbi Sveta (ES)
št. 539/2001, Prilogi II (Uradni list RS, št. 19/10).
5. člen
Ta uredba začne veljati naslednji dan po objavi v Uradnem listu
Republike Slovenije.
Št. 00724-25/2017
Ljubljana, dne 14. septembra 2017
EVA 2017-1811-0048
Vlada Republike Slovenije
dr. Miroslav Cerar l.r.
Predsednik