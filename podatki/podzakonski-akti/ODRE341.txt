1. člen
Republika Slovenija izdaja jamstva za kredite, ki jih
najemajo Slovenske železarne d.o.o., Ljubljana (v nadaljevanju: železarne) po
1. členu Zakona o jamstvu Republike Slovenije za kredite za trajna obratna
sredstva Slovenskih železarn (Uradni list RS, št. 55/92) do skupnega zneska
72,000.000 DEM v tolarski protivrednosti. 
V znesek iz prejšnjega odstavka se vštevajo glavnica, obresti
in drugi stroški, ki se nanašajo na kredit. 
Če je kredit odobren v tolarjih, se protivrednost v DEM do
skupnega zneska iz prvega odstavka določi po srednjem tečaju Banke Slovenije na
dan sklenitve kreditne pogodbe.
2. člen
Republika Slovenija jamči za kredite, ki jih najamejo
železarne pri bankah ali drugih pravnih osebah s sedežem v Republiki Sloveniji,
pod naslednjimi pogoji: 
-       
da imajo železarne glede vseh kreditnih pogojev (znesek, rok odplačila,
obrestna mera in drugi stroški) položaj najboljšega komitenta banke v skladu z
njeno poslovno politiko (razvrstitev v skupino »A«) 
-       
da kreditni pogoji drugih pravnih oseb niso bistveno drugačni od
kreditnih pogojev bank za najboljše komitente 
-       
da je v kreditni pogodbi izrecno navedeno, da imajo železarne položaj
najboljšega komitenta 
-       
da je Vlada Republike Slovenije potrdila poročilo o izvajanju
sanacijskega programa železarn. 
Določbe prejšnjega odstavka se smiselno uporabljajo tudi za
kredite, ki jih železarne najamejo v tujini. Če je kreditodajalec tuja pravna
oseba, ki ni banka, jamči Republika Slovenija za najete kredite le pod pogojem,
da sredstva, iz katerih daje ta pravna oseba kredit železarnam, niso
slovenskega izvora. 
Ministrstvo za finance lahko zahteva od železarn ali od
pravne osebe iz prejšnjega odstavka, da mu predložijo uradne podatke o lastnikih
te pravne osebe in o stanju njenih obveznosti do pravnih oseb s sedežem v
Republiki Sloveniji.
3. člen
Republika Slovenija poravna obveznost iz danega jamstva v
tolarjih.
4. člen
Način zavarovanja terjatve Republike Slovenije v zvezi z
realiziranim jamstvom za kredite se določi s pogodbo, ki jo skleneta
Ministrstvo za finance in železarne pred izdajo jamstva.
5. člen
Minister za finance podpiše izjavo o jamstvu za posamezen
kredit po 1. členu te odredbe na podlagi kreditne pogodbe, ki jo Ministrstvu za
finance predložijo železarne. 
Če Ministrstvo za finance ugotovi, da so kreditni pogoji v
nasprotju z zakonom iz 1. člena te odredbe in s to odredbo, pozove železarne,
da v roku 7 dni spremenijo oziroma dopolnijo kreditno pogodbo s
kreditodajalcem. 
Če železarne ne predložijo spremenjene oziroma dopolnjene
pogodbe v roku iz prejšnjega odstavka, se jamstvo ne izda.
6. člen
Železarne obvestijo Ministrstvo za finance najkasneje pet dni
pred zapadlostjo obveznosti po kreditni pogodbi, če bodo poravnale te obveznosti.
Če železarne ne poravnajo obveznosti po kreditni pogodbi,
poravna te obveznosti Ministrstvo za finance iz proračuna Republike Slovenije,
in sicer v roku sedem dni od zapadlosti obveznosti.
7. člen
Železarne smejo spreminjati določbe kreditnih pogodb, na
podlagi katerih je bilo izdano jamstvo Republike Slovenije, le ob predhodnem
soglasju ministra za finance.
8. člen
Ta odredba začne veljati naslednji dan po objavi v Uradnem
listu Republike Slovenije.
Št. 441-01/93
Ljubljana, dne 18. januarja 1993.
Mitja Gaspari l. r. 
Minister 
za finance