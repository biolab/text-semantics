1. člen
(vsebina)
(1) Ta pravilnik določa način identifikacije in registracije
ovc in koz (v nadaljnjem besedilu: drobnica), način vodenja centralnega
registra drobnice, spremljanje premikov drobnice, vodenje registra drobnice na
gospodarstvu in registracijo imetnikov drobnice v evidenci imetnikov rejnih
živali. 
(2) Ta pravilnik določa pristojni organ, oblike in način
dobavljanja identifikatorjev, identifikacijsko številko živali,
identifikacijsko številko gospodarstva, spremni list, roke za označitev
drobnice in priglašanje premikov ter staleža živali za izvajanje Uredbe Sveta
(ES) št. 21/2004 z dne 17. decembra 2003 o uvedbi sistema za identifikacijo in
registracijo ovc in koz ter o spremembi Uredbe (ES) št. 1782/2003 in direktiv
92/102/EGS in 64/432/EGS (UL L št. 5 z dne 9. 1. 2004, str. 8), zadnjič
spremenjene z Uredbo Sveta (EU) št. 517/2013 z dne 13. maja 2013 o prilagoditvi
nekaterih uredb ter odločb in sklepov na področjih prostega pretoka blaga,
prostega gibanja oseb, prava družb, politike konkurence, kmetijstva, varnosti
hrane, veterinarske in fitosanitarne politike, prometne politike, energetike,
obdavčitve, statistike, vseevropskih omrežij, pravosodja in temeljnih pravic,
pravice, svobode in varnosti, okolja, carinske unije, zunanjih odnosov,
zunanje, varnostne in obrambne politike ter institucij zaradi pristopa
Republike Hrvaške (UL L št. 158 z dne 10. 6. 2013, str. 1), (v nadaljnjem
besedilu: Uredba 21/2004/ES).
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
pristojni organ v skladu s točko (d) 2. člena Uredbe 21/2004/ES je Uprava
za varno hrano, veterinarstvo in varstvo rastlin (v nadaljnjem besedilu:
uprava); 
-       
Sektor za identifikacijo in registracijo ter informacijske sisteme (v
nadaljnjem besedilu: SIRIS) je služba v okviru uprave, ki izvaja sistem
identifikacije in registracije živali v Republiki Sloveniji za namen
opravljanja veterinarskih kontrol organa, pristojnega po predpisih, ki urejajo
veterinarstvo, za namen opravljanja kontrol izvajanja ukrepov kmetijske
politike organa, pristojnega po predpisih, ki urejajo kmetijstvo, za namen
izvajanja rejskih programov ter druge namene v skladu s predpisi; 
-       
evidenca imetnikov rejnih živali (v nadaljnjem besedilu: EIRŽ) je
evidenca v skladu s 7. členom Uredbe 21/2004/ES; 
-       
centralni register drobnice (v nadaljnjem besedilu: CRD) je računalniška
zbirka podatkov v skladu z 8. členom Uredbe 21/2004/ES; 
-       
register drobnice na gospodarstvu (v nadaljnjem besedilu: RDG) je
register v skladu s 5. členom Uredbe 21/2004/ES; 
-       
G-MID je identifikacijska številka gospodarstva, ki je sestavljena iz
dvočrkovne oznake za Republiko Slovenijo »SI« in do devetmestne neponovljive
številke; 
-       
pooblaščena organizacija je veterinarska organizacija, ki v skladu s
predpisi, ki urejajo veterinarstvo, opravlja dejavnost označevanja živali in
vodenje registra kot javno veterinarsko službo, ali organizacija, ki v skladu s
predpisi, ki urejajo kmetijstvo, in predpisi, ki urejajo živinorejo, opravlja
identifikacijo in registracijo živali kot javno službo strokovnih nalog v
živinoreji; 
-       
identifikator je prvi identifikator ali drugi identifikator; 
-       
premik drobnice je vsak premik med gospodarstvi oziroma lokacijami,
razen dnevne ali nekajdnevne paše na bližnjih pašnikih, če drobnica ne prihaja
v stik z drobnico z drugih gospodarstev; 
-       
spremni list je dokument o premiku iz prvega odstavka 6. člena Uredbe
21/2004/ES.
3. člen
(označitev drobnice)
(1) Imetnik iz točke (c) 2. člena Uredbe 21/2004/ES, ki je
lahko lastnik oziroma se po pooblastilu lastnika ukvarja z rejo, varstvom,
klanjem, nakupom in prodajo, prevozom, razstavljanjem ali drugo vrsto rabe
drobnice, je odgovoren za pravočasno in pravilno označitev živali. 
(2) Živali označuje imetnik sam, lahko pa to zanj opravi
pooblaščena organizacija. Če opravi označitev živali pooblaščena organizacija,
mora pooblaščena organizacija voditi podatke o priglasitvah označitve in o
izdanih ušesnih znamkah oziroma identifikatorjih ter navedene podatke na
zahtevo posredovati SIRIS v elektronski obliki. 
(3) Rok iz prvega odstavka 4. člena Uredbe 21/2004/ES za
označitev živali je šest mesecev. Rok za označitev živali v ekstenzivnih
pogojih reje je devet mesecev. 
(4) Prvi identifikator iz točke (a) drugega odstavka 4. člena
Uredbe 21/2004/ES je ušesna znamka iz 4. člena tega pravilnika, ki je nameščena
v desno uho. 
(5) Drugi identifikator iz točke (b) drugega odstavka 4.
člena Uredbe 21/2004/ES je lahko: 
-       
ušesna znamka, ki je po obliki in vsebini enaka prvemu identifikatorju; 
-       
ušesna znamka z elektronsko identifikacijo; 
-       
na gospodarstvih, ki so aktivno vključena v rejski program priznane
rejske organizacije pri drobnici: tetoviranje s številko, ki je enaka številki
na prvem identifikatorju, pri čemer je mesto tetoviranja levo uho, pri kozah
lahko tudi repna guba. 
(6) Za živali iz tretjega odstavka 4. člena Uredbe 21/2004/ES
se kot alternativo načinu identifikacije iz drugega odstavka 4. člena Uredbe
21/2004/ES dovoli način identifikacije, opisane v oddelku A.7 priloge Uredbe
21/2004/ES. 
(7) Če so živali, identificirane v skladu s prejšnjim
odstavkom, namenjene za rejo preko starosti dvanajst mesecev, ali če so
namenjene za trgovino znotraj Evropske unije (v nadaljnjem besedilu: EU) ali za
izvoz v tretje države, jih je treba identificirati v skladu s tretjim, četrtim
in petim odstavkom tega člena. 
(8) Rok za označitev uvoženih živali v skladu s četrtim
odstavkom 4. člena Uredbe 21/2004/ES je štirinajst dni.
4. člen
(ušesna znamka)
(1) Ušesna znamka iz četrtega odstavka prejšnjega člena tega
pravilnika mora biti rumene barve, sestavljena iz moškega in ženskega dela, ki
se ob uporabi spojita, ter široka najmanj 40 mm in visoka najmanj 20 mm. Na
moškem delu ušesne znamke mora biti natisnjeno: 
-       
oznaka pristojnega organa, ki izdaja identifikacijske številke (UVHVVR),
velikost črk najmanj 3 mm in 
-       
identifikacijska številka živali: dvočrkovna oznaka Republike Slovenije
»SI« in prve tri številke v velikosti najmanj 5 mm, zadnje tri številke pa
najmanj v velikosti 12 mm. 
(2) Na ženskem delu ušesne znamke je lahko tudi druga vsebina
(npr. dodatna individualna identifikacijska oznaka živali), vendar to ne sme
vplivati na čitljivost identifikacijske številke. 
(3) Ušesna znamka za označevanje živali iz šestega odstavka
prejšnjega člena mora biti rumene barve, okrogla, premera najmanj 27 mm, ki je
po vstavitvi v uho ni več mogoče ponovno uporabiti. Na moškem delu ušesne
znamke mora biti v črni barvi odtisnjena skupinska identifikacijska številka,
na ženskem delu pa je lahko tudi druga vsebina (npr. dodatna identifikacija
živali, zaporedna številka izdane znamke v okviru ene skupinske
identifikacijske številke), vendar to ne sme vplivati na čitljivost
identifikacijske številke. 
(4) Ušesne znamke morajo izpolnjevati tudi naslednje splošne
pogoje: 
-       
biti morajo plastične, brez ostrih robov in grobih površin, ki bi
povzročale draženje kože, in iz neškodljivega materiala, odpornega na staranje,
vremenska nihanja in hlevske pogoje, pri čemer morajo obstojnost barve,
prožnost materiala in trdnost spoja trajati celo življenjsko dobo živali; 
-       
konica mora biti ostra in primerne trdote, da zlahka prebode uho, material
ne sme biti koroziven in ne sme povzročati vnetij na mestu vboda; 
-       
tisk mora biti laserski oziroma tak, da je dobro čitljiv in obstojen
celo življenjsko dobo živali ter ga ni mogoče odstraniti; 
-       
vstavitev znamke v uho mora biti enostavna, za spojitev obeh delov mora
biti potrebna običajna sila, ki zagotavlja, da sta oba dela spojena, po
aplikaciji se mora ušesna znamka tekoče sprostiti iz klešč; 
-       
izpad ušesnih znamk ne sme presegati 5% letno v petih letih po
vstavitvi, kar predstavlja pogoj za pozitivno referenco znamke. 
(5) Za živali z izrazito majhnimi uhlji, za pritlikave pasme
živali ali za živali s poškodovanim uhljem se kot identifikator lahko uporabi
manjša ušesna znamka, na kateri je možno iztiskati napis iz prvega odstavka
tega člena v velikosti najmanj 5 mm. Ušesna znamka mora biti rumene barve in
mora izpolnjevati splošne pogoje iz prejšnjega odstavka. 
(6) Identifikacijska številka živali na ušesnih znamkah,
izdanih v Republiki Sloveniji, je osemmestna neponovljiva identifikacijska
številka živali. Prvi dve mesti zavzema oznaka Republike Slovenije »SI«,
preostala mesta pa zaporedna številka. Identifikacijske številke izdaja SIRIS.
5. člen
(izguba ušesne znamke)
(1) Če žival ušesno znamko izgubi ali ta postane nečitljiva,
mora imetnik drobnice ušesno znamko čim prej, najpozneje pa v štirih tednih od
dneva, ko to opazi, nadomestiti z dvojnikom ušesne znamke. Imetnik mora
najpozneje v sedmih dneh od dneva, ko to opazi, naročiti dvojnik ušesne znamke
in ga vstaviti v uho takoj oziroma najpozneje v sedmih dneh od dneva prejema
dvojnika ušesne znamke. Dobavitelj ušesnih znamk mora dvojnik dostaviti
naročniku najpozneje v štirinajstih dneh od dneva naročila. 
(2) Izgubljena ušesna znamka se lahko, pod pogojem, da
sledljivost ni ogrožena, nadomesti tudi z novim parom ušesnih znamk, na katerih
je odtisnjena druga identifikacijska številka. Preostalo staro znamko mora v
tem primeru imetnik odstraniti iz ušesa. 
(3) Vsako nadomestitev izgubljene ušesne znamke na način iz
prejšnjega odstavka mora imetnik živali vpisati v RDG. Vpisati je treba datum
nadomestitve in novo identifikacijsko številko, tako da je zagotovljena
povezava s prejšnjo identifikacijsko številko. V vseh nadaljnjih postopkih se
uporablja nova identifikacijska številka.
6. člen
(elektronska identifikacija)
(1) V Republiki Sloveniji v skladu z dovoljenim odstopanjem
iz tretjega odstavka 9. člena Uredbe 21/2004/ES elektronska identifikacija (v
nadaljnjem besedilu: EID) za živali, ki niso namenjene trgovanju znotraj EU, ni
obvezna. 
(2) Imetniki se lahko na posameznem gospodarstvu za posamezne
živali odločijo vzpostaviti prostovoljni sistem EID drobnice. Imetnik, ki želi
vzpostaviti prostovoljni sistem, mora namero priglasiti SIRIS tri mesece pred
nameravano vzpostavitvijo. 
(3) Uporabljajo se elektronski identifikatorji v obliki
elektronske ušesne znamke. Elektronski identifikatorji morajo biti v celoti
tehnično skladni s standardi, predpisanimi za elektronsko identifikacijo
drobnice v EU. 
(4) Struktura oznake transponderja mora biti v skladu s standardom
ISO 11784 in z opisi iz točke (c) poglavja I priloge Odločbe Evropske komisije
z dne 15. decembra 2006 o izvajanju Uredbe Sveta (ES) št. 21/2004 glede smernic
in postopkov za identifikacijo in registracijo ovc in koz (UL L št. 401 z dne
30. 12. 2006, str. 41). Koda države za Slovenijo je 705, nacionalna
identifikacijska oznaka pa identifikacijska številka iz šestega odstavka 4.
člena tega pravilnika. 
(5) Za vsako žival, ki je označena z elektronskim
identifikatorjem, mora biti v RDG to označeno tako, da je poleg
identifikacijske številke vpisana oznaka »EID«. 
(6) Za vsako EID žival, ki se premika z gospodarstva, mora
biti na spremnem listu to označeno tako, da je poleg identifikacijske številke
vpisana oznaka »EID«. 
(7) Imetnik, ki nima vzpostavljenega prostovoljnega sistema
elektronske identifikacije, a je na svoje gospodarstvo premaknil EID žival,
bodisi iz druge države članice, bodisi z gospodarstva s prostovoljnim EID
sistemom, mora ravnati v skladu s petim in šestim odstavkom tega člena.
7. člen
(naročniki in dobavitelji identifikatorjev)
(1) Naročniki identifikatorjev za označevanje živali po tem
pravilniku so imetniki drobnice, ki so vpisani v EIRŽ in imajo dodeljen G-MID,
ali v njihovem imenu pooblaščene organizacije. 
(2) Dobavitelji identifikatorjev za označevanje živali (v
nadaljnjem besedilu: dobavitelj) po tem pravilniku so pravne ali fizične osebe,
ki imajo status uradnega dobavitelja identifikatorjev. 
(3) SIRIS v publikacijah in na svojih spletnih straneh iz 17.
člena tega pravilnika objavi podatke o dobaviteljih identifikatorjev. S
soglasjem dobavitelja se objavijo naslednji podatki: 
-       
osebno ime oziroma firma ter naslov oziroma sedež dobavitelja in
kontaktni podatki; 
-       
tip identifikatorjev; 
-       
cene in dobavni roki iz ponudbe.
8. člen
(pridobitev statusa dobavitelja identifikatorjev)
(1) Ponudnik, ki želi dobavljati identifikatorje po tem
pravilniku, mora na upravo vložiti vlogo za pridobitev statusa dobavitelja
identifikatorjev. Vloga mora vsebovati: 
1.     
osebno ime oziroma firmo ter naslov oziroma sedež ponudnika in kontaktne
podatke; 
2.     
pozitivno priporočilo uprave, če je ponudnik v preteklosti že pridobil
status dobavitelja identifikatorjev; 
3.     
izjavo, da ponujen identifikator izpolnjuje vse pogoje iz tega
pravilnika, za elektronske identifikatorje pa tudi zahteve glede skladnosti s
predpisanimi standardi in sposobnostjo odčitavanja, opredeljeno v Odločbi
Komisije iz četrtega odstavka 6. člena tega pravilnika; 
4.     
izjavo o zagotavljanju dobav za vsako naročilo, ne glede na količino, v
rokih, ki jih navaja v ponudbi, pri čemer dobavni roki ne smejo biti daljši od
30 dni, za dvojnike pa 14 dni; 
5.     
izjavo, da je ponudnik opremljen za elektronsko povezovanje s CRD; 
6.     
opis sistema kontrole nad postopki, ki zagotavljajo točnost izpisovanja
identifikacijskih številk, stalno kvaliteto tiska in kvaliteto distribucije do
naročnikov; 
7.     
vzorec identifikatorjev in klešč ob prvi vlogi; 
8.     
ponudbo, iz katere morajo biti razvidni: 
- 
tip identifikatorjev, 
- 
cene identifikatorjev, 
- 
cena dvojnika ušesnih znamk, 
- 
cena klešč oziroma aplikatorjev, 
- 
dobavni roki. 
(2) Ponudba mora veljati za obdobje najmanj dveh let.
Dobavitelj identifikatorjev mora dobavljati najmanj naslednje tipe
identifikatorjev: par ušesnih znamk z individualno identifikacijsko številko,
dvojnik identifikacijske številke z isto vsebino kot originalna
identifikacijska številka, par ušesnih znamk za označitev z EID in ušesne
znamke iz tretjega odstavka 4. člena tega pravilnika. Dobavitelj
identifikatorjev mora dobavljati vse vrste blaga, ki ga je ponudil v vlogi.
Navedene cene iz ponudbe veljajo za najvišje. 
(3) V odločbi o podelitvi statusa dobavitelja se dodeli
uporabniško ime in geslo za dostop do elektronskega sistema naročanja
identifikatorjev. Uprava in dobavitelj identifikatorjev skleneta pogodbo o ureditvi
medsebojnih razmerij, s katero določita zlasti trajanje statusa dobavitelja za
dobo najmanj dveh let, odzivnost in dobavne roke, tip identifikatorjev,
najvišje cene identifikatorjev in klešč in razloge za odpoved pogodbe. 
(4) Dobavitelj mora SIRIS sproti sporočati podatke o
identifikatorjih, ki jih je dobavil, o naročniku in o odposlanih
identifikacijskih številkah. 
(5) Če uprava ugotovi, da dobavitelj dobavlja neprimerno
blago oziroma posluje v nasprotju z določbami tega pravilnika, dobavitelju odpove
pogodbo. Dobavitelj iz tega odstavka ne more prejeti pozitivnega priporočila uprave
v obdobju dveh let od odpovedi pogodbe. 
(6) Uprava vodi seznam dobaviteljev identifikatorjev.
9. člen
(register drobnice na gospodarstvu)
(1) Vsak imetnik drobnice mora na gospodarstvu voditi RDG, v
katerega je dolžan vpisovati podatke najpozneje v sedmih dneh po dogodku. 
(2) Popis staleža mora imetnik vpisati v RDG najpozneje v
sedmih dneh po datumu, ko je podatke priglasil v Evidenco rejnih živali.
(3) RDG se vodi v pisni ali elektronski obliki, tako da je
zagotovljena preglednost podatkov v skladu z navodili, objavljenimi na spletnih
straneh iz 17. člena pravilnika. Če se RDG vodi v elektronski obliki, mora biti
inšpektorju oziroma kontrolorju ob izvajanju nadzora predstavljen izpis na
papir v ustrezni obliki. RDG mora biti ob vsakem času dosegljiv na lokaciji
gospodarstva in na razpolago še najmanj tri leta po zadnji vpisani spremembi. 
(4) Za gospodarstva, ki vključijo drobnico v izvajanje
potrjenih rejskih programov v skladu s predpisom, ki ureja pogoje za priznanje
rejskih organizacij, in v rokih iz prvega odstavka tega člena vodijo evidence,
ki vsebujejo vse podatke iz priloge B Uredbe 21/2004/ES, se šteje, da vodijo
RDG v skladu s tem pravilnikom.
10. člen
(spremni list)
(1) Spremni list izda imetnik, ki živali odda, za skupino
živali, ki se na določen dan premika na določeno namembno gospodarstvo. 
(2) Spremni list se izdaja na osnovnem, oštevilčenem obrazcu,
katerega vzorec je objavljen na spletnih straneh iz 17. člena tega pravilnika.
Spremne liste v osnovni obliki založi uprava. 
(3) Imetniki, ki imajo lastni informacijski sistem, s katerim
lahko avtomatizirano izdajajo spremne liste, lahko uporabljajo prilagojeno
obliko spremnega lista, ki jo predhodno potrdi uprava, in jo objavi na spletnih
straneh iz 17. člena tega pravilnika. 
(4) Spremni list se hrani na namembnem gospodarstvu vsaj tri
leta.
11. člen
(prenehal
veljati)
12. člen
(centralni register drobnice)
(1) SIRIS vodi CRD v elektronski obliki. V CRD se vodijo
zlasti naslednji podatki: 
-       
(črtana); 
-       
o premikih živali med gospodarstvi, ki jih imetniki drobnice sporočajo v
skladu s 13. in 15. členom tega pravilnika; 
-       
operativni podatki o označevanju živali; 
-       
o nadzoru nad izvajanjem določb tega pravilnika; 
-       
o izvajalcih nalog javne službe na področju označevanja in registracije
drobnice; 
-       
o osebah, ki imajo dostop do podatkov iz CRD. 
(2) Morebitna neskladja med dejanskim stanjem in podatki v
CRD usklajuje SIRIS po uradni dolžnosti ali na zahtevo stranke. 
(3) SIRIS za vsako gospodarstvo vsaj enkrat letno imetniku
izda izpis iz CRD.
13. člen
(priglašanje premikov živali)
Vsak imetnik drobnice mora v skladu z 8. členom Uredbe 21/2004/ES
priglasiti premik živali v CRD najkasneje v sedmih dneh po premiku. Priglasiti
je treba podatke o odhodih z gospodarstva in prihodih na gospodarstvo. Podatke
se priglaša na način iz 15. člena tega pravilnika ter na obrazcih, objavljenih
v skladu s 17. členom tega pravilnika.
14. člen
(prenehal
veljati)
15. člen
(način priglašanja podatkov v CRD)
(1) Imetnik drobnice priglaša podatke v CRD na enega od
naslednjih načinov: 
-       
neposredno v CRD v elektronski obliki, 
-       
prek pooblaščenih organizacij, ki podatke najkasneje v treh dneh po
prejemu vpišejo v CRD. 
(2) Za vključitev v sistem elektronskega poslovanja mora SIRIS
imetniku na podlagi njegovega zahtevka omogočiti elektronski dostop do CRD. Ob
dodelitvi elektronskega dostopa se imetnika vpiše v seznam elektronskega
poslovanja. 
(3) Pooblaščena organizacija iz prvega odstavka tega člena
mora voditi podatke o prejemu obrazcev oziroma podatkov, potrebnih za
priglasitev v CRD s strani imetnika, in na zahtevo imetnika izdati potrdilo o
prejemu. Taka zahteva se lahko izpolni s potrditvijo v RDG ali na imetnikovem
izvodu obrazca. 
(4) Podatke o premikih priglasi imetnik drobnice neposredno v
CRD v elektronski obliki ali prek veterinarskih pooblaščenih organizacij.
16. člen
(druge naloge pooblaščenih organizacij)
Pooblaščene organizacije morajo poleg nalog iz drugega
odstavka 3. člena tega pravilnika, druge alineje prvega odstavka prejšnjega
člena in tretjega odstavka prejšnjega člena: 
-       
hraniti dokumente v zvezi z opravljanjem dejavnosti identifikacije in
registracije živali in podatkov o prejemu obrazcev oziroma podatkov, potrebnih
za priglasitev v CRD najmanj tri leta, 
-       
opozarjati imetnike na neskladja v podatkih in nuditi pomoči pri odpravi
le-teh, 
-       
posredovati pri odpravi napak in vzdrževanju integritete CRD, 
-       
izpisati stanje iz CRD na zahtevo imetnika.
17. člen
(spletne strani)
Uprava vzpostavi spletne strani, na katerih objavlja zlasti
naslednje informacije: 
-       
informacije o sistemu identifikacije in registracije drobnice, ki jih v
skladu s prvim in osmim odstavkom 4. člena (rok za označitev, vzorec
identifikatorja), šestim odstavkom 5. člena (vzorec registra na gospodarstvu),
petim odstavkom 6. člena (vzorec spremnega dokumenta) in prvim odstavkom 11.
člena (pristojni organ) Uredbe 21/2004/ES Republika Slovenija posreduje
Evropski komisiji in državam članicam; 
-       
dostop do spletnih strani z informacijami, naštetimi v prejšnji alineji,
drugih držav članic; 
-       
obliko obrazcev po tem pravilniku; 
-       
navodila za izvajanje sistema identifikacije in registracije drobnice po
tem pravilniku; 
-       
dostop do CRD prek sistema Volos v skladu s tem pravilnikom; 
-       
najvišje cene storitev identifikacije in registracije živali.
18. člen
(nadzor)
Nadzor nad izvajanjem določb tega pravilnika opravljajo
kmetijski inšpektor in uradni veterinar, v skladu s predpisi, ki urejajo
kmetijstvo, predpisi, ki urejajo živinorejo in predpisi, ki urejajo
veterinarstvo. Nadzor se izvaja zlasti na gospodarstvih, kjer se zadržuje
drobnica, pri imetnikih drobnice in pooblaščenih organizacijah.

Pravilnik o identifikaciji in registraciji
drobnice (Uradni list RS, št. 75/10) vsebuje naslednjo prehodno in končni
določbi:
»19. člen
(prehodne določbe)
(1) Ne glede na določbo drugega odstavka 6. člena tega
pravilnika imetniki, ki so vzpostavili prostovoljni sistem EID drobnice do
dneva uveljavitve tega pravilnika, o tem obvestijo SIR najpozneje v treh
mesecih po uveljavitvi tega pravilnika. 
(2) Ne glede na določbo drugega odstavka 5. člena tega
pravilnika se do 31. decembra 2010 lahko v primeru, ko je izgubljena le ena
ušesna znamka, le-to nadomesti z novo ušesno znamko, na kateri je odtisnjena
druga identifikacijska številka, ne da bi se odstranjevalo in nadomeščalo tudi
preostalo staro znamko iz drugega ušesa. 
(3) Za živali, rojene in označene do 31. decembra 2004, ki so
še vedno označene z originalnimi identifikatorji, na primer z enojno ali dvojno
ušesno znamko selekcijske službe, tetoviranjem selekcijske službe ali z
veterinarsko ušesno znamko, se šteje, da so označene v skladu s tem
pravilnikom.
20. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o identifikaciji in registraciji drobnice (Uradni list RS, št. 22/04).
21. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o
identifikaciji in registraciji drobnice (Uradni list RS, št. 26/14) vsebuje naslednjo prehodno in
končno določbo:
»8. člen
Ušesne znamke s podatki iz prvega odstavka 4. člena
Pravilnika o identifikaciji in registraciji drobnice (Uradni list RS, št.
75/10) se lahko uporabljajo do porabe zalog, vendar najpozneje do 1. januarja
2018.
9. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o Evidenci imetnikov rejnih živali in Evidenci rejnih živali (Uradni list RS,
št. 87/14)
vsebuje naslednjo končno določbo:
»9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o Evidenci imetnikov rejnih živali in
Evidenci rejnih živali (Uradni list RS, št. 15/16)
vsebuje naslednjo končno določbo:
»6. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o
identifikaciji in registraciji drobnice (Uradni list RS, št. 36/19) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.