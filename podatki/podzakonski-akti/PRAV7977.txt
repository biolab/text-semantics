I. SPLOŠNE DOLOČBE
1. člen
(vsebina pravilnika)
S tem pravilnikom se določajo postopek, kriteriji in merila za
sofinanciranje organizacije in izvedbe državnih tekmovanj za učence, dijake,
vajence in študente višjih strokovnih šol, sofinanciranje udeležbe na
mednarodnih tekmovanjih ter olimpijadi iz znanja za dijake in študente višjih
strokovnih šol po predhodnem izboru na državni ravni ter postopek zagotavljanja
sredstev iz proračuna Republike Slovenije za sofinanciranje šolskih tekmovanj.
2. člen
(namen sofinanciranja)
Ministrstvo za šolstvo in šport (v nadaljevanju: ministrstvo)
sofinancira dejavnost organizacije in izvedbe tekmovanj na področju vzgoje in
izobraževanja za učence, dijake, vajence in študente višjih strokovnih šol
oziroma udeležbo na mednarodnih tekmovanjih.
3. člen
(vrste tekmovanj)
Ministrstvo sofinancira državna tekmovanja s področja znanstvene
discipline oziroma znanstvenih disciplin, določenih v 4. členu tega pravilnika
(državna tekmovanja iz znanja), in druga državna tekmovanja s področij,
določenih v 5. Členu tega pravilnika.
Ministrstvo sofinancira udeležbo na evropskih ali svetovnih mednarodnih
tekmovanjih ter na olimpijadah iz znanja.
II. DRŽAVNA TEKMOVANJA
4. člen
(državna tekmovanja iz znanja)
Državna tekmovanja iz znanja, ki jih sofinancira ministrstvo,
morajo biti s področja znanstvene discipline oziroma več znanstvenih disciplin,
ki so povezana z učnimi načrti oziroma s katalogi znanj iz naslednjih predmetov
oziroma predmetnih področij: slovenščina ali italijanščina ali madžarščina,
tuji jeziki, zgodovina, geografija, matematika, fizika, tehnika, tehnologija, računalništvo,
logika, kemija, biologija.
5. člen
(druga državna tekmovanja)
Druga državna tekmovanja, ki jih sofinancira ministrstvo, so
lahko iz naslednjih področij:
-       
kultura, kulturne in naravne dediščine,
-       
umetnost,
-       
trajnostni razvoj oziroma vseživljenjsko učenje,
-       
poklicno in strokovno izobraževanje, zlasti s področja deficitarnih
poklicev.
6. člen
(organizacija in izvedba državnih tekmovanj)
Državna tekmovanja, ki jih sofinancira ministrstvo, morajo biti
organizirana stopenjsko. Organizirana so lahko na naslednjih stopnjah: šolska,
regionalna, državna. Organizirane stopnje tekmovanje so lahko tudi drugače
poimenovane, vendar mora biti iz organizacije in izvedbe posamezne stopnje tekmovanja
razvidno, za katero stopnjo gre.
Organizator državnega tekmovanja, ki ga sofinancira
ministrstvo, mora organizirati najmanj dve stopnji tekmovanj, pri čemer mora
biti šolska oziroma regionalna stopnja, kadar šolska stopnja ni organizirana,
dostopna vsem učencem, dijakom, vajencem ali študentom višjih strokovnih šol.
Na šolsko oziroma regionalno stopnjo, kadar šolska stopnja ni organizirana, se tekmovalci
prijavijo na šoli, ki jo obiskujejo.
Na državno stopnjo tekmovanja se lahko uvrstijo tekmovalci le
na podlagi rezultata na predhodni stopnji tekmovanja. Državna stopnja
tekmovanja se praviloma izvaja v različnih krajih v Republiki Sloveniji.
7. člen
(roki za izvedbo državnih tekmovanj)
Državna tekmovanja iz znanja se morajo zaključiti do konca
meseca aprila tekočega šolskega leta. Druga državna tekmovanja se morajo
zaključiti do konca tekočega šolskega leta.
III. UDELEŽBA NA MEDNARODNIH TEKMOVANJIH
8. člen
(sofinanciranje udeležbe na evropskih mednarodnih
tekmovanjih)
V skladu s tem pravilnikom mora biti evropsko mednarodno tekmovanje
organizirano s področja znanstvene discipline oziroma več znanstvenih
disciplin, ki so povezane z učnimi načrti oziroma katalogi znanja iz naslednjih
predmetov oziroma predmetnih področij: jeziki, zgodovina, geografija,
matematika, fizika, računalništvo, tehnika, tehnologija, kemija, biologija.
Ministrstvo sofinancira udeležbo na evropskem mednarodnem tekmovanju,
če je na njem udeleženih najmanj 10 držav in če ima najmanj petletno tradicijo
oziroma če je bilo pred objavo javnega razpisa za sofinanciranje udeležbe na
mednarodnih tekmovanjih organizirano najmanj petkrat.
9. člen
(sofinanciranje udeležbe na svetovnih mednarodnih
tekmovanjih)
V skladu s tem pravilnikom mora biti svetovno mednarodno tekmovanje
organizirano s področja znanstvene discipline oziroma več znanstvenih
disciplin, ki so povezane z učnimi načrti oziroma katalogi znanja iz naslednjih
predmetov oziroma predmetnih področij: jeziki, zgodovina, geografija, matematika,
fizika, računalništvo, tehnika, tehnologija, kemija, biologija.
Ministrstvo sofinancira udeležbo na svetovnem mednarodnem tekmovanju,
če je na njem udeleženih najmanj 30 držav iz različnih kontinentov in če ima
najmanj petletno tradicijo oziroma če je bilo pred objavo javnega razpisa za
sofinanciranje udeležbe na mednarodnih tekmovanjih organizirano najmanj petkrat.
IV. RAZPIS ZA SOFINANCIRANJE ŠOLSKIH TEKMOVANJ
10. člen
(javni razpis za sofinanciranje šolskih tekmovanj)
Proračunska sredstva za sofinanciranje šolskih tekmovanj se
subjektom podelijo na podlagi javnega razpisa.
Ministrstvo objavi javni razpis za sofinanciranje šolskih tekmovanj
(v nadaljevanju: razpis) sočasno v Uradnem listu Republike Slovenije in na spletni
strani ministrstva.
11. člen
(prijavitelji na razpisu)
Na razpis se lahko prijavijo subjekti, ki izpolnjujejo pogoje
za organizacijo in izvedbo tekmovanja za posamezno tekmovalno področje ter
stopnjo tekmovanja glede na tekmovalno gradivo (v nadaljevanju: prijavitelj).
Prijavitelji morajo sami organizirati in izvesti posamezno tekmovanje
ter stopnjo tekmovanja. Za organizacijo in izvedbo tekmovanja prijavitelji ne
smejo sklepati pravnih poslov s podizvajalci.
Če pri organizaciji in izvedbi tekmovanja sodeluje še kakšen
drug subjekt, ki ni prijavitelj na razpisu za organizacijo in izvedbo
posameznega tekmovanja ter posamezne stopnje tekmovanja, mora prijavitelj v
prijavi na razpis to zapisati in natančno opredeliti vlogo drugega subjekta.
Prijavitelj je neposredno odgovoren za izbiro in dejanja drugih subjektov pri organizaciji
in izvedbi posameznega tekmovanja ter stopnje tekmovanja. Sredstva iz razpisa
pridobi le prijavitelj, ki je odgovoren za njihovo namensko porabo.
12. člen
(Programski svet za tekmovanja)
Minister za šolstvo in šport (v nadaljevanju: minister) s sklepom
imenuje Programski svet za tekmovanja (v nadaljevanju: programski svet), ki
sprejme izhodišča in merila za ocenjevanje prijav za sofinanciranje šolskih
tekmovanj (v nadaljevanju: merila) za tekoče koledarsko leto.
13. člen
(strokovna komisija)
Za vodenje postopka razpisa minister s sklepom imenuje strokovno
komisijo. Strokovna komisija ima tri ali pet članov. Izmed članov strokovne
komisije minister imenuje predsednika strokovne komisije (v nadaljevanju:
predsednik).
Strokovna komisija lahko sodeluje v celotnem ali v delu postopka.
Strokovna komisija mora sodelovati pri pripravi razpisa ter odpiranju, pregledu
in ocenjevanju prijav na razpis. Seje strokovne komisije skliče predsednik.
Seje strokovne komisije so javne, razen postopek ocenjevanja prijav na razpisu.
O sejah strokovne komisije se vodi zapisnik.
14. člen
(razdelitev sredstev iz razpisa)
Za tekmovanja iz znanja (državna in mednarodna) se skupno
nameni 80% v razpisu predvidenih sredstev, od tega največ 15% za mednarodna
tekmovanja iz znanja. Za druga državna tekmovanja se nameni 20% v razpisu
predvidenih sredstev.
Skupna višina sredstev sofinanciranja ne sme presegati vrednosti
razpisa, višina sredstev posameznemu prejemniku sredstev pa ne sme preseči
višine sredstev, za katera je prijavitelj zaprosil.
V. KRITERIJI ZA SOFINANCIRANJE ŠOLSKIH TEKMOVANJ
15. člen
(kriteriji za uvrstitev v izbirni postopek)
Strokovna komisija uvrsti prijavitelje na razpisu v izbirni postopek
na podlagi razpisanih kriterijev. Prijavitelj mora izpolnjevanje kriterijev
ustrezno dokazovati.
16. člen
(pravila o organizaciji in izvedbi tekmovanja)
Prijavitelj lahko kandidira za sredstva, če ima določena pravila
o organizaciji in izvedbi tekmovanja, ki morajo biti javno objavljena na
spletni strani prijavitelja, v sredstvih javnega obveščanja ali na drug
ustrezen način.
Določbe pravil iz prejšnjega odstavka morajo urejati:
-       
splošni del tekmovanja (kjer je navedena vsebina, cilj in opredelitev
tekmovanja),
-       
razpis tekmovanja,
-       
organizacijo tekmovanja (kjer je navedena organizacija vodenja
tekmovanja in priprava nalog),
-       
priznanja in nagrade (kriteriji za podeljevanje, vrsta in število),
-       
postopek razglasitve rezultatov tekmovanja ter podelitev priznanj in
nagrad,
-       
postopek za reševanje ugovorov na vrednotenje izdelkov in izvedbo
tekmovanja,
-       
financiranje tekmovanja.
17. člen
(vodenje tekmovanj, priprave in ocenjevanje tekmovalnih
nalog)
Prijavitelj mora zagotoviti organizacijo in izvedbo
tekmovanja tako, da tekmovanje vodi strokovno usposobljeni vodja s tekmovalnega
področja z najmanj univerzitetno izobrazbo, ki ima izkušnje s pripravo nalog na
tekmovalnem področju.
Za pripravo tekmovalnih nalog mora prijavitelj zagotoviti skupino
strokovnjakov s tekmovalnega področja. Za državno tekmovanje in stopnjo
tekmovanja pred državnim tekmovanjem mora prijavitelj zagotoviti državno
tekmovalno komisijo, ki sestavi naloge in pripravi rešitve za ti dve stopnji.
Izdelke iz državne stopnje tekmovanja mora oceniti ena komisija na enem kraju.
Prijavitelj mora zagotoviti tajnost tekmovalnih nalog in po zaključku
posamezne stopnje tekmovanja seznaniti tekmovalce z rešitvami tekmovalnih
nalog.
18. člen
(objava tekmovalnega gradiva)
Prijavitelj mora zagotoviti pravočasno, javno objavo tekmovalnega
gradiva na spletni strani prijavitelja ali v tiskani obliki ali na kakšen drug
ustrezen način. Če ima tekmovanje več skupin, mora biti katalog razdeljen na
posamezne skupine.
Prijavitelj mora sprotno objavljati naloge in rešitve
tekmovanja po končanem tekmovanju (najkasneje pred vsakim novim razpisom
tekmovanja), lahko pa jih izda v knjižni ali elektronski zbirki.
Rezultati tekmovanj morajo biti objavljeni najkasneje 3 dni
po izvedbi tekmovanja, razen nalog, ki vsebujejo naloge besedilnega tipa, ki morajo
biti objavljene najkasneje 14 dni po izvedbi tekmovanja. Po objavi rezultatov
morajo imeti tekmovalci možnost ugovora v skladu s določbami pravil o
organizaciji in izvedbi tekmovanja posameznih organizatorjev.
Prijavitelj mora do konca julija tekočega šolskega leta objaviti
razpis za naslednje šolsko leto, v katerem so objavljeni datumi posameznih
stopenj tekmovanja ter vsi podatki, namenjeni udeležencem tekmovanja, ki so
potrebni za obveščenost tekmovalcev in organizatorjev ter transparentnost tekmovanja
(npr. prehodnost med posameznimi stopnjami tekmovanja).
19. člen
(finančni in vsebinski načrt)
Prijavitelj mora pripraviti finančni in vsebinski načrt
organizacije in izvedbe tekmovanja, ki je sestavni del prijave na razpis. Prav
tako mora biti prijavitelj sposoben zagotoviti ustrezne organizacijsko-tehnične
pogoje za izvedbo tekmovanja.
V. OBVEZNOSTI IN PRAVICE PREJEMNIKA SREDSTEV IZ RAZPISA
20. člen
(obveznosti in pravice prejemnika sredstev)
Obveznosti in pravice prejemnika sredstev iz razpisa (v nadaljevanju:
prejemnik) so urejene v pogodbi, ki jo prejemnik sklene z ministrstvom z
namenom organizacije in izvedbe tekmovanja oziroma organizacije in izvedbe
udeležbe na mednarodnem tekmovanju (v nadaljevanju: pogodba).
Ministrstvo ima pravico do vpogleda v dokumentacijo v zvezi s
stroški izvedbe predmeta pogodbe in lahko od prejemnika kadarkoli zahteva
ustrezna dokazila o dejanskih stroških.
21. člen
(poročilo o organizaciji in izvedbi tekmovanja)
Prejemnik mora najkasneje v 30 dneh po zaključku tekmovanja oddati
podrobno finančno in vsebinsko poročilo ministrstvu o organizaciji in izvedbi
tekmovanja oziroma o udeležbi na mednarodnem tekmovanju (v nadaljevanju:
poročilo). Obrazec, na katerem prejemnik odda poročilo, je sestavni del razpisne
dokumentacije.
Če je poročilo nepopolno ali neresnično, lahko ministrstvo zahteva,
da ga prejemnik dopolni oziroma popravi v 8 dneh od prejema poziva k dopolnitvi
oziroma popravku poročila. Če prejemnik poročila ustrezno ne dopolni oziroma
popravi v navedenem roku, se šteje, da je enostransko odstopil od pogodbe in je
dolžan vrniti vsa že prejeta sredstva po tej pogodbi skupaj z zakonitimi
zamudnimi obrestmi.
22. člen
(zahtevek za izplačilo sredstev)
Prejemnik mora najkasneje v 30 dneh po zaključku tekmovanja
oziroma najkasneje do 30. oktobra tekočega leta ministrstvu predložiti zahtevek
za izplačilo dodeljenih sredstev.
23. člen
(evidence, ki jih mora voditi prejemnik sredstev iz razpisa)
Prejemnik mora voditi evidenco izdanih potrdil mentorjem tekmovalcev,
ki so pridobili priznanja in arhiv o tekmovalcih, ki vsebuje podatke o
rezultatih in izdanih priznanjih in potrdilih, v skladu z zakonom, ki ureja
varstvo osebnih podatkov. Arhiv o tekmovalcih se mora hraniti za preteklih pet
let.
24. člen
(potrdila mentorjem)
Prejemnik mora najkasneje do konca tekočega šolskega leta
mentorjem izdati potrdila o dosežkih njihovih tekmovalcev. Enotni kriterij za
primerljivost tekmovanj iz znanja so le zlata priznanja.
25. člen
(število podeljenih priznanj na državnih tekmovanjih iz
znanja)
Kadar je število tekmovalcev na osnovni stopnji državnega tekmovanja
iz znanja 500 ali več, se lahko podeli:
-       
na osnovni oziroma na regionalni stopnji tekmovanja, kadar osnovna
stopnja ni organizirana, bronasta priznanja glede na kriterije, opredeljene v
skladu s pravilnikom organizatorja tekmovanja,
-       
na regionalni oziroma na državni stopnji tekmovanja srebrna priznanja
glede na kriterije, opredeljene v skladu s pravilnikom organizatorja
tekmovanja,
-       
na državni stopnji tekmovanja najmanj 20 in največ 65 zlatih priznanj.
Pri 500 tekmovalcih se podeli 20 zlatih priznanj, pri 5000 ali
več tekmovalcih se podeli največ 65 zlatih priznanj, med 500 in 5000 se podeli
na vsakih 100 tekmovalcev eno zlato priznanje.
Kadar je število tekmovalcev na osnovni stopnji državnega tekmovanja
iz znanja manj kot 500 se lahko podeli:
-       
na osnovni oziroma na regionalni stopnji tekmovanja, kadar osnovna
stopnja ni organizirana, bronasta priznanja glede na kriterije, opredeljene v
skladu s pravilnikom organizatorja tekmovanja,
-       
na regionalni oziroma na državni stopnji tekmovanja srebrna priznanja
glede na kriterije, opredeljene v skladu s pravilnikom organizatorja
tekmovanja,
-       
na državni stopnji tekmovanja najmanj 2 in največ 19 zlatih priznanj.
Pri 50 tekmovalcih se podelita 2 zlati priznanji, od 475 do 499
tekmovalcev se podeli največ 19 zlatih priznanj, med 50 in 475 se podeli na
vsakih 25 tekmovalcev eno zlato priznanje.
26. člen
(upravičeni stroški)
Prejemnik lahko dodeljena sredstva porabi le za upravičene stroške
organizacije in izvedbe tekmovanja, ki jih dokazuje z verodostojnimi listinami,
ki se glasijo na prejemnika.
Upravičeni stroški organizacije in izvedbe tekmovanja so zlasti
naslednji:
-       
priprava in objava razpisa,
-       
priprava, distribucija in tisk tekmovalnih nalog ter priznanj tekmovalcem
in mentorjem,
-       
stroški dela državnih tekmovalnih komisij,
-       
prehrana za tekmovalce in člane tekmovalnih komisij v višini zneska, ki
se zaračunava za šolsko prehrano,
-       
režijski stroški glede najema prostora,
-       
stroški udeležbe na mednarodnih tekmovanjih,
-       
stroški prevajanja tekmovalnih nalog v italijanščino in madžarščino.
Prejemnik mora z dodeljenimi sredstvi razpolagati kot dober
gospodar.
VI. KONČNA DOLOČBA
27. člen
(veljavnost pravilnika)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne za sofinanciranje šolskih
tekmovanj v šolskem letu 2008/2009.
Št. 0070-99/2007
Ljubljana, dne 10. marca 2008
EVA 2007-3311-0030
dr. Milan Zver l.r.
Minister
za šolstvo in šport