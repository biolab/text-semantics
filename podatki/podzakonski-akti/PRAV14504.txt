1. člen
(vsebina)
Ta pravilnik določa metodologijo financiranja zaščitne opreme
in dezinfekcije prostorov (v nadaljnjem besedilu: zaščitna oprema) izvajalcem
storitev na področju vzgoje, izobraževanja in znanosti iz sredstev proračuna
Republike Slovenije.
2. člen
(upravičenci)
(1) Na področju vzgoje in izobraževanja so do financiranja
zaščitne opreme iz proračuna Republike Slovenije upravičeni:
1.     
javni zavodi, ki izvajajo predšolsko vzgojo, osnovnošolsko
izobraževanje, vzgojo in izobraževanje otrok in mladostnikov s posebnimi
potrebami, razen socialno-varstvenih zavodov, osnovno glasbeno izobraževanje,
nižje in srednje poklicno izobraževanje, srednje strokovno in tehniško
izobraževanje, srednje splošno izobraževanje, višje strokovno izobraževanje,
vzgojo in izobraževanje v domovih za učence in v dijaških domovih ter
izobraževanje odraslih,
2.     
zasebni izvajalci, ki izvajajo javno veljavne programe iz prejšnje točke
na podlagi koncesije,
3.     
zasebni izvajalci, ki izvajajo javno veljavne programe iz 1. točke tega
odstavka brez koncesije in se sofinancirajo iz državnega ali občinskih
proračunov,
4.     
zasebni izvajalci, ki izvajajo javno veljavne programe izrednega nižjega
in srednjega poklicnega izobraževanja, izrednega srednjega strokovnega in
tehniškega izobraževanja, izrednega srednjega splošnega izobraževanja,
5.     
zasebne višje strokovne šole, ki izvajajo javno veljavne študijske
programe brez koncesije,
6.     
javni visokošolski zavodi,
7.     
zasebni visokošolski zavodi, ki izvajajo javno veljavne študijske
programe s koncesijo,
8.     
zasebni visokošolski zavodi, ki izvajajo javno veljavne študijske
programe brez koncesije,
9.     
Centralna tehniška knjižnica Univerze v Ljubljani,
10.  
Študentski dom Ljubljana in
11.  
zasebni izvajalci dejavnosti študentskih domov, ki na podlagi javnega
razpisa prejemajo subvencije za bivanje študentov.
(2) Na področju znanosti so do financiranja zaščitne opreme iz
sredstev proračuna Republike Slovenije upravičeni:
1.     
javni raziskovalni zavodi,
2.     
Institut informacijskih znanosti, Akademska in raziskovalna mreža
Slovenije, Inženirska akademija Slovenije in Javna agencija za raziskovalno
dejavnost Republike Slovenije (v nadaljnjem besedilu: ARRS) ter
3.     
izvajalci raziskovalne dejavnosti, ki so za preteklo leto od ARRS
prejeli sredstva v višini najmanj treh ekvivalentov polne zaposlitve (v
nadaljnjem besedilu: FTE), razen subjektov, ki jih opredeljuje zakon, ki ureja
ustanovitev in poslovanje gospodarskih družb, ter visokošolskih zavodov,
navedenih v 6., 7. in 8. točki prejšnjega odstavka.
(3) Do financiranja zaščitne opreme iz proračuna Republike
Slovenije so upravičeni tudi Andragoški center Republike Slovenije, Center
Republike Slovenije za mobilnost in evropske programe izobraževanja in
usposabljanja, Center Republike Slovenije za poklicno izobraževanje, Center
šolskih in obšolskih dejavnosti, Državni izpitni center, Slovenski šolski
muzej, Zavod Republike Slovenije za šolstvo in Zavod za šport Republike
Slovenije Planica.
3. člen
(merila za financiranje)
Sredstva proračuna Republike Slovenije za financiranje
zaščitne opreme upravičencem iz prejšnjega člena zagotavlja ministrstvo,
pristojno za izobraževanje, znanost in šport (v nadaljnjem besedilu:
ministrstvo), v skladu z merilom število zaposlenih in merilom število otrok,
učencev, dijakov, študentov ali udeležencev izobraževanja odraslih (v
nadaljnjem besedilu: udeleženci) ter ob upoštevanju standardnih stroškov na
zaposlenega in na udeleženca.
4. člen
(merilo število zaposlenih in merilo število udeležencev)
(1) Pri upravičencih iz 1. točke prvega odstavka 2. člena
tega pravilnika, ki so posredni uporabniki državnega proračuna, in pri
upravičencih iz 6., 9., in 10. točke prvega odstavka ter tretjega odstavka 2.
člena tega pravilnika se upošteva število zaposlenih, kot izhaja iz potrjenih
kadrovskih načrtov po stanju na dan 1. januarja preteklega leta.
(2) Ne glede na prejšnji odstavek se pri zavodih za vzgojo in
izobraževanje otrok in mladostnikov s posebnimi potrebami upošteva število
zaposlenih v deležu delovnega časa, kot izhaja iz aplikacije kadrovsko-plačnega
informacijskega sistema (v nadaljnjem besedilu: aplikacija KPIS), ki ga vodi
ministrstvo, po stanju na dan 1. novembra preteklega leta. Delavci, ki
opravljajo zdravstvene storitve, se ne upoštevajo pri določitvi števila
zaposlenih.
(3) Pri upravičencih iz 1. točke prvega odstavka 2. člena
tega pravilnika, ki so posredni uporabniki občinskih proračunov, se upošteva
število zaposlenih v deležu delovnega časa, kot izhaja iz aplikacije KPIS po
stanju na dan 1. novembra preteklega leta.
(4) Pri upravičencih iz 2., 3., 7. in 11. točke prvega
odstavka 2. člena tega pravilnika se upošteva število zaposlenih na dan 1.
novembra preteklega leta. Pri zasebnih izvajalcih, za katere ministrstvo nima
podatkov o številu zaposlenih, se število zaposlenih določi na podlagi razmerja
med številom zaposlenih in številom udeležencev v istovrstnih javnih zavodih.
(5) Pri upravičencih iz 4., 5. in 8. točke prvega odstavka 2.
člena tega pravilnika se število zaposlenih določi tako, da se upošteva
količnik 0,05 zaposlenega na enega udeleženca.
(6) Pri upravičencih iz 1. in 2. točke drugega odstavka 2.
člena tega pravilnika se upošteva število zaposlenih po stanju na dan 1.
januarja preteklega leta.
(7) Pri upravičencih iz 3. točke drugega odstavka 2. člena
tega pravilnika je merilo število zaposlenih, izraženo kot število FTE, ki so
bili financirani s strani ARRS za preteklo leto.
(8) Po merilu število udeležencev se določi število
udeležencev v posameznem šolskem ali študijskem letu. Merilo število
udeležencev se upošteva po stanju na dan 1. novembra preteklega leta v
centralni evidenci udeležencev vzgoje in izobraževanja ali v evidenci
prijavljenih in vpisanih v dijaške domove ali v informacijskem sistemu eVŠ ali
po podatkih študentskih domov.
(9) Pri upravičencih iz 9. točke prvega odstavka, drugega in
tretjega odstavka 2. člena tega pravilnika se sredstva po merilu število
udeležencev ne dodelijo.
5. člen
(vrednost standardnega stroška na enoto)
(1) Standardni stroški na zaposlenega pri upravičencih iz 2.
člena tega pravilnika znašajo 5 eurov mesečno, na udeleženca pa 1 euro mesečno.
(2) V obdobju, ko predpisi, ki urejajo ukrepe za omejevanje
in preprečevanje širjenja virusa SARS-CoV-2, ne določajo obvezne uporabe osebne
zaščitne opreme za vse zaposlene, se vrednost standardnega stroška na enoto iz
prejšnjega odstavka zniža za 40 %.
(3) V obdobju, ko predpisi, ki urejajo ukrepe za omejevanje
in preprečevanje širjenja virusa SARS-CoV-2, ne določajo obveznega
samotestiranja, se vrednost standardnega stroška na enoto iz prvega odstavka
tega člena zniža za 40 %.
6. člen
(upravičeni stroški)
Sredstva, ki jih izvajalci iz 2. člena tega pravilnika
prejmejo za financiranje zaščitne opreme, so namenjena za nakup:
-       
osebne zaščitne opreme za zaposlene (npr. obrazne maske, zaščitna očala,
vezirji, zaščitne rokavice in druga osebna zaščitna oprema);
-       
opreme za samotestiranje zaposlenih (testi HAG, ki imajo pridobljen
certifikat CE priglašenega organa s sedežem v Evropski uniji);
-       
zaščitne opreme za prostore (npr. talne označbe in druge označbe, ki
opozarjajo na spoštovanje ukrepov za preprečevanje širjenja okužbe z virusom
SARS-CoV-2, zaščitne pregrade iz pleksi stekel in druge podobne zaščitne
pregrade, merilniki temperature, razpršilniki za razkužila, naprave za
dezinfekcijo zraka) ter
-       
sredstev in storitev za dezinfekcijo prostorov (npr. razkužila za roke,
razkužila za površine, čistila za roke in površine, papirne brisače ter krpe za
razkuževanje površin).
7. člen
(določitev mesečnega obsega sredstev)
(1) Mesečni obseg sredstev, ki ga prejme posamezni
upravičenec v času izvajanja celotne dejavnosti v prostorih upravičenca, se
določi ob upoštevanju meril in njihovih vrednosti iz 3., 4. in 5. člena tega
pravilnika.
(2) Če je s predpisi prepovedano izvajanje dejavnosti ali
zbiranje ljudi pri upravičencih iz prvega odstavka 2. člena tega pravilnika ali
če se vsi udeleženci pri teh upravičencih izobražujejo na daljavo iz drugih
razlogov ter v času počitnic med šolskim oziroma študijskim letom, so
upravičenci iz 1. do 8., 10. ter 11. točke prvega odstavka 2. člena tega
pravilnika upravičeni do 30 % sredstev po merilu število zaposlenih. V tem
primeru se po merilu število udeležencev sredstva ne dodelijo. Delež sredstev
se lahko sorazmerno poveča, če upravičenec s pisno vlogo izkaže, da delež
opravljenih ur zaposlenih v prostorih upravičenca v posameznem mesecu presega
30 %. Delež sorazmernega povečanja se izračuna tako, da se število opravljenih
delovnih ur v prostorih upravičenca deli s številom ur mesečne delovne
obveznosti. Vlogo mora upravičenec predložiti ministrstvu do 15. dne v tekočem
mesecu za pretekli mesec. Za upravičence iz 4., 5. in 8. točke prvega odstavka 2.
člena tega pravilnika je vloga priloga zahtevka iz drugega odstavka 9. člena
tega pravilnika.
(3) V času, ko se vzgojno-izobraževalno delo z učenci,
dijaki, študenti in udeleženci izobraževanja odraslih izvaja na daljavo in v
prostorih upravičenca, so upravičenci iz 1. do 8., 10. ter 11. točke prvega
odstavka 2. člena tega pravilnika upravičeni do 50 % sredstev po merilu število
zaposlenih in merilu število udeležencev. Če v tem času upravičenec iz tega
odstavka v svojih prostorih izvaja dejavnost za več kot 50 % udeležencev, je na
podlagi vloge upravičen do 100 % obsega sredstev po merilu število zaposlenih
in merilu število udeležencev. Vlogo mora upravičenec predložiti ministrstvu do
15. dne v tekočem mesecu za pretekli mesec. Za upravičence iz 4., 5. in 8.
točke prvega odstavka 2. člena tega pravilnika je vloga priloga zahtevka iz
drugega odstavka 9. člena tega pravilnika.
(4) Upravičenci iz 9. točke prvega odstavka in drugega ter
tretjega odstavka 2. člena tega pravilnika so upravičeni do 30 % sredstev po
merilu število zaposlenih iz 4. člena tega pravilnika. Delež sredstev se
sorazmerno poveča, če upravičenec s pisno vlogo izkaže, da obseg dejavnosti,
opravljene v prostorih upravičenca, v posameznem mesecu presega 30 %. Obseg
dejavnosti, opravljene v prostorih upravičenca v posameznem mesecu, se izračuna
tako, da se število opravljenih delovnih ur v prostorih upravičenca za
posamezni mesec deli s številom ur mesečne delovne obveznosti, pri čemer
upravičenec iz 3. točke drugega odstavka 2. člena tega pravilnika pri izračunu
upošteva le delovne ure, ki so financirane iz sredstev ARRS. Vlogo mora
upravičenec predložiti ministrstvu do 15. dne v tekočem mesecu za pretekli
mesec. Za upravičence iz drugega odstavka 2. člena tega pravilnika je vloga
priloga zahtevka iz drugega odstavka 9. člena tega pravilnika.
(5) Ne glede na drugi odstavek tega člena so v času, ko je s
predpisi prepovedano izvajanje dejavnosti ali zbiranje ljudi v zavodih, ki
izvajajo predšolsko vzgojo, ti zavodi upravičeni do 20 % sredstev po merilu
število zaposlenih in merilu število udeležencev, če izvajajo dejavnost zaradi
nujnih primerov zagotavljanja varstva otrok. Delež sredstev se lahko sorazmerno
poveča, če zavod s pisno vlogo izkaže, da delež vključenih otrok v vrtec
presega 20 %. Vlogo mora upravičenec predložiti ministrstvu do 15. dne v
tekočem mesecu za pretekli mesec.
(6) Obseg sredstev, izračunan na podlagi mesečnih stroškov po
merilih število zaposlenih in število udeležencev, se zavodom za vzgojo in
izobraževanje otrok in mladostnikov s posebnimi potrebami poveča s faktorjem 2,
osnovnim šolam s prilagojenim programom pa s faktorjem 1,5.
8. člen
(vračilo sredstev)
(1) Upravičenec do sredstev po tem pravilniku mora
ministrstvu omogočiti vpogled v evidence, listine in drugo dokumentacijo,
povezano z višino dodeljenih sredstev in njihovo porabo.
(2) Če se pri preverjanju upravičenosti do prejema sredstev
ugotovi, da jih je upravičenec pridobil v neupravičeni višini, da upravičenec
sredstev ni uporabil za namene iz 6. člena tega pravilnika ali da je za iste
izdatke, ki so financirani po tem pravilniku, pridobil sredstva tudi iz drugih
virov (dvojno financiranje), jih mora upravičenec vrniti v 30 dneh od poziva
ministrstva. Če upravičenec, ki je prejel sredstva po tem pravilniku, pozneje ugotovi,
da ne izpolnjuje pogojev po tem pravilniku ali da je prejel sredstva v
neupravičeni višini ali da je za izdatke, ki so financirani po tem pravilniku,
pridobil sredstva tudi iz drugih virov ali da sredstev ni namensko porabil, o
tem obvesti ministrstvo.
9. člen
(izplačilo sredstev)
(1) Upravičencem iz 1., 2., 3., 6., 7., 9., 10. in 11. točke
prvega odstavka in tretjega odstavka 2. člena tega pravilnika se sredstva
dodelijo na podlagi sklepa ministra, pristojnega za izobraževanje, znanost in
šport.
(2) Upravičencem iz 4., 5. in 8. točke prvega odstavka in
drugega odstavka 2. člena tega pravilnika se sredstva po tem pravilniku
izplačajo na podlagi elektronskega zahtevka za pridobitev sredstev iz proračuna
Republike Slovenije (v nadaljnjem besedilu: e-zahtevek). E-zahtevek se pošlje
ministrstvu prek spletnega programa UJP do 15. dne v tekočem mesecu za pretekli
mesec. E-zahtevku mora biti priložen dokument, ki vsebuje naslednje podatke:
-       
število zaposlenih in število udeležencev, določenih v skladu s 4. členom
tega pravilnika,
-       
standardni strošek na zaposlenega in na udeleženca, določeni v 5. členu
tega pravilnika in
-       
delež opravljenih ur zaposlenih v prostorih upravičenca ali delež
udeležencev, za katere se opravlja dejavnost v prostorih upravičenca, ali mesečni
obseg dejavnosti, opravljene v prostorih delodajalca, v skladu s 7. členom tega
pravilnika.
(3) Vzorec priloge iz prejšnjega odstavka je objavljen na
spletnem portalu Ministrstva za izobraževanje, znanost in šport. O izplačilu
sredstev na podlagi e-zahtevka iz prejšnjega odstavka odloči minister,
pristojen za izobraževanje, znanost in šport, s sklepom.
10. člen
(trajanje financiranja zaščitne opreme)
Obdobje financiranja upravičenih stroškov zaščitne opreme v
skladu s tem pravilnikom traja do prenehanja izvajanja ukrepov obvezna uporaba
osebne zaščitne opreme ter dezinfekcija prostorov zaradi preprečevanja širjenja
okužbe z virusom SARS-CoV-2 pri izvajalcih iz 2. člena tega pravilnika.

Pravilnik o metodologiji financiranja zaščitne
opreme in dezinfekcije prostorov izvajalcem storitev na področju vzgoje,
izobraževanja in znanosti (Uradni list RS, št. 204/21) vsebuje naslednji končni določbi:
»KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o metodologiji financiranja zaščitne opreme in dezinfekcije prostorov
izvajalcem storitev na področju vzgoje, izobraževanja in znanosti (Uradni list
RS, št. 26/21, 51/21 – popr. in 163/21).
12. člen
(začetek veljavnosti)
Ta pravilnik začne veljati 1. januarja 2022.«.

Pravilnik o spremembi Pravilnika o
metodologiji financiranja zaščitne opreme in dezinfekcije prostorov izvajalcem
storitev na področju vzgoje, izobraževanja in znanosti (Uradni list RS, št. 58/22) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(določitev obsega sredstev)
Obseg sredstev v skladu s spremenjenim 5. členom pravilnika
se prvič določi za maj 2022 v juniju 2022.
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.