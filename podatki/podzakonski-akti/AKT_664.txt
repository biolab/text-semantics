I. SPLOŠNO
1. Ustanovitev
1. člen
Stanovanjski sklad Republike Slovenije, javni sklad (v nadaljnjem
besedilu: sklad), ustanovljen po Stanovanjskem zakonu (Uradni list RS, št.
18/91‑I, 19/91‑I – popr., 9/94 – odl. US, 21/94, 29/95
– ZPDF, 23/96, 24/96 – odl. US, 44/96 – odl. US, 1/00 in 1/00 – odl. US) in
Zakonu o javnih skladih (Uradni list RS, št. 22/00, 126/07 – ZFPPIPP in 77/08 –
ZJS‑1) na podlagi tega akta
nadaljuje z delom kot javni sklad v skladu z Zakonom o javnih skladih (Uradni
list RS, št. 77/08 in 8/10 – ZSKZ‑B;
v nadaljnjem besedilu: ZJS‑1),
Stanovanjskim zakonom (Uradni list RS, št. 69/03, 18/04 – ZVKSES, 47/06 – ZEN,
45/08 – ZVEtL, 57/08 in 62/10 – ZUPJS; v nadaljnjem besedilu: SZ‑1) in tem aktom o ustanovitvi.
2. člen
Sklad je ustanovljen za nedoločen čas.
3. člen
(1) Sklad je pravna oseba javnega prava s pravicami, obveznostmi
in odgovornostmi, določenimi z ZJS‑1,
SZ‑1 in s tem aktom.
(2) Sklad je subjekt vpisa v sodnem registru Okrožnega sodišča
v Ljubljani z matično številko 5539153. 
2. Ustanovitelj
4. člen
(1) Ustanovitelj sklada je Republika Slovenija.
(2) Pravice in dolžnosti ustanovitelja sklada izvršuje Vlada Republike
Slovenije (v nadaljnjem besedilu: vlada), pri čemer so pristojnosti
ustanovitelja določene s predpisi s stanovanjskega področja in predpisi o
javnih skladih.
(3) Sklad sodi v delovno področje ministrstva, pristojnega za
okolje in prostor (v nadaljnjem besedilu: ministrstvo).
(4) Ustanovitelj subsidiarno odgovarja za obveznosti sklada iz
naslova najetih posojil, ki niso zavarovana s poroštvom države in ki skupaj ne
smejo presegati 20% vrednosti kapitala sklada.
(5) Za druge obveznosti sklada ustanovitelj ne odgovarja.
3. Firma in sedež
5. člen
(1) Firma sklada je: Stanovanjski sklad Republike Slovenije, javni
sklad.
(2) Skrajšana firma sklada je: Stanovanjski sklad RS.
(3) Firma sklada v angleščini je: Housing Fund of the Republic
of Slovenia, Public Fund.
(4) Skrajšana firma sklada v angleščini je: Housing Fund.
6. člen
(1) Sedež sklada je v Ljubljani.
(2) Naslov sklada je: Poljanska cesta 31, 1000 Ljubljana.
(3) Sprememba naslova sklada ne pomeni spremembe tega akta.
7. člen
(1) Sklad pri svojem poslovanju poleg firme uporablja storitveni
znak, zaščiten s storitveno znamko, prijavljeno pri uradu, pristojnemu za
varstvo industrijske lastnine.
(2) Sklad ima žig pokončne pravokotne oblike. Žig vsebuje firmo
ali skrajšano firmo sklada in njegov znak.
II. NAMEN IN DEJAVNOST
8. člen
Sklad v interesu države deluje na področju celotne države ter
v skladu s svojo poslovno politiko financira in izvaja nacionalni stanovanjski
program, spodbuja stanovanjsko gradnjo, prenovo in vzdrževanje stanovanj in
stanovanjskih stavb ter v ta namen pridobiva in upravlja dolgoročne kapitalske
naložbe.
9. člen
(1) Glavna dejavnost sklada po Uredbi o standardni
klasifikaciji dejavnosti (Uradni list RS, št. 69/07 in 17/08; v nadaljnjem besedilu:
uredba) je 64.920 Drugo kreditiranje.
(2) Sklad je po metodologiji iz Uredbe o standardni
klasifikaciji institucionalnih sektorjev (Uradni list RS, št. 13/06) uvrščen
pod šifro 13112 – Državni skladi.
10. člen
Naloge iz 8. člena tega akta opravlja sklad v okviru
naslednjih dejavnosti po uredbi:
-       
K64.920 Drugo kreditiranje,
-       
K64.990 Drugje nerazvrščene dejavnosti finančnih storitev,
-       
razen zavarovalništva in pokojninskih skladov,
-       
F41.100 Organizacija izvedbe stavbnih projektov,
-       
L68.100 Trgovanje z lastnimi nepremičninami,
-       
L68.310 Posredništvo v prometu z nepremičninami,
-       
L68.200 Oddajanje in obratovanje lastnih in najetih
-       
nepremičnin,
-       
L68.320 Upravljanje nepremičnin za plačilo ali po pogodbi.
III. POSLOVANJE
11. člen
Sklad posluje po splošnih pogojih poslovanja, ki jih objavi na
svojih spletnih straneh.
III.a UPRAVLJANJE KAPITALSKIH NALOŽB
11. a člen
(1) Nadzorni svet gospodarske družbe, katere poslovni delež
je v lasti sklada, ima pet članov.
(2) Člane nadzornega sveta gospodarske družbe, katere
poslovni delež je v lasti sklada, imenuje vlada, in sicer:
-       
dva predstavnika ministrstva, pristojnega za prostor, ki sta
strokovnjaka s stanovanjskega, gradbenega ali prostorskega načrtovanja,
-       
enega predstavnika ministrstva, pristojnega za finance, ki je
strokovnjak za računovodsko in finančno področje,
-       
enega predstavnika zaposlenih v gospodarski družbi,
-       
enega predstavnika uporabnikov storitev gospodarske družbe.
(3) (črtan)
IV. SREDSTVA
1. Namensko premoženje
12. člen
(1) Sklad izkazuje namensko premoženje v skladu namenskega
premoženja.
(2) Namensko premoženje se vpiše v sodni register.
(3) Vrednost namenskega premoženja sklada na dan 1. septembra
2017 znaša 399.090.842,00 eura in je vpisana v sodni register.
(4) Sklad namenskega premoženja sestavljajo:
-       
sklad namenskega premoženja za neopredmetena dolgoročna sredstva in
opredmetena osnovna sredstva,
-       
sklad namenskega premoženja za dolgoročne finančne naložbe in dolgoročne
kredite ter dolgoročne terjatve,
-       
sklad namenskega premoženja za dolgoročne zaloge in druge namene.
13. člen
Sklad z namenskim premoženjem upravlja skladno z namenom, zaradi
katerega je ustanovljen, in kot dober gospodarstvenik.
2. Rezervni sklad
13.a člen
Sklad ima glede na vrste premoženja oblikovan rezervni sklad,
ki ga sestavljajo:
-       
rezervni sklad za kreditna tveganja,
-       
rezervni sklad za stanovanja,
-       
rezervni sklad za stanovanja v brezplačni uporabi,
-       
rezervni sklad za nemoteno poslovanje in prihodnji razvoj sklada.
V. ORGANA SKLADA
1. Splošno
14. člen
Organa sklada sta nadzorni svet in direktor.
2. Nadzorni svet
15. člen
(1) Nadzorni svet ima pet članov.
(2) Člane nadzornega sveta na predlog pristojnega ministra imenuje
vlada, in sicer:
-       
dva predstavnika ministrstva z najmanj pet let delovnih izkušenj s
stanovanjskega področja oziroma področja urejanja prostora, prostorskega
načrtovanja in graditve stanovanjskih objektov,
-       
predstavnika ministrstva, pristojnega za finance, ki mora biti strokovnjak
za računovodsko ali finančno področje,
-       
enega člana izmed upravičencev oziroma uporabnikov storitev sklada,
-       
enega člana za pravno področje, ki mora biti strokovnjak z
nepremičninskega področja.
(3) Mandat članov nadzornega sveta traja štiri leta z možnostjo
ponovnega imenovanja.
16. člen
Poleg pristojnosti, ki jih ima nadzorni svet po zakonu, ki
ureja javne sklade, opravlja nadzorni svet tudi naslednje naloge:
-       
določa javne razpise za dolgoročna stanovanjska posojila,
-       
daje ustanovitelju in direktorju predloge in mnenja o posameznih
vprašanjih,
-       
daje soglasje k sklepanju prodajnih pogodb, kjer pogodbeni znesek
presega vrednost dva milijona eurov,
-       
obravnava poročila o posameznih poslih v zvezi z namenskim premoženjem
sklada in drugimi zadevami, povezanimi s poslovanjem sklada,
-       
daje soglasje za zadolževanje.
17. člen
Nadzorni svet sprejme poslovnik o svojem delu, s katerim podrobneje
določi način dela, sklicevanje in vodenje sej ter druga vprašanja v zvezi z
delovanjem nadzornega sveta.
3. Direktor
18. člen
(1) Sklad vodi in zastopa direktor.
(2) Direktorja za dobo štirih let imenuje in razrešuje
ustanovitelj. 
19. člen
Za direktorja sklada je lahko imenovana oseba, ki je poslovno
sposobna in izpolnjuje pogoje, določene z zakonom, ki ureja javne sklade.
20. člen
(1) Poleg pristojnosti, ki jih ima direktor po zakonu, ki
ureja javne sklade, ima direktor tudi naslednje pristojnosti:
-       
izdaja pravne akte v posamičnih zadevah iz pristojnosti sklada,
-       
sprejema ukrepe za ohranjanje rentabilnosti in likvidnosti sklada in
predlaga sanacijske ukrepe,
-       
sprejema in izvaja ukrepe za izvajanje razvojnih usmeritev s temelji
poslovne politike sklada,
-       
s soglasjem nadzornega sveta določa organizacijski sistem notranje
kontrole,
-       
poroča nadzornemu svetu o poslovni politiki in drugih vprašanjih
poslovanja,
-       
na zahtevo nadzornega sveta poroča o posameznih poslih v zvezi z
namenskim premoženjem sklada oziroma drugimi zadevami, povezanimi s
poslovanjem,
-       
določa interna merila za razvrščanje aktivnih in zunajbilančnih postavk
po tveganosti naložb,
-       
daje predloge in uresničuje sklepe nadzornega sveta,
-       
pripravlja gradiva in sodeluje na sejah nadzornega sveta,
-       
s soglasjem nadzornega sveta odloča o zadolževanju sklada,
-       
opravlja druge naloge, določene z zakonom in tem aktom.
21. člen
Na podlagi odločbe o imenovanju sklene predsednik nadzornega sveta
z direktorjem pogodbo o zaposlitvi, ki jo pred podpisom soglasno potrdi
nadzorni svet.

Akt o ustanovitvi Stanovanjskega sklada
Republike Slovenije kot javnega sklada (Uradni list RS, št. 6/11) vsebuje naslednje prehodne in
končne določbe:
VI. PREHODNE IN KONČNE DOLOČBE
22. člen
Splošni pogoji poslovanja sklada, pravilnik o sistemizaciji in
notranji organizaciji delovnih mest sklada in poslovnik nadzornega sveta se
sprejmejo v šestih mesecih od uveljavitve tega akta.
23. člen
(1) Do uveljavitve aktov sklada na podlagi tega akta še naprej
veljajo splošni pogoji poslovanja sklada, pravilnik o sistemizaciji in notranji
organizaciji delovnih mest sklada in poslovnik nadzornega sveta, sprejeti na
podlagi Akta o ustanovitvi Stanovanjskega sklada Republike Slovenije kot
javnega sklada (Uradni list RS, št. 96/00, 8/04, 80/04 in 17/06).
(2) Organi sklada, imenovani na podlagi Akta o ustanovitvi Stanovanjskega
sklada Republike Slovenije kot javnega sklada (Uradni list RS, št. 96/00, 8/04,
80/04 in 17/06), nadaljujejo svoje delo kot organi sklada po določbah tega akta
do izteka obdobja, za katerega so bili imenovani.
24. člen
Z dnem uveljavitve tega akta preneha veljati Akt o
ustanovitvi Stanovanjskega sklada Republike Slovenije kot javnega sklada
(Uradni list RS, št. 96/00, 8/04, 80/04 in 17/06).
25. člen
Ta akt začne veljati naslednji dan po objavi v Uradnem listu
Republike Slovenije.«.

Spremembe in dopolnitve Akta o ustanovitvi
Stanovanjskega sklada Republike Slovenije kot javnega sklada (Uradni list RS,
št. 60/17) vsebujejo naslednjo končno
določbo:
KONČNA DOLOČBA
4. člen
Te spremembe in dopolnitve začnejo veljati naslednji dan po
objavi v Uradnem listu Republike Slovenije.«.

Dopolnitev Akta o ustanovitvi Stanovanjskega
sklada Republike Slovenije kot javnega sklada (Uradni list RS, št. 17/18) vsebuje naslednjo končno določb:
»2. člen
Ta dopolnitev začne veljati naslednji dan po objavi v Uradnem
listu Republike Slovenije.«.

Sprememba Akta o ustanovitvi Stanovanjskega
sklada Republike Slovenije kot javnega sklada (Uradni list RS, št. 4/19) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Če član nadzornega sveta ne izpolnjuje pogojev iz spremenjenega
drugega odstavka 15. člena akta, se v 30 dneh od uveljavitve te spremembe
razreši in namesto njega imenuje novi član nadzornega sveta v skladu s
spremenjenim drugim odstavkom 15. člena akta.
3. člen
Ta sprememba začne veljati naslednji dan po objavi v Uradnem
listu Republike Slovenije.«.

Sprememba Akta o ustanovitvi Stanovanjskega
sklada Republike Slovenije kot javnega sklada (Uradni list RS, št. 31/21) vsebuje naslednjo končno določbo:
»KONČNA DOLOČBA
2. člen
Ta sprememba začne veljati naslednji dan po objavi v Uradnem
listu Republike Slovenije.«.