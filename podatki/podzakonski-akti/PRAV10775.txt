I. SPLOŠNE DOLOČBE
1. člen
Ta pravilnik določa vsebino, način in roke
izvajanja analiznega preskušanja z namenom uradne kontrole kakovosti zdravila
za humano in veterinarsko uporabo (v nadaljnjem besedilu: zdravilo) ob
upoštevanju specifikacijskih mej in meril za oceno kakovosti zdravila, v skladu
z Direktivo 2001/83/ES Evropskega parlamenta in Sveta z dne 6. novembra
2001 o zakoniku Skupnosti o zdravilih za uporabo v humani medicini (UL L št.
311 z dne 28. 11. 2001, str. 67), zadnjič spremenjeno z Direktivo
2011/62/EU Evropskega parlamenta in Sveta z dne 8. junija 2011 o spremembi
Direktive 2001/83/ES o zakoniku Skupnosti o zdravilih za uporabo v humani
medicini, glede preprečevanja vstopa ponarejenih zdravil v zakonito dobavno
verigo (UL L št. 174 z dne 1. 7. 2011, str. 74), (v nadaljnjem besedilu:
Direktiva 2001/83/ES), in z Direktivo 2001/82/ES Evropskega parlamenta in Sveta
z dne 6. novembra 2001 o zakoniku Skupnosti o zdravilih za uporabo v
veterinarski medicini (UL L št. 311 z dne 28. 11. 2001, str. 1), zadnjič
spremenjeno z Uredbo (ES) št. 596/2009 Evropskega parlamenta in Sveta z dne
18. junija 2009 o prilagoditvi nekaterih aktov, za katere se uporablja
postopek iz člena 251 Pogodbe, Sklepu Sveta 1999/468/ES glede regulativnega
postopka s pregledom Prilagoditev regulativnemu postopku s pregledom – Četrti
del (UL L št. 188 z dne 18. 7. 2009, str. 14), (v nadaljnjem besedilu:
Direktiva 2001/82/ES).
2. člen
Poleg definicij in izrazov, ki so
opredeljeni v zakonu, ki ureja zdravila (v nadaljnjem besedilu: zakon), se v
tem pravilniku uporabljajo še izrazi in definicije, ki imajo naslednji pomen:
-      
analizno preskušanje zdravila pomeni farmacevtsko, kemično in biološko
ter mikrobiološko preskušanje kakovosti zdravila v skladu z načeli in
smernicami dobre kontrolne laboratorijske prakse in v skladu s podatki, ki jih
vsebuje dokumentacija za pridobitev dovoljenja za promet z zdravilom oziroma,
ki so navedeni v specifikacijah zdravila;
-      
imetnik dovoljenja za promet z zdravilom je pravna ali fizična oseba, ki
je nosilec dovoljenja za promet z zdravilom v času odvzema vzorca na trgu,
oziroma v času predaje vloge za kontrolo kakovosti zdravil na Agencijo;
-      
kakovost zdravila je lastnost, ki se ugotovi z analizo kakovosti vseh
sestavin, količinsko analizo vseh učinkovin in vključuje vse ostale preskuse,
ki so potrebni za zagotavljanje kakovosti zdravila v skladu z zahtevami
dovoljenja za promet;
-      
nerutinski preskusi so tisti preskusi, ki jih proizvajalec zdravila
izvaja z vnaprej predvideno pogostnostjo na vsaki n-ti seriji zdravila, preden
jo sprosti v promet;
-      
organ, pristojen za zdravila, je Javna agencija Republike Slovenije za
zdravila in medicinske pripomočke (v nadaljnjem besedilu: Agencija);
-      
organizacija analiznega preskušanja zdravila z namenom kontrole kakovosti
zdravil pomeni vse organizacijske aktivnosti v zvezi z načinom pridobivanja
vzorcev, pridobivanjem potrebne dokumentacije in referenčnih standardov, ter
obveščanjem o rezultatih analiznega preskušanja zdravil;
-      
posebni preskusi so preskusi, ki ciljno ugotavljajo prisotnost
nepričakovanih nečistot in niso navedeni v dokumentaciji za pridobitev
dovoljenja za promet;
-      
rutinski preskusi so vsi tisti preskusi, ki jih izvaja proizvajalec na
vsaki seriji zdravila, preden jo sprosti v promet;
-      
specifikacija je seznam parametrov z mejami sprejemljivosti
(specifikacijske meje) za posamezen parameter in navedenimi analiznimi postopki
oziroma referencami zanje;
-      
specifikacijske meje so numerične meje, območja ali druga merila za
posamezne parametre, ki jim mora zdravilo ustrezati, da je sprejemljivo za
predvideno uporabo. Odobri jih pristojni organ v postopku pridobitve dovoljenja
za promet z zdravilom;
-      
specifikacijske meje, ki veljajo do izteka roka uporabnosti, pomenijo
zahteve, ki jim mora zdravilo ustrezati kadarkoli do izteka roka uporabnosti;
-      
specifikacijske meje, ki veljajo za sproščanje, pomenijo zahteve, ki jim
mora zdravilo ustrezati ob sprostitvi na trg;
-      
uradna kontrola kakovosti zdravila je proces, v katerem uradni kontrolni
laboratorij ugotavlja kakovost zdravila z analiznim preskušanjem, preverjanjem
analiznih certifikatov, ovojnine, navodila za uporabo zdravila ali drugih
dokumentov.
II. VSEBINA IN NAČIN ORGANIZACIJE TER IZVAJANJA ANALIZNEGA
PRESKUŠANJA Z NAMENOM KONTROLE KAKOVOSTI ZDRAVIL
3. člen
Analizno preskušanje zdravila z namenom
uradne kontrole kakovosti zdravil v prometu se izvaja v skladu z načeli dobre
kontrolne laboratorijske prakse in po veljavnih preskusnih metodah, ki so
navedene in opisane v delih dokumentacije za pridobitev dovoljenja za promet z
zdravilom, ki opredeljuje kakovost zdravila. Uporabljajo se lahko tudi metode,
ki so v skladu z določbami 20. člena zakona in metode, ki so razvite in
validirane v uradnem kontrolnem laboratoriju.
4. člen
Zdravilo je glede preskušanih parametrov
ustrezno, če so rezultati analiznega preskušanja znotraj specifikacijskih meja.
Pri oceni se upošteva skladnost specifikacijskih meja z merili, navedenimi v
virih iz prejšnjega člena.
1. Redna kontrola kakovosti zdravil
5. člen
(1) Analizno preskušanje zdravila z
namenom redne kontrole kakovosti zdravil v prometu zajema rutinske preskuse
opisane v dokumentaciji za zadevno zdravilo, ki je določena v 3. členu tega
pravilnika. Dodatno se lahko izvajajo nerutinski preskusi ali posebni preskusi
oziroma oboji, če za to obstajajo strokovno upravičeni razlogi.
(2) Analizno preskušanje zdravil, ki
jim je bilo dovoljenje za promet z zdravilom podeljeno po centraliziranem postopku,
se izvaja po letnem programu, ki ga sprejme Evropska agencija za zdravila (EMA)
v sodelovanju z Evropsko direkcijo za kakovost zdravil (EDQM).
6. člen
Analizno preskušanje zdravila z namenom
redne kontrole kakovosti zdravil v prometu zajema najmanj naslednje parametre:
-      
kakovostno in količinsko analizo zdravilnih učinkovin;
-      
še najmanj en kritičen parameter glede na farmacevtsko obliko in
deklarirano zdravilno učinkovino, po strokovni presoji uradnega kontrolnega
laboratorija;
-      
oceno ovojnine in navodila za uporabo.
7. člen
Redna kontrola kakovosti zdravil lahko
zajema le oceno ovojnine in navodila za uporabo ter ostalih dokumentov, v
skladu s katerimi je zdravilo v prometu, glede:
-      
zdravil, ki jim je bilo dovoljenje za promet z zdravilom podeljeno po
postopku medsebojnega priznavanja ali po decentraliziranem postopku in so bila
predmet kontrole kakovosti zdravil v državi članici Evropske unije (EU), državi
podpisnici Sporazuma o Evropskem gospodarskem prostoru (EGP) ali Švici v
zadnjih petih letih ter pri katerih Republika Slovenija ni bila referenčna
država članica;
-      
zdravil, ki so razvrščena na seznam nujno potrebnih zdravil za uporabo v
humani medicini ali zdravil, ki so uvrščena na seznam nujno potrebnih zdravil
za uporabo v veterinarski medicini in ki nimajo dovoljenja za promet v
Republiki Sloveniji.
8. člen
(1) Redna kontrola kakovosti zdravil v
prometu pomeni ustrezno stopnjo kontrole kakovosti zdravil, tako da se v petih
letih vsaj enkrat preveri kakovost vsakega zdravila v prometu.
(2) Ne glede na prejšnji odstavek se
Agencija lahko odloči za pogostejše kontrole v petletnem obdobju na podlagi
naslednjih meril:
-      
strokovno utemeljena mnenja o zdravilih, ki predstavljajo visoko stopnjo
tveganja za uporabnika;
-      
velika poraba zdravila na trgu (velike serije, veliko število serij);
-      
spremembe v dokumentaciji, predloženi v postopku pridobivanja dovoljenja
za promet z zdravilom.
9. člen
Po prejemu pisnega odpravka poročila o
odvzemu vzorcev za redno kontrolo kakovosti zdravila mora imetnik dovoljenja za
promet z zdravilom oziroma veletrgovec za zdravila z dovoljenjem za vnos
oziroma uvoz zdravil, v 15 dneh predložiti certifikat o skladnosti (Certificate
of Compliance – CoC) zadevne serije zdravila.
2. Izredna kontrola kakovosti zdravil
10. člen
(1) Analizno preskušanje zdravila z
namenom izredne kontrole kakovosti zdravil v prometu zajema rutinske preskuse,
opisane v dokumentaciji za zadevno zdravilo, ki je določena v 3. členu tega
pravilnika. Dodatno se lahko izvajajo nerutinski preskusi ali posebni preskusi
oziroma oboji, če za to obstajajo strokovno upravičeni razlogi.
(2) Določbe glede izredne kontrole
kakovosti zdravil v prometu se smiselno uporabijo tudi pri odkrivanju
nezakonitih zdravil, zdravil, ki ne izpolnjujejo najnižjih standardov zdravil,
in ponaredkov zdravil v prometu.
11. člen
Izbor parametrov analiznega preskušanja za
izredno kontrolo kakovosti zdravila na trgu določi farmacevtsko nadzorstvo v
sodelovanju z uradnim kontrolnim laboratorijem.
12. člen
Izredna kontrola kakovosti zdravil se
izvaja na zahtevo Agencije ali farmacevtskega nadzornika, v primeru ugotovljenih
nepravilnosti zdravila v prometu ali če obstaja utemeljen sum na te
nepravilnosti.
3. Posebna kontrola kakovosti zdravil
13. člen
(1) Posebna kontrola kakovosti
zdravila vključuje vsa rizična zdravila, kot jih opredeljuje 92. člen zakona, z
ali brez dovoljenja za promet z zdravilom v Republiki Sloveniji. Posebna kontrola
kakovosti rizičnega zdravila zajema strokovno-administrativno oceno dokumentov
in analizno preskušanje zdravila.
(2) Posebna kontrola kakovosti
zdravila ne vključuje analiznega preskušanja v primeru imunoloških zdravil za
uporabo v veterinarski medicini, ki so sproščena v promet pod pogoji,
navedenimi v drugi alinei prvega odstavka 16. člena tega pravilnika.
(3) Če je za zadevno serijo zdravila v
državi članici EU, državi podpisnici sporazuma o EGP ali Švici že bila izvedena
kontrola kakovosti zdravila, se ta prizna tudi v Republiki Sloveniji po
predložitvi dokumentov, navedenih v 15. oziroma 16. členu tega pravilnika.
(4) Po preteku sedmih delovnih dni od
izpolnjevanja vseh pogojev za izvedbo posebne kontrole kakovosti zdravil, se
šteje, da je posebna kontrola kakovosti zdravila priznana.
14. člen
(1) Analizno preskušanje zdravila z
namenom posebne kontrole kakovosti zdravil zajema rutinske preskuse v skladu s
smernicami EU za sprostitev v promet za zadevno zdravilo. Dodatno se lahko
izvajajo nerutinski preskusi ali posebni preskusi oziroma oboji, če za to
obstajajo strokovno upravičeni razlogi.
(2) Smernice EU z namenom posebne
kontrole kakovosti zdravil (v nadaljnjem besedilu: smernice EU) se nanašajo na
izvajanje 114. člena Direktive 2001/83/ES za rizična zdravila za uporabo v
humani medicini oziroma na izvajanje 81. ali 82. člena Direktive 2001/82/ES za
rizična zdravila za uporabo v veterinarski medicini in so dostopne na spletni
strani Evropske direkcije za kakovost zdravil (EDQM).
(3) Analizno preskušanje z namenom
posebne kontrole kakovosti zdravil vključuje tudi oceno ovojnine, navodila za
uporabo in pripadajoče opreme.
15. člen
(1) Kontrola kakovosti rizičnega
zdravila za uporabo v humani medicini, izvedena v skladu s smernicami EU v
državi članici EU, državi podpisnici sporazuma o EGP ali Švici, se prizna tudi
v Republiki Sloveniji na podlagi posredovanja naslednjih dokumentov in
podatkov:
-      
certifikata za sprostitev v promet v skladu s smernicami EU (OCABR
certifikat), ki ga izda pristojni organ na območju EU, EGP in Švice;
-      
podatkov o trženju na območju Republike Slovenije (iz obrazca
MIF-Marketing Information Form, dostopen na spletni strani Evropske direkcije
za kakovost zdravil (EDQM)), v IV. dodatku k smernici EU za izvajanje 114.
člena Direktive 2001/83/ES;
-      
kopije ali fotografije zunanje ovojnine.
(2) Kadar se zaradi prepakiranja
zdravila, različnih podserij ali različnega poimenovanja zdravila podatki na
predloženih dokumentih in na ovojnini zdravila ne ujemajo, je treba predložiti
tudi pojasnilo o sledljivosti.
16. člen
(1) Kontrola kakovosti rizičnega
zdravila za uporabo v veterinarski medicini, izvedena v skladu s smernicami EU
v drugi državi članici EU, državi podpisnici sporazuma o EGP ali Švici, se
prizna tudi v Republiki Sloveniji na podlagi posredovanja naslednjih dokumentov
in podatkov:
-      
certifikata za sprostitev v promet v skladu s smernicami EU (OCABR
certifikat), ki ga izda pristojni organ na območju EU, EGP in Švice, za cepiva
proti steklini, za katera je potrebno analizno preskušanje ali
-      
certifikata za sprostitev v promet v skladu s smernicami EU na podlagi
strokovno-administrativne ocene proizvajalčevega protokola o izdelavi in
preskušanju (OBPR certifikat). Certifikat izda pristojni organ na območju EU,
EGP ali Švice za vsa rizična zdravila za uporabo v veterinarski medicini, razen
za rizična zdravila za uporabo v veterinarski medicini iz prejšnje alinee;
-      
podatkov o trženju na območju Republike Slovenije (iz obrazca Model for
Manufacturers of a Marketing Information Form, Official Control Authority Batch
Release/Official Batch Protocol Review of Immunological Veterinary Medicinal
Products, dostopen na spletni strani Evropske direkcije za kakovost zdravil
(EDQM));
-      
kopije ali fotografije zunanje ovojnine.
(2) Kadar se zaradi prepakiranja
zdravila, različnih podserij ali različnega poimenovanja zdravila podatki na
predloženih dokumentih in na ovojnini zdravila ne ujemajo, je treba predložiti
tudi pojasnilo o sledljivosti.
17. člen
(1) Če za zadevno serijo rizičnega
zdravila za uporabo v veterinarski medicini, ki ima dovoljenje za promet v
Republiki Sloveniji, še ni bila izvedena kontrola kakovosti zdravila v skladu s
smernicami EU v drugi državi članici EU, državi podpisnici sporazuma o EGP ali
Švici, in ni bil izdan certifikat (OBPR/OCABR) za sprostitev v promet v skladu
s smernicami EU, mora predlagatelj predložiti naslednje:
-      
protokol izdelave in preskušanja proizvajalca, ki mora vsebovati vse
podatke v skladu z zahtevami smernic EU;
-      
navedbo držav članic EU, držav podpisnic sporazuma o EGP ali Švice, kjer
je zadevna serija v prometu;
-      
podatke o trženju na območju Republike Slovenije (iz obrazca Model for
Manufacturers of a Marketing Information Form, Official Control Authority Batch
Release/Official Batch Protocol Review of Immunological Veterinary Medicinal
Products, dostopen na spletni strani Evropske direkcije za kakovost zdravil
(EDQM));
-      
kopijo ali fotografijo zunanje ovojnine;
-      
v primeru izdaje OCABR certifikata, potrebno količino vzorcev za
izvajanje analiznega preskušanja oziroma se mora predlagatelj kontrole
kakovosti zdravil z uradnim kontrolnim laboratorijem dogovoriti glede izvedbe
analiznega preskušanja.
(2) Na podlagi predloženih dokumentov
(in vzorcev v primeru izdaje OCABR certifikata) Agencija v 15 delovnih dneh
(oziroma 60 dneh v primeru izdaje OCABR certifikata) od izpolnjevanja vseh
pogojev za izvajanje posebne kontrole kakovosti zdravil izda OBPR/OCABR
certifikat za sprostitev v promet v skladu s smernicami EU.
(3) Stroške certifikata za sprostitev
v promet v skladu s smernicami EU iz prejšnjega odstavka plača predlagatelj.
18. člen
(1) Če za zadevno serijo rizičnega
zdravila, ki nima dovoljenja za promet v Republiki Sloveniji, ima pa dovoljenje
za promet v državi članici EU, kjer v nacionalno zakonodajo nimajo uvedenih EU
postopkov sproščanja in ni dokazil o sprostitvi serije na trg v zadevni državi,
mora predlagatelj predložiti naslednje dokumente in podatke:
-      
protokol izdelave in preskušanja proizvajalca, ki mora vsebovati vse
podatke v skladu z zahtevami smernic EU;
-      
navedbo držav članic EU, držav podpisnic o EGP ali Švice, kjer je
zadevna serija v prometu;
-      
podatke o trženju na območju Republike Slovenije za rizična zdravila za
uporabo v humani medicini, kot je navedeno v drugi alinei prvega odstavka 15.
člena tega pravilnika oziroma za rizična zdravila za uporabo v veterinarski
medicini kot je navedeno v tretji alinei prvega odstavka 16. člena tega
pravilnika;
-      
kopijo ali fotografijo zunanje ovojnine.
(2) Kadar se zaradi prepakiranja
zdravila, različnih podserij ali različnega poimenovanja zdravila podatki na
predloženih dokumentih in na ovojnini zdravila ne ujemajo, je treba predložiti
tudi pojasnilo o sledljivosti.
(3) Na podlagi predloženih dokumentov
Agencija v 15 delovnih dneh od izpolnjevanja vseh pogojev za izvajanje
posebne kontrole kakovosti zdravil, izda strokovno-administrativno oceno o
kakovosti zdravila.
(4) Stroške strokovno-administrativne
ocene o kakovosti zdravila iz prejšnjega odstavka plača predlagatelj.
19. člen
Če še ni bila izvedena neodvisna kontrola
kakovosti zdravil za sprostitev v promet v državi članici EU, državi podpisnici
sporazuma o EGP ali Švici ali je analizno preskušanje potrebno zaradi varovanja
javnega zdravja, mora predlagatelj uradnemu kontrolnemu laboratoriju dostaviti
tudi ustrezno količino vzorcev in referenčnih standardov za analizno
preskušanje.
20. člen
(1) Če gre za izdelek, pridobljen iz
krvi ali plazme, za katerega veljajo določbe iz 18. in 19. člena tega
pravilnika, mora biti iz predložene dokumentacije razvidno, da so bila zajetja
plazme, iz katerih je bilo izdelano zdravilo, preskušana na označevalce okužb s
povzročitelji bolezni, s strani uradnega kontrolnega laboratorija v državi
članici EU, državi podpisnici sporazuma o EGP ali Švici.
(2) Če zajetje plazme ni bilo
preskušano (npr. če je bila zadevna serija izdelana iz plazme slovenskega
izvora), se mora predlagatelj kontrole z uradnim kontrolnim laboratorijem
dogovoriti glede izvedbe preskušanja vzorcev vhodnih zajetij plazme.
21. člen
(1) Če je bilo za sprostitev na
slovenski trg izvedeno tudi analizno preskušanje posameznih parametrov, uradni
kontrolni laboratorij izda izvid o posebni kontroli kakovosti rizičnega
zdravila.
(2) Rezultati analiznega preskušanja
morajo biti znotraj specifikacijskih meja oziroma v skladu z merili, navedenimi
v smernicah EU za sprostitev v promet.
22. člen
Predlagatelj posebne kontrole kakovosti
zdravil mora sproti sporočati Agenciji vse dodatne količine vnesenih ali
uvoženih serij rizičnih zdravil, za katere je bila posebna kontrola kakovosti
zdravil že opravljena.
4. Kontrola kakovosti vsake prve serije
zdravil pred dajanjem v promet
23. člen
(1) Analizno preskušanje zdravila z
namenom kontrole kakovosti vsake prve serije zdravila pred dajanjem v promet se
izvaja na predlog imetnika dovoljenja za promet z zdravilom, če gre za
zdravila, uvožena iz tretjih držav, ki niso z EU sklenile sporazuma o
medsebojnem priznavanju listin. Zajema rutinske preskuse, opisane v
dokumentaciji za zadevno zdravilo, ki je določena v 3. členu tega pravilnika.
Dodatno se lahko izvajajo nerutinski preskusi ali posebni preskusi oziroma
oboji, če za to obstajajo strokovno upravičeni razlogi.
(2) Zdravila, ki jim je bilo
dovoljenje za promet z zdravilom podeljeno po centraliziranem postopku, niso
predmet kontrole kakovosti vsake prve serije zdravil pred dajanjem v promet v
Republiki Sloveniji.
24. člen
Kontrola kakovosti prve serije zdravila
pred dajanjem v promet mora zajeti najmanj naslednje parametre:
-      
kakovostno in količinsko analizo zdravilnih učinkovin in kakovostno
analizo pomožnih snovi;
-      
ostale preskuse, ki so potrebni za zagotavljanje kakovosti zdravila v
skladu z zahtevami dovoljenja za promet z zdravilom;
-      
oceno ovojnine in navodila za uporabo;
-      
oceno proizvajalčevega analiznega certifikata.
25. člen
Imetnik dovoljenja za promet z zdravilom je
odgovoren, da se predložijo uradnemu kontrolnemu laboratoriju v kontrolo
kakovosti vzorci vsake prve serije zdravila pred dajanjem v promet, skupaj z
referenčnimi standardi in dokumentacijo, ki se nanaša na predložene vzorce in
referenčne standarde.
26. člen
Prva serija zdravila sme v promet le na
podlagi pozitivnega izvida uradnega kontrolnega laboratorija.
5. Kontrola kakovosti zdravil v okviru
postopka za pridobitev dovoljenja za promet z zdravilom ali vsake prve serije
zdravila, ki je pridobilo dovoljenje za promet s paralelno uvoženim zdravilom
27. člen
Analizno preskušanje zdravil z namenom
kontrole kakovosti zdravil za pridobitev dovoljenja za promet z zdravilom ali vsake
prve serije zdravila, ki je pridobilo dovoljenje za promet s paralelno uvoženim
zdravilom zajema rutinske preskuse, opisane v dokumentaciji za zadevno
zdravilo, ki je določena v 3. členu tega pravilnika. Dodatno se lahko izvajajo
nerutinski preskusi ali posebni preskusi oziroma oboji, če za to obstajajo
strokovno upravičeni razlogi.
28. člen
Izbor parametrov za analizno preskušanje z
namenom kontrole kakovosti zdravil za pridobitev dovoljenja za promet z
zdravilom določi Agencija.
29. člen
Agencija lahko v okviru postopka za
pridobitev dovoljenja za promet z zdravilom zahteva kontrolo kakovosti
zdravila, vhodnih snovi za njegovo izdelavo in, če je potrebno, vmesnih spojin
ali drugih sestavin. Predlagatelj dovoljenja za promet z zdravilom je dolžan
predložiti uradnemu kontrolnemu laboratoriju zadostno količino vzorcev,
referenčnih standardov in dokumentacijo, ki se nanaša na predložene vzorce in
referenčne standarde.
6. Izvajanje kontrole kakovosti zdravil
30. člen
Kontrola kakovosti zdravil obsega:
-      
odvzem vzorcev za redno in izredno kontrolo kakovosti zdravil;
-      
prevzem vzorcev in referenčnih standardov za kontrolo kakovosti zdravil;
-      
prevzem dokumentacije, ki se nanaša na predložene vzorce oziroma vlogo
za kontrolo kakovosti zdravil in referenčne standarde;
-      
analizno preskušanje in oceno ovojnine ter navodila za uporabo;
-      
vodenje dokumentacije in izdajo izvidov ali ocen o kakovosti zdravila;
-      
obveščanje o rezultatih kontrole kakovosti zdravil.
31. člen
Oseba, ki predloži ustrezno količino
vzorcev, referenčnih standardov in ustrezno dokumentacijo zdravila uradnemu
kontrolnemu laboratoriju, je:
-      
za redno kontrolo kakovosti zdravil farmacevtsko nadzorstvo in imetnik
dovoljenja za promet z zdravilom;
-      
za izredno kontrolo kakovosti zdravil farmacevtsko nadzorstvo;
-      
za posebno kontrolo kakovosti zdravil imetnik dovoljenja za promet z
zdravilom, veletrgovec oziroma imetnik posebnega dovoljenja za uvoz zadevne
serije za zdravila, ki nimajo dovoljenja za promet z zdravilom;
-      
za kontrolo kakovosti vsake prve serije zdravil pred dajanjem v promet
imetnik dovoljenja za promet z zdravilom ali uvoznik zadevne serije zdravila;
-      
za kontrolo kakovosti zdravil v okviru postopka za pridobitev dovoljenja
za promet z zdravilom predlagatelj dovoljenja za promet z zdravilom.
32. člen
Vso dokumentacijo za namen izvajanja
kontrole kakovosti zdravil je treba predložiti v fizični ali elektronski
obliki, v izvirniku ali kot kopije dokumentov z izjavo o verodostojnosti
podatkov, ki je vključena v vlogo za namen izvajanja kontrole kakovosti
zdravil.
33. člen
Mesta odvzema vzorcev za redno in izredno
kontrolo kakovosti zdravil so:
-      
proizvajalec, njegova skladišča zdravil in prevozna sredstva, po
sprostitvi zdravila v promet;
-      
pravne in fizične osebe, ki opravljajo promet z zdravili na debelo, ter
njihova skladišča in prevozna sredstva;
-      
lekarne z vsemi organizacijskimi enotami;
-      
specializirane prodajalne za prodajo zdravil na drobno;
-      
veterinarske organizacije.
34. člen
(1) Za redno kontrolo kakovosti
zdravil je treba pri odvzemu vzorcev pokriti vse segmente trga ter upoštevati
geografsko in demografsko merilo. Pri odvzemu vzorcev mora biti navzoča
odgovorna oseba ali drug strokoven delavec pravne ali fizične osebe, kjer se
izvaja odvzem vzorcev.
(2) Vzorčenje poteka v skladu z
načelom naključnega izbora vzorcev, tako da je zagotovljen reprezentativen vzorec.
35. člen
(1) Ob odvzemu vzorcev mora
farmacevtsko nadzorstvo izdati pravni ali fizični osebi, pri kateri je bil
opravljen odvzem zdravila za kontrolo kakovosti zdravil, potrdilo o odvzemu
vzorca za redno kontrolo kakovosti zdravila v prometu.
(2) Potrdilo vsebuje naslednje
podatke:
-      
mesto odvzema;
-      
ime zdravila in pakiranje;
-      
podpis pooblaščene osebe iz 31. in 34. člena tega pravilnika.
(3) Farmacevtsko nadzorstvo, ki izvaja
odvzem vzorcev, pripravi poročilo o odvzemu vzorca na način, ki omogoča
sledljivost kontrole kakovosti odvzetega zdravila. Pisni odpravek poročila o
odvzemu vzorcev za redno kontrolo kakovosti zdravila mora biti sestavljen v
osmih dneh po opravljenem odvzemu in posredovan osebam, udeleženim pri odvzemu
vzorcev.
(4) Poročilo vsebuje naslednje
podatke:
-      
ime zdravila;
-      
slovensko EAN kodo;
-      
pakiranje;
-      
številko dovoljenja za promet z zdravilom;
-      
predstavnika imetnika dovoljenja za promet z zdravilom v Republiki
Sloveniji oziroma veletrgovca;
-      
proizvajalca zdravila;
-      
dobavitelja zdravila;
-      
številko serije;
-      
datum izteka roka uporabnosti zdravila;
-      
pogoje shranjevanja vzorca;
-      
mesto in datum odvzema vzorca;
-      
količino odvzetega vzorca;
-      
podpis pooblaščene osebe iz 31. in 34. člena tega pravilnika.
36. člen
(1) Uradni kontrolni laboratorij po
opravljenem analiznem preskušanju izda izvid o kontroli kakovosti zdravila, ki
vsebuje naslednje podatke:
-      
evidenčne oznake uradnega kontrolnega laboratorija;
-      
ime zdravila;
-      
farmacevtsko obliko, jakost in pakiranje;
-      
kakovostno sestavo zdravila;
-      
številko serije;
-      
proizvajalca zdravila;
-      
imetnika dovoljenja za promet z zdravilom;
-      
datum izteka roka uporabnosti zdravila;
-      
pogoje shranjevanja;
-      
pravno oziroma fizično osebo, ki je poslala vzorce v kontrolo oziroma
pri kateri so bili ti odvzeti;
-      
datum izpolnjevanja vseh pogojev za izvajanje kontrole kakovosti
zdravil;
-      
specifikacije in rezultate analiznih preskušanj;
-      
oceno stične in zunanje ovojnine, navodil za uporabo in pripadajoče
opreme;
-      
podpis odgovorne osebe;
-      
datum izdaje izvida.
(2) Na podlagi izvedenih kontrol izda
uradni kontrolni laboratorij na koncu izvida kratko poročilo o kakovosti zdravila.
(3) V primeru redne kontrole kakovosti
zdravil, ki jim je bilo dovoljenje za promet z zdravilom podeljeno po postopku
medsebojnega priznavanja ali po decentraliziranem postopku in pri katerem se
izvede le ocena ovojnine in navodila za uporabo, izda uradni kontrolni
laboratorij oceno ovojnine in navodila za uporabo.
(4) V primeru posebne kontrole
kakovosti zdravil v skladu s 16. in 17. členom tega pravilnika mora OCABR
certifikat vsebovati najmanj podatke iz obrazca European Community/EEA Official
Control Authority Batch Release Certificate for Immunological Veterinary
Medicinal Products, dostopen na spletni strani Evropske direkcije za kakovost
zdravil (EDQM), v IIIa. dodatku k smernici EU za izvajanje 82. člena Direktive
2001/82/ES.
(5) V primeru posebne kontrole
kakovosti zdravil v skladu s 16. in 17. členom tega pravilnika mora OBPR
certifikat vsebovati najmanj podatke iz obrazca European Community/EEA Official
Batch Protocol Review Certificate of Approval for Immunological Veterinary
Medicinal Products, dostopen na spletni strani Evropske direkcije za kakovost
zdravil (EDQM), v IIa. dodatku k smernici EU za izvajanje 81. člena Direktive 2001/82/ES.
(6) V primeru posebne kontrole
kakovosti zdravil v skladu z 18. členom tega pravilnika mora
strokovno-administrativna ocena o kakovosti zdravila vsebovati najmanj
naslednje podatke:
-      
evidenčne oznake uradnega kontrolnega laboratorija;
-      
ime zdravila;
-      
farmacevtsko obliko, jakost oziroma vsebnost in pakiranje;
-      
številko serije;
-      
proizvajalca zdravila;
-      
imetnika dovoljenja za promet z zdravilom;
-      
datum izteka roka uporabnosti zdravila;
-      
predložene dokumente in izdajatelj;
-      
pravno oziroma fizično osebo, ki je vložila vlogo za posebno kontrolo
kakovosti zdravila;
-      
datum izpolnjevanja vseh pogojev za izvajanje posebne kontrole kakovosti
zdravil;
-      
podpis odgovorne osebe;
-      
datum izdaje.
37. člen
Izvid o kontroli kakovosti zdravila mora
uradni kontrolni laboratorij izdati:
-      
v 180 dneh od izpolnjevanja vseh pogojev za izvajanje redne kontrole
kakovosti zdravil;
-      
v 60 dneh od izpolnjevanja vseh pogojev za izvajanje izredne kontrole
kakovosti zdravil;
-      
v 120 dneh od izpolnjevanja vseh pogojev za izvajanje kontrole kakovosti
prve serije zdravil pred dajanjem v promet;
-      
v 60 dneh od izpolnjevanja vseh pogojev za izvajanje posebne kontrole
kakovosti zdravil v primeru analiznega preskušanja.
38. člen
Izvid o kontroli kakovosti zdravila izda
uradni kontrolni laboratorij v dveh izvodih, od katerih dobi en izvod imetnik
dovoljenja za promet z zdravilom, veletrgovec ali izdelovalec in en izvod
Agencija.
39. člen
(1) Agencija na podlagi obravnave
izvidov uradnega kontrolnega laboratorija o kontroli kakovosti zdravila v
30 dneh od izdaje izvida ustrezno ukrepa in o tem obvesti vse udeležene
strani.
(2) Farmacevtsko nadzorstvo ustrezno
ukrepa skladno s 104. členom zakona tudi v naslednjih primerih:
-      
če predlagatelj kontrole iz 3., 4. in 5. točke 31. člena tega pravilnika
ne zagotovi zadostne količine vzorcev;
-      
če imetnik dovoljenja za promet z zdravilom oziroma predlagatelj
kontrole iz 1., 3., 4. in 5. točke 31. člena tega pravilnika ne zagotovi
predpisane dokumentacije ali referenčnih standardov oziroma obojega v
predpisanem roku.
(3) Agencija sproti obvešča
Veterinarsko upravo Republike Slovenije o neustrezni kakovosti zdravil za
živali za proizvodnjo živil, ki bi lahko imela za posledico prekoračene
zaostanke zdravil (MRL) v živilih živalskega izvora, ob upoštevanju predpisane
karence.
III. PREHODNE IN KONČNE DOLOČBE
40. člen
Postopki, ki so se začeli po določbah pred
uveljavitvijo tega pravilnika, se nadaljujejo in dokončajo po določbah tega
pravilnika.
41. člen
Z dnem uveljavitve tega pravilnika preneha
veljati Pravilnik o analiznem preskušanju zdravil z namenom kontrole kakovosti
(Uradni list RS, št. 91/08).
42. člen
Ta pravilnik začne veljati petnajsti dan po
objavi v Uradnem listu Republike Slovenije.
 
Št. 715-2/2011/24
Ljubljana, dne 5. januarja 2012
EVA 2011-2711-0025
Dorijan
Marušič l.r.
Minister
za zdravje
Soglašam!
mag. Dejan Židan l.r.
Minister
za kmetijstvo,
gozdarstvo in prehrano