I. SPLOŠNE DOLOČBE
1. člen
(vsebina akta)
(1) Ta akt ureja obratovanje in vodenje distribucijskega
sistema za oskrbo s toploto (v nadaljnjem besedilu: distribucijski sistem), za
geografsko območje Mestne občine Ptuj, na katerem izvaja gospodarsko javno
službo distribucije toplote družba Javne službe Ptuj, podjetje za izvajanje
gospodarskih javnih služb in drugih dejavnosti, d. o. o. (v nadaljnjem
besedilu: distributer toplote).
(2) Ta akt se uporablja za distributerja toplote, odjemalce
toplote (v nadaljnjem besedilu: odjemalec) in uporabnike sistema, ter tudi
tiste pravne in fizične osebe, ki načrtujejo, projektirajo, gradijo ter
izvajajo vzdrževalna dela na distribucijskem sistemu ali na drugih soodvisnih
objektih.
(3) Ta akt določa predvsem:
-       
opredelitev distribucijskega sistema;
-       
tehnične in druge pogoje za varno obratovanje distribucijskega sistema z
namenom zanesljive in kakovostne oskrbe s toploto;
-       
pogoje in način izvajanja priključitev na distribucijski sistem;
-       
splošne pogoje za dobavo in odjem toplote;
-       
tarifni sistem in tarifne elemente za dobavo toplote.
(4) Ta akt se uporablja za distribucijski sistem na
geografskem območju, navedenem v prvem odstavku tega člena, za katero je bila
distributerju toplote podeljena koncesija.
2. člen
(uporaba podatkov in informacij)
(1) Distributer toplote mora predhodno ustrezno seznaniti
uporabnike in odjemalce z namenom obdelave pridobljenih osebnih podatkov.
(2) Distributer toplote je dolžan varovati zaupnost podatkov
in informacij, ki jih pridobi od odjemalcev, razen če predpisi zahtevajo, da se
podatki objavijo ali posredujejo državnim ali drugim organom.
(3) Pridobljene osebne podatke odjemalcev je dolžan
distributer toplote uporabljati skladno s predpisi, ki urejajo varstvo osebnih
podatkov in je ob pridobitvi osebnih podatkov dolžan odjemalca seznaniti z
namenom pridobivanja in obdelave podatkov, ki jih zahteva.
(4) Osebne podatke odjemalca distributer toplote shranjuje,
dokler je to potrebno za dosego namena, zaradi katerega so se zbirali ali
nadalje obdelovali.
3. člen
(pomen izrazov)
Izrazi, uporabljeni v tem aktu, pomenijo:
1.     
celotni stroški za oskrbo s toploto so stroški za toploto, dobavljeno iz
distribucijskega sistema, ki so izkazani z računi oziroma s specifikacijo
stroškov za dobavljeno toploto za odjemno mesto. Stroški zajemajo fiksne in
variabilne stroške ter stroške meritev;
2.     
črpališča so objekti in naprave, ki omogočajo transport ogrevnega medija
po distribucijskem sistemu;
3.     
daljinsko ogrevanje je distribucija toplote iz centralnih in
decentraliziranih proizvodnih virov toplote po vročevodnem omrežju do
odjemalcev toplote;
4.     
delilnik stroškov toplote (v nadaljnjem besedilu: delilnik) je naprava
za indikacijo ali merjenje porabe toplote, ki omogoča določitev deležev
stroškov za ogrevanje in deležev stroškov za pripravo sanitarne tople vode
posameznih delov stavbe. Delilniki po tem aktu so delilniki, ki so nameščeni na
grelnih telesih, ter merilniki toplote in vodomeri za toplo vodo v posameznih
delih stavbe;
5.     
distribucija toplote je prenos toplote po distribucijskem sistemu in
vključuje tudi dobavo toplote odjemalcem;
6.     
distribucijski sistem je sistem naprav in napeljav, ki ni povezan z
drugimi distribucijskimi ali prenosnimi sistemi in ki omogoča prenos toplote po
omrežju od enega ali več virov do odjemalcev.
7.     
distributer toplote je izvajalec dejavnosti izbirne gospodarske javne
službe distribucije toplote na geografskem območju Mestne občine Ptuj;
8.     
distribucijski vod je glavni distribucijski cevovod, po katerem se
prenaša ogrevni medij (npr. vročevod, toplovod) do priključnih mest priključkov
uporabnikov;
9.     
gospodinjski odjemalec je odjemalec, ki kupuje toploto za svojo lastno
rabo v gospodinjstvu, kar izključuje rabo toplote za opravljanje trgovskih,
gospodarskih ali poklicnih dejavnosti;
10.  
hišna toplotna postaja je del toplotne postaje, ki je namenjen prenosu
toplote od priključne toplotne postaje na interne toplotne naprave odjemalca
toplote;
11.  
industrijski odjemalec je odjemalec, ki kontinuirano v svojem delovnem
procesu proizvaja dobrine;
12.  
interne toplotne naprave so naprave, ki omogočajo izrabo toplote
ogrevnega medija in zagotavljajo ustrezne bivalne in delovne razmere v stavbi.
Priključene so na hišno postajo in se uporabljajo za različne načine ogrevanja
(npr. radiatorsko, konvektorsko in talno ogrevanje, toplozračno ogrevanje in
prezračevanje, klimatizacijo prostorov, pripravo tople sanitarne vode) ter
tehnološke in druge namene;
13.  
investicijsko vzdrževanje so dela, ki po pravilih, ki urejajo
računovodenje, predstavljajo povečanje koristnosti ali podaljšanje dobe
koristnosti opredmetenih osnovnih sredstev. Za investicijsko vzdrževanje se
štejejo tista dela, ki se po računovodskih predpisih lahko izkazujejo kot
vlaganja v povečanje vrednosti opredmetenih osnovnih sredstev energetske
infrastrukture;
14.  
intervencijsko vzdrževanje je nujna izvedba del, s katerimi se nujno
sanirajo stanja netesnosti, nepredvidenih okvar ali stanja prenehanja delovanja
posameznih naprav, posameznega dela ali celotnega sistema daljinskega
ogrevanja;
15.  
investitor je vsaka pravna ali fizična oseba, ki naroči graditev ali sam
izvaja graditev naprav in napeljav distribucijskega sistema, toplotne postaje
ali stavbe, ki bo oskrbovana s toploto iz distribucijskega sistema;
16.  
merilna naprava je merilnik toplote na odjemnem oziroma prevzemnem
mestu, ki meri dobavljeno toploto neposredno in na katerem se odčita količina
predane oziroma prevzete toplote, ki je osnova za obračunavanje dobavljene
toplote;
17.  
merilno mesto je mesto v priključni toplotni postaji, kjer je nameščena
merilna naprava. Izjemoma so merilne naprave v obstoječih toplotnih postajah
lahko nameščene tudi v hišni postaji;
18.  
nadzor je kvalitativni in kvantitativni nadzor pooblaščene osebe
distributerja toplote nad izvajanjem del in odjemom toplote na distribucijskem
sistemu, toplotnih postajah in internih toplotnih napravah;
19.  
nesorazmerni stroški priključitve na distribucijski sistem pomenijo
stroške gradnje distribucijskega voda do točke v sistemu, kjer je priključitev
možna, ali stroške, ki so potrebni za ojačitev obstoječega sistema, ali
kombinacijo obojega, pri čemer ni pričakovati, da bi v razumnem času prišlo do
povečanja odjema iz sistema na novem distribucijskem vodu oziroma obstoječem
distribucijskem sistemu v tolikšnem obsegu, ki bi omogočal normalno
amortizacijo naložbe;
20.  
obračunska moč je zakupljena in nastavljena moč na odjemnem mestu ali
neposredno za merilno regulacijsko opremo, ki omogoča meritev količin prevzema
toplotne moči in omejitev toplotne moči na nastavljeno obračunsko moč, ki je
lahko enaka ali manjša od priključne moči. Obračunska moč se potrdi z
zapisnikom ob nastavitvi v toplotni postaji s strani pooblaščene osebe
distributerja toplote;
21.  
obračunsko obdobje je obdobje, za katerega se izvaja obračun stroškov za
toploto in traja za vse odjemalce en mesec;
22.  
obdobje odčitavanja je obdobje, v katerem se izvaja odčitavanje merilnih
naprav in je za vse odjemalce mesečno;
23.  
odjemalec je vsaka fizična ali pravna oseba, ki odjema toploto za lastno
rabo in je lastnik nepremičnine, na katero ali za katero je nameščeno odjemno
mesto. Odjemalec je lahko tudi skupina fizičnih ali pravnih oseb, ki so
priključene na skupno odjemno mesto;
24.  
odjemno mesto je točka v toplotni postaji, v kateri se izvajajo meritve
ali na drug način ugotavlja odjemalcu predane količine toplote;
25.  
ogrevni medij je medij v distribucijskem sistemu, s katerim se prenaša
toplota;
26.  
ostali odjemalec je odjemalec, ki ni gospodinjski ali industrijski
odjemalec;
27.  
prevzemno mesto je mesto, na katerem distributer toplote prevzema
toploto od proizvajalca toplote;
28.  
priključek je vod, ki povezuje distribucijski vod in odjemno
ali-prevzemno mesto. Priključek se začne na priključnem mestu na
distribucijskem vodu in konča s priključnim mestom uporabnika;
29.  
priključitev je izvedba fizične povezave priključka na obstoječi
distribucijski sistem;
30.  
priključna moč je nazivna moč internih toplotnih naprav odjemalca,
določena s projektno dokumentacijo strojnih instalacij in strojne opreme
internih toplotnih naprav, v skladu s tem aktom in s tehničnimi zahtevami
distributerja toplote o priključitvi stavb na distribucijski sistem;
31.  
priključna toplotna postaja je del toplotne postaje, kjer odjemalec
prevzema pogodbeno količino toplote. Na eno priključno postajo je lahko
priključenih več hišnih postaj;
32.  
priključno mesto na distribucijskem vodu je točka na distribucijskem
vodu, kjer je oziroma bo priključen priključek uporabnika;
33.  
priključno mesto uporabnika je točka na koncu priključka neposredno za
glavnimi zapornimi armaturami, kjer je oziroma bo priključena toplotna postaja
uporabnika;
34.  
primerljivo obračunsko obdobje je obdobje, v katerem so pogoji odjema
toplote podobni pogojem v obdobju, za katerega z meritvami ni bilo možno
ugotoviti dejanske porabe;
35.  
proizvajalec toplote je pravna ali fizična oseba, ki proizvaja toploto;
36.  
proizvodni viri so naprave, ki pretvarjajo primarno energijo goriv v
toploto;
37.  
razdelilnik stroškov dobavljene toplote je preglednica deležev celotnih
stroškov za toploto, ki omogoča porazdelitev stroškov toplote, ki je bila
dobavljena preko skupne merilne naprave v skupni priključni postaji za več
odjemalcev (lastnikov posameznih delov stavbe) v obračunskem obdobju;
38.  
redno vzdrževanje so vzdrževalna dela, ki se pojavljajo pri lastniku,
distributerju in odjemalcu občasno, če taka dela po računovodskih predpisih ne
predstavljajo povečanja koristnosti ali podaljšanja dobe koristnosti
opredmetenih osnovnih sredstev. Za redno vzdrževanje se štejejo vsa tista redna
dela, ki se po računovodskih predpisih lahko izkazujejo kot strošek in ne kot
vlaganje v povečanje vrednosti opredmetenih osnovnih sredstev energetske
infrastrukture;
39.  
sanitarna topla voda je hladna voda iz vodovodnega omrežja, ki je
prevzela toploto od ogrevnega medija v prenosniku toplote;
40.  
skupno odjemno mesto je točka v toplotni postaji, v kateri se izvajajo
meritve ali drug način ugotavljanja predane količine toplote več odjemalcem
oziroma stavbam;
41.  
soglasje za pridobitev gradbenega dovoljenja je soglasje, ki ga izdaja
distributer toplote skladno z zakonom, ki ureja graditev objektov;
42.  
soglasje za priključitev je soglasje za priključitev na distribucijski
sistem, ki ga izdaja distributer toplote skladno z Energetskim zakonom (Uradni
list RS, št. 60/19 – uradno prečiščeno besedilo, 65/20 in 158/20 – ZURE; v
nadaljnjem besedilu: EZ-1);
43.  
sprememba odjemalčevih toplotnih naprav je katerakoli sprememba na teh
napravah, ki povzroči spremembe delovanja toplotnih naprav ali obračuna
toplote;
44.  
tarifna skupina je skupina odjemalcev, za katere veljajo enake tarifne
postavke toplote;
45.  
tehnične zahteve so zahteve distributerja toplote, ki so pretežno
tehnične narave in jih je potrebno upoštevati pri načrtovanju, gradnji,
vzdrževanju in drugih delih na distribucijskem sistemu, toplotnih postajah in
internih toplotnih napravah. Tehnične zahteve pripravi distributer toplote in
jih javno objavi na spletni strani;
46.  
temperaturni primanjkljaj je vsota dnevnih razlik med temperaturo zraka
v ogrevanem prostoru (na temperaturo 20 °C) in povprečno dnevno zunanjo
temperaturo zraka. Pri tem se upoštevajo le dnevi v času ogrevalne sezone, ko
je bila povprečna dnevna zunanja temperatura zraka nižja ali enaka 12 °C, po
podatkih organa, ki je zadolžen za izvajanje meteoroloških meritev;
47.  
toplota je izraz za toplotno energijo ne glede na vrsto ogrevnega medija
(npr. vroča voda, para, kondenzat), ki jo prenaša;
48.  
toplotna postaja je vezni člen med distribucijskim sistemom (vključno s
priključkom) in internimi toplotnimi napravami odjemalca. Sestavljena je lahko
iz priključne in hišne postaje in s svojim delovanjem uravnava dobavo toplote v
interne toplotne naprave odjemalcev. Toplotne postaje so lahko glede na ogrevni
medij vročevodne ali toplovodne postaje;
49.  
uporabnik sistema je proizvajalec toplote, ki dobavlja toploto v
distribucijski sistem, ali odjemalec, ki odjema toploto iz distribucijskega
sistema;
50.  
usposobljen izvajalec je izvajalec gradnje, vzdrževalnih del in
obratovanja naprav distribucijskega sistema in toplotnih postaj, ki ima
ustrezno registrirano dejavnost in je ustrezno strokovno usposobljen ter
predhodno potrjen s strani distributerja toplote. Distributer toplote vodi
seznam usposobljenih izvajalcev;
51.  
zapisnik o nastavljeni obračunski moči je zapis, ki ga sestavi
pooblaščena oseba distributerja toplote ob nastavitvi obračunske toplotne moči
v toplotni postaji.
(2) Drugi izrazi, ki v tem aktu niso opredeljeni, imajo enak
pomen, kot ga določa EZ-1.
II. DISTRIBUCIJSKI SISTEM
4. člen
(opredelitev distribucijskega sistema)
(1) Distribucijski sistem je sistem objektov in naprav za
prenos toplote po distribucijskem omrežju od prevzemnih mest iz proizvodnih
virov toplote do odjemnih mest v toplotnih postajah. Sestavni del
distribucijskega sistema so tudi distribucijski vodi in priključki, vključno z
glavnima zapornima armaturama A1 (dovodna armatura), A2 (povratna armatura) in
OA-1 (obtočna armatura-kratka vez) na priključnem mestu uporabnika.
(2) Zaradi zagotavljanja varnega, zanesljivega in
učinkovitega obratovanja distribucijskega sistema se določbe tega akta, v
primerih, ko bi interne naprave lahko ogrožale učinkovito delovanje
distribucijskega sistema, nanašajo tudi na toplotne postaje, ki so vezni člen
med distribucijskim sistemom in internimi toplotnimi napravami, in na interne
toplotne naprave uporabnika, ki niso sestavni del distribucijskega sistema.
(3) Sestavni del distribucijskega sistema so tudi stvarne in
druge pravice na nepremičninah, potrebne za gradnjo, rekonstrukcijo, razvoj,
obratovanje, nadzor in vzdrževanje objektov, naprav in omrežij iz prejšnjega
odstavka.
(4) Distribucijski sistem toplote za geografsko območje
Mestne občine Ptuj sestavljajo:
-       
proizvodni viri toplotne energije;
-       
vročevodno omrežje daljinskega ogrevanja z ogrevnim medijem vročo vodo,
ki prevzema toploto iz proizvodnih virov. Nazivni tlak omrežja je 6 bar in
nazivna temperatura 120 °C;
-       
črpališča, ki omogočajo transport ogrevnega medija po distribucijskem
sistemu;
-       
sistem za nadzor in upravljanje distribucijskega sistema.
5. člen
(razvoj distribucijskega sistema)
(1) Distributer toplote ima izključno pravico, da izdeluje
oziroma potrjuje tehnične in tehnološke rešitve za nadaljnji razvoj distribucijskega
sistema v Mestni občini Ptuj.
(2) Pri načrtovanju vlaganj in investicij v distribucijski
sistem in pri izdajanju soglasij za priključitev in ostalih soglasij mora
distributer toplote ekonomsko-tehnično optimizirati proces načrtovanja naložb
ob upoštevanju energetske učinkovitosti, stroškov kapitala, stroškov
vzdrževanja in stroškov obratovanja.
6. člen
(spremembe na distribucijskem sistemu)
Distributer toplote ima zaradi zagotovitve varnega,
zanesljivega in učinkovitega delovanja distribucijskega sistema pravico in
dolžnost predlagati potrebne spremembe na proizvodnih virih toplote,
distribucijskem sistemu, toplotnih postajah in internih toplotnih napravah ter
podati tehnične zahteve, katere se morajo upoštevati pri načrtovanju, gradnji,
obratovanju in vzdrževanju distribucijskega sistema in naprav odjemalca
toplote.
7. člen
(pogoji za graditev, obratovanje in vzdrževanje
distribucijskega sistema)
Pri načrtovanju, graditvi, preskušanju, obratovanju, začetku
in prenehanju obratovanja, vzdrževanju, obnavljanju ter drugih delih na
distribucijskem sistemu in toplotnih postajah se morajo upoštevati določbe
veljavnih predpisov, ki urejajo graditev, obratovanje in vzdrževanje
distribucijskega sistema in toplotnih postaj. Pri tem se zaradi poenotenja opreme,
dimenzij cevi ter zapornih elementov, materialov, načinov izvedbe, geodetskih
posnetkov, drugih elementov distribucijskega sistema in toplotnih postaj,
upošteva tudi tehnične zahteve.
8. člen
(naprave v lasti oziroma v pogodbenem upravljanju distributerja
toplote)
(1) Naprave distributerja toplote so:
-       
proizvodni viri toplotne energije;
-       
distribucijski vodi do priključnih mest priključkov;
-       
priključki vključno z glavnimi zapornimi armaturami in merilno napravo;
-       
naprave za nadzor in upravljanje distribucijskega sistema.
(2) Če distributer toplote ni lastnik dela naprav iz
prejšnjega odstavka, z lastnikom naprav sklene pogodbo, ki omogoča, da
učinkovito opravlja svoje naloge upravljanja in vzdrževanj v skladu z EZ-1 in
tem aktom.
9. člen
(toplotne naprave odjemalca toplote)
(1) Naprave v lasti odjemalca toplote so:
-       
toplotne postaje;
-       
interne toplotne naprave za glavnimi zapornimi ventili distribucijskega
sistema in za merilno napravo;
-       
delilniki stroškov toplote vgrajeni za merilno napravo;
(2) Stroški gradnje in vzdrževanja naprav, ki so v lasti
odjemalca ali več odjemalcev, so obveznost odjemalca ali več odjemalcev.
10. člen
(obvezen nadzor nad projekti in gradnjo ter montažo
distribucijskega sistema, toplotnih postaj in internih toplotnih naprav
odjemalca)
(1) Distributer toplote zaradi zagotovitve varnega,
zanesljivega in učinkovitega obratovanja distribucijskega sistema izvaja nadzor
nad projekti in gradnjo ter montažo distribucijskega sistema, toplotnih postaj
in internih toplotnih naprav.
(2) Nadzor distribucijskega operaterja toplote nad projekti
in gradnjo ter montažo distribucijskega sistema, toplotnih postaj in internih
toplotnih naprav obsega:
1.     
izvajanje nadzora nad projektno dokumentacijo v okviru izdajanja pogojev
in soglasij za priključitev na distribucijski sistem skladno s tem aktom;
2.     
potrjevanje skladnosti gradnje s projekti za izvedbo in nadzor vnosa
sprememb med gradnjo v projekt za izvedbo;
3.     
potrjevanje, da so dograjeni, ali spremenjeni distribucijski vodi,
priključki in toplotne postaje, ki jih je izvedel investitor geodetsko posneti
in posnetek oddan distributerju toplote;
4.     
usklajevanje rokov fizične priključitve novih distribucijskih vodov in
priključkov na obstoječ distribucijski sistem;
5.     
usklajevanje rokov polnitve distribucijskih vodov, priključkov,
toplotnih postaj in internih toplotnih naprav odjemalcev z ogrevnim medijem;
6.     
usklajevanje rokov začetka odjema toplote;
7.     
skrb, da so projekti izvedenih del oziroma dopolnjeni projekti za
izvedbo pravočasno dostavljeni v arhiv distributerja toplote;
8.     
potrjevanje, da so pred vključitvijo v distribucijski sistem
distribucijski vodi, priključki in toplotne postaje zgrajeni tako, da je
zagotovljeno varno in zanesljivo obratovanje distribucijskega sistema;
9.     
nadzor nad posegi tretjih oseb v varovalni pas distribucijskega sistema,
da se le ti izvajajo skladno z izdanimi pogoji in soglasji distributerja
toplote.
(3) Med gradnjo morajo biti distribucijski vodi, priključki
in toplotne postaje geodetsko posneti in po končani gradnji posnetek posredovan
distributerju toplote v obliki, skladni z določbami pravilnika, ki ureja
vsebino in način vodenja zbirke podatkov o dejanski rabi prostora ter
tehničnimi zahtevami distributerja toplote glede vodenja zbirnega katastra
energetske infrastrukture.
11. člen
(obveznost odjemalca za obratovanje njegovih toplotnih
naprav)
(1) Odjemalec mora s skrbnostjo dobrega gospodarja skrbeti,
da so njegove naprave in napeljave izvedene, uporabljene in vzdrževane na
način, ki preprečuje motnje na drugih napravah in napeljavah v distribucijskem
sistemu in da pretoki na odjemnem mestu in povratna temperatura iz njegovih
naprav ne presega vrednosti, določenih v projektni dokumentaciji toplotne
postaje in internih toplotnih naprav.
(2) Za varno, zanesljivo in učinkovito obratovanje svojih
toplotnih naprav ima odjemalec naslednje obveznosti:
1.     
s skrbnostjo dobrega gospodarja skrbeti za normalno obratovanje in redno
vzdrževanje svojih toplotnih naprav tako, da je zagotovljeno zanesljivo, varno
in energetsko učinkovito obratovanje distribucijskega sistema;
2.     
s skrbnostjo dobrega gospodarja skrbeti, da so njegove naprave in
napeljave izvedene, uporabljene in vzdrževane na način, da niso možne motnje na
drugih napravah in napeljavah v distribucijskem sistemu in da pretoki na
odjemnem mestu in povratna temperatura iz njegovih naprav ne presega vrednosti
določenih v projektni dokumentaciji toplotne postaje in internih toplotnih
naprav;
3.     
ne spreminjati pogodbenih nastavitev obračunske moči, pretoka in
temperature v toplotni postaji;
4.     
brez pisnega soglasja distributerja toplote ne spreminjati svojih
toplotnih naprav;
5.     
skrbeti, da je toplotna postaja v zaklenjenem prostoru in dostopna
delavcem in pooblaščenim predstavnikom distributerja toplote;
6.     
skrbeti, da je v prostoru toplotne postaje obratovalna dokumentacija s
strojnimi in elektro shemami naprav in napeljav;
7.     
vzdrževati prostore in pomožne naprave ter dostope do prostorov, kjer je
toplotna postaja tako, da so distributerju toplote zagotovljene delovne
razmere, ki veljajo za delovne prostore;
8.     
sproti obveščati distributerja toplote o motnjah pri dobavi toplote,
ugotovljenih na odjemnem mestu;
9.     
obvestiti distributerja toplote o zaznavi okvare merilne naprave;
10.  
z obratovanjem svojih toplotnih naprav ne sme motiti drugih odjemalcev
ali distributerja toplote;
11.  
v toplotni postaji omogočiti distributerju toplote priključitev naprav
za daljinski prenos podatkov, daljinsko krmiljenje obratovalnih stanj in drugih
naprav za upravljanje toplotne postaje;
12.  
omogočati distributerju toplote izvajanje nujnih vzdrževalnih del na
priključku, ki je v lasti odjemalca ali več odjemalcev, zaradi zagotavljanja
nemotenega obratovanja distribucijskega sistema.
(3) Odjemalec odgovarja za škodo distributerja toplote, ki je
nastala zaradi posegov odjemalca na njegovih toplotnih napravah.
(4) Distributer toplote s priključitvijo objektov, naprav in
napeljav odjemalcev na distribucijski sistem ne prevzema odgovornosti za
tehnično brezhibno in varno obratovanje in delovanje teh objektov, naprav in
napeljav.
(5) Odjemalec je dolžan zagotavljati in kriti stroške
električne energije za delovanje toplotne postaje, merilnih naprav in naprav za
daljinski prenos podatkov, ki niso v lasti ali najemu distributerja toplote.
(6) Odjemalec je dolžan zagotavljati in kriti stroške vode iz
vodovodnega omrežja za pripravo tople sanitarne vode.
(7) Odjemalec je dolžan kriti stroške praznitev in polnitev
kemično pripravljene sistemske vode v internih napravah, ki so v lasti
odjemalca ali več odjemalcev.
12. člen
(evidenca infrastrukture za distribucijo toplote)
Distributer toplote vodi kataster infrastrukture za
distribucijo toplote, v katerem so podatki o tehničnih značilnostih, lastništvu
in lokaciji infrastrukture za distribucijo toplote.
III. TEHNIČNI IN DRUGI POGOJI ZA VARNO OBRATOVANJE
DISTRIBUCIJSKEGA SISTEMA Z NAMENOM ZANESLJIVE IN KAKOVOSTNE OSKRBE S TOPLOTO
1. Zagotavljanje varnega in zanesljivega obratovanja
distribucijskega sistema
13. člen
(obveznosti distributerja)
(1) Distributer toplote zagotavlja varno, zanesljivo in
učinkovito obratovanje distribucijskega sistema in skrbi za uravnotežene
obratovalne razmere z naslednjimi aktivnostmi:
1.     
načrtovanjem in zagotavljanjem zadostne kapacitete proizvodnih virov za
zanesljivo oskrbo distribucijskega sistema s toploto in energenti tako, da
lahko zadosti potrebam odjemalcev toplote pri projektni zunanji temperaturi;
2.     
načrtovanjem razvoja in gradnjo distribucijskega sistema za
zagotavljanje dolgoročne zmogljivosti distribucijskega sistema, ki omogoča
razumne zahteve za priključitev in dostop odjemalcev do distribucijskega
sistema;
3.     
načrtovanjem obratovanja in vzdrževanja distribucijskega sistema;
4.     
izvajanjem nadzora in vodenja obratovanja distribucijskega sistema;
5.     
nediskriminatornim obravnavanjem vseh odjemalcev distribucijskega
sistema;
6.     
zagotavljanjem potrebnih podatkov proizvajalcem toplote in odjemalcem
toplote, da lahko učinkovito oddajajo oziroma odjemajo toploto v oziroma iz
distribucijskega sistema;
7.     
izvajanjem meritev, obdelavo podatkov meritev in obračun prevzetih in
dobavljenih količin toplote;
8.     
rednim, intervencijskim in investicijskim vzdrževanjem objektov in
naprav distribucijskega sistema, ki so v lasti ali najemu distributerja
toplote;
9.     
izvajanjem posodobitve distribucijskega sistema;
10.  
zaščito distribucijskega sistema pred mehanskimi, električnimi in
kemičnimi vplivi iz okolice;
11.  
izvajanjem sistemske kontrole z namenom odkrivanja poškodb in
načrtovanja izvajanja rednih in investicijskih vzdrževalnih del ter posodobitev
distribucijskega sistema;
12.  
varovanjem objektov in naprav distribucijskega sistema z izvajanjem
nadzora nad aktivnostmi tretjih oseb v njegovem varovalnem pasu;
13.  
izvajanjem nadzora nad učinkovitostjo obratovanja toplotnih postaj in
internih toplotnih naprav in o načinih za izboljšanje stanja obratovanja teh
naprav obveščati odjemalce toplote;
14.  
zagotavljanje predpisanih meroslovnih zahtev za merilne naprave na
odjemnih mestih, skladno z zakonom, ki ureja področje meroslovja.
(2) Aktivnosti za zagotovitev varnega, zanesljivega in
učinkovitega obratovanja distribucijskega sistema mora distributer toplote
izvajati skladno z akcijskimi načrti, letnimi plani rednih in investicijskih
vzdrževalnih del ter internimi operativnimi tehnološkimi navodili. Izvedbo
posameznih del lahko distributer toplote prepusti ustrezno usposobljenemu
izvajalcu.
(3) Distributer toplote je dolžan za posege na svojih
napravah na nepremičninah oziroma premičninah, ki so v lasti odjemalca, le-temu
povrniti s posegom povzročeno dejansko škodo, v kolikor vzpostavitev v prvotno
stanje s posegom v premičnine ali nepremičnine ni mogoča. Višino škode ugotovi
cenilec ustrezne stroke, ki je vpisan v imenik sodnih cenilcev pri Ministrstvu
za pravosodje. Cenilca izbereta odjemalec in distributer toplote iz navedenega
imenika sporazumno. Stroške cenitve krije distributer toplote.
14. člen
(obveznost odjemalca pri zagotavljanju dostopa)
(1) Odjemalec je dolžan zagotoviti distributerju toplote
neoviran dostop do naprav in napeljav, ki so v lasti ali upravljanju
distributerja toplote, kot tudi do toplotnih postaj in internih toplotnih
naprav, po predhodni najavi distributerja toplote in na način, ki distributerju
toplote omogoča uresničevanje naslednjih pravic in dolžnosti:
1.     
odčitavanje, kontrola, vzdrževanje in menjava merilnih naprav;
2.     
izvajanje nadzora in vzdrževalnih del na napravah, ki so v lasti ali v
upravljanju distributerja toplote;
3.     
izvajanje nadzora nad delovanjem in stanjem priključka in toplotne
postaje;
4.     
izvedba nujnega popravila v primeru puščanja priključka;
5.     
izvajanje nadzora, upravljanja in vzdrževanja glavnih zapornih armatur
A1 in A2;
6.     
izvedba odklopa zaradi neporavnanih obveznosti do distributerja toplote
skladno s 308. členom EZ-1;
7.     
pregled internih toplotnih naprav odjemalca, ki nastopajo kot obračunski
element med odjemalcem in distributerjem toplote, v kolikor distributer toplote
na podlagi tehničnih parametrov odjema toplote utemeljeno sumi o spremembi
odjemalčeve obračunske moči.
(2) Odjemalec mora zagotoviti distributerju toplote prost
dostop na zemljišče, do delov stavbe in naprav, na katerih se izvajajo dela,
oziroma v prostore, v katerih so nameščene toplotne naprave ter mu omogočiti
izvajanje vseh potrebnih del, kadar je to potrebno v skladu pristojnostmi
distributerja toplote, določenih v EZ-1 in v tem aktu.
(3) Odjemalec, ki zaradi motenj na distribucijskem sistemu,
višje sile in drugih okoliščin ne more izvrševati pravic dostopa do
distribucijskega sistema, je ob nastopu takih razmer dolžan o tem takoj
obvestiti distributerja.
15. člen
(uravnotežene obratovalne razmere)
(1) Distributer toplote mora skrbeti za uravnotežene
obratovalne razmere v distribucijskem sistemu.
(2) V okviru tehničnih možnosti je distributer toplote dolžan
vzdrževati takšne temperaturne in pretočno-tlačne razmere v distribucijskem
sistemu, da zagotovi varno, racionalno in zanesljivo obratovanje ter zadostne
količine toplote vsem odjemalcem.
(3) Za potrebe vodenja distribucijskega omrežja in obračuna
storitev ter ugotavljanja količin prevzete toplote v distribucijski sistem in
predane iz njega, morajo biti na vseh prevzemnih in odjemnih mestih nameščene
ustrezne merilne naprave.
16. člen
(sistemska kontrola)
Distributer toplote izvaja sistemsko kontrolo
distribucijskega sistema z namenom nadzora nad delovanjem distribucijskega
sistema, merilnih in ostalih naprav, odkrivanja poškodb in načrtovanja
izvajanja rednih in investicijskih vzdrževalnih del ter posodobitev
distribucijskega sistema v naslednjih časovnih razporedih:
1.     
preglede nadzemnih in podzemnih distribucijskih vodov v času
obratovanja: najmanj dvakrat letno;
2.     
preglede vročevodnih in toplovodnih jaškov v času obratovanja: najmanj
dvakrat letno;
3.     
preglede zapornih armatur vgrajenih v distribucijskih vodih v času
obratovanja: najmanj dvakrat letno;
4.     
preglede varnostnih armatur vgrajenih v distribucijskih vodih v času
obratovanja: najmanj dvakrat letno;
5.     
preglede merilnih naprav: najmanj enkrat letno;
6.     
preglede toplotnih postaj v času obratovanja, ki so v njegovi lasti ali
pogodbenem upravljanju: najmanj dvakrat letno;
7.     
daljinski nadzor obratovalnih parametrov distribucijskega sistema:
stalno.
2. Varovanje distribucijskega sistema
17. člen
(soglasje distributerja za posege v prostor v varovalnem
pasu distribucijskega sistema)
(1) V varovalnem pasu ima distributer toplote pravico
nadzorovati dejavnosti in posege ter pravico dostopa do distribucijskega
sistema.
(2) Za zagotovitev varnosti distribucijskega sistema ter
varnosti objektov, naprav in premoženja ter zdravja in življenja ljudi in
živali v območju distribucijskega sistema, izdaja distributer toplote strokovne
smernice in mnenja na prostorske akte, skladno s predpisi o prostorskem
načrtovanju, projektne pogoje k nameravanim posegom tretjih oseb v varovalni
pas pred začetkom izdelave projektov za pridobitev gradbenega dovoljenja in
soglasja k projektnim rešitvam, skladno s predpisi, ki urejajo graditev
objektov za posege, ki se nanašajo ali imajo vpliv na distribucijski sistem.
(3) Pri pripravi smernic in projektnih pogojev distributer
toplote določi tudi morebitne posebne varnostne ukrepe v varovalnem pasu
distribucijskega sistema.
(4) Na podlagi zahteve za izdajo soglasja za nameravane
posega v območje varovalnega pasu in predložene projektne dokumentacije,
distributer toplote odloči o zahtevi za izdajo soglasja, upoštevajoč določbe
tehničnih predpisov in varnega ter zanesljivega obratovanja in vzdrževanja
distribucijskega sistema.
(5) Na podlagi izdanega soglasja se poseg v varovalnem pasu
sme izvesti le skladno z izdanim soglasjem.
(6) Za posege tretjih oseb v varovalni pas, za katere po
zakonodaji ni treba pridobiti gradbenega dovoljenja, distributer toplote na
podlagi vloge investitorja in na podlagi predloženih izvedbenih rešitev,
usklajenih z veljavnimi predpisi in izdanimi pogoji s strani distributerja
toplote, izda soglasje za izvedbo nameravanih del.
(7) Varovalni pas in varnostni odmik določi distributer
skladno z EZ-1, tem aktom in s tehničnimi zahtevami distributerja toplote.
18. člen
(posegi v varovalni pas distribucijskega sistema brez
soglasja distributerja)
Če tretja oseba ni pridobila soglasja za poseg v varovalni
pas skladno s prejšnjim členom, distributer toplote nemudoma izda pisno
prepoved izvajanje del, zahteva prepoved izvajanja del v varovalnem pasu in
obvesti pristojne državne organe.
3. Kakovost ogrevnega medija
19. člen
(kakovost ogrevnega medija)
(1) Distributer toplote mora zagotavljati napajanje distribucijskega
sistema le z ustrezno kemično pripravljeno vodo. Kakovost ogrevnega medija se
ugotavlja na prevzemnem mestu. Prevzeta toplota je ustrezne kakovosti, če
izmerjeni parametri na prevzemnem mestu ustrezajo parametrom, določenim v
naslednjem odstavku in kot so podrobneje opredeljeni v pogodbi o prevzemu
toplote.
(2) Kemične in fizikalne lastnosti ogrevnega medija, ki
vstopa v distribucijski sistem, morajo ustrezati vsaj naslednjim vrednosti:
1.     
Ogrevni medij v vročevodnem sistemu:
- 
prevodnost pri 25 °C: < 30 μS/cm;
- 
prevodnost po kationskem filtru 25 °C: < 10 μS/cm;
- 
pH pri 25 °C: 9,5–10;
- 
kisik: < 0,02 mg/l;
- 
klorid (Cl): < 1,0 mg/l;
- 
skupno železo (Fe): < 0,05 mg/l.
(3) Distributer toplote lahko sprejme v distribucijski sistem
le ogrevni medij z lastnostmi, ki ustrezajo območju vrednosti navedenim v
prejšnjem odstavku.
4. Nadzor nad obratovanjem distribucijskega sistem
20. člen
(obveznost nadzora distribucijskega sistema s strani
distributerja toplote)
(1) Distributer toplote mora imeti organiziran nadzor nad
delovanjem in obratovanjem distribucijskega sistema, redno pregledovati
varovalne pasove in skrbeti za uravnotežene obratovalne razmere.
(2) Nadzor nad delovanjem in obratovanjem distribucijskega
sistema se izvaja z vizualnim nadzorom in s pomočjo procesne, merilne,
registracijske, telemetrijske in programske opreme. Potrebno je zagotoviti:
1.     
nadzor nad proizvodnjo toplote in prevzemom toplote v distribucijski
sistem;
2.     
nadzor nad distribucijo toplote ter vodenjem distribucijskega sistema;
3.     
nadzor nad delovanjem in obratovanjem distribucijskega sistema,
napovedovanje odjema toplote in meritve prevzetih količin toplote;
4.     
nadzor nad delovanjem in stanjem objektov v distribucijskem sistemu;
5.     
nadzor nad predajo toplote odjemalcem toplote na odjemnih mestih;
6.     
ugotavljanje in javljanje motenj na distribucijskem sistemu in
neuravnoteženih obratovalnih razmer;
7.     
simuliranje in napovedovanje pretočno-tlačnih razmer v distribucijskem
omrežju.
(3) Izvajanje nadzora nad delovanjem in obratovanjem
distribucijskega sistema mora distributer toplote izvajati skladno z internimi
operativnimi tehnološkimi navodili.
21. člen
(služba stalne pripravljenosti)
Za zagotavljanje varnega, zanesljivega in učinkovitega
obratovanja distribucijskega sistema distributer toplote organizira službo
stalne pripravljenosti, ki izvaja 24-urni nadzor nad delovanjem
distribucijskega sistema in je sposobna izvesti nujne ukrepe za odpravo oziroma
omilitev poškodb oziroma motenj na distribucijskem sistemu in organizacijo
potrebnih popravil za vzpostavitev uravnoteženega delovanja v najkrajšem možnem
času.
22. člen
(nadzor nad priključkom in toplotno postajo)
(1) Distributer toplote ima pravico in dolžnost izvajanja
nadzora nad delovanjem priključka in toplotne postaje zaradi zagotavljanja
varnega, zanesljivega in učinkovitega obratovanja celotnega sistema daljinskega
ogrevanja. Nadzor vključuje kontrolo stanja priključka, glavnih zapornih
armatur in elementov toplotne postaje ter kontrolo vstopnih in izstopnih
parametrov na odjemnem mestu.
(2) Zaradi varnosti izvajanja del in zagotavljanja nemotenega
obratovanja distribucijskega sistema, ima distributer toplote pravico nadzora,
upravljanja in vzdrževanja glavnih zapornih armatur.
(3) V primeru večjih netesnosti ali poškodb za glavnimi
zapornimi ventili oziroma na primarni strani toplotne postaje lahko ventile
zapre tudi pooblaščeni vzdrževalec oskrbovane stavbe ali pa intervencijske
službe – gasilci.
(4) V primeru začasne ali dolgotrajne prekinitve dobave
toplote distributer toplote izvede ločitev toplotne postaje in internih
toplotnih naprav od distribucijskega sistema z zaprtjem in pečatenjem glavnih
zapornih armatur in z vzpostavitvijo kontroliranega minimalnega obtoka
ogrevnega medija preko obtočne armature (kratke vezi) za preprečitev nastanka
škode na distribucijskem sistemu.
5. Zagotavljanje zanesljive oskrbe
23. člen
(zagotavljanje zanesljive oskrbe)
Distributer toplote je dolžan zagotavljati zanesljivo oskrbo
s toploto in dela na distribucijskem sistemu in prekinitve distribucije toplote
izvajati skladno z določbami EZ-1 in tega akta.
6. Vzdrževanje distribucijskega sistema
24. člen
(obveznost distributerja za vzdrževanje distribucijskega
sistema)
(1) Distributer toplote vzdržuje proizvodne vire toplote in
distribucijski sistem, ki je v njegovi lasti ali upravljanju tako, da posebno
skrbnost namenja varnosti, zanesljivosti in učinkovitosti delovanja
distribucijskega sistema tako, da izvaja redna in investicijska vzdrževalna
dela, ter izredna (nepredvidena) vzdrževalna dela.
(2) Distributer toplote pripravi letni načrt rednih in
investicijskih vzdrževalnih del.
(3) Distributer toplote je dolžan redno vzdrževati objekte in
naprave distribucijskega sistema, ki so v njegovi lasti in s katerimi upravlja
tako, da je ves čas ohranjena funkcionalna in obratovalna usposobljenost ter
varnost delovanja v času dobe koristnosti distribucijskega sistema (redno
vzdrževanje). Redna vzdrževalna dela so popravila na napravah, ki ne pomenijo
podaljšanja življenjske dobe, povečanja vrednosti ali zmogljivosti opredmetenih
osnovnih sredstev, ampak le ohranjajo zanesljivost, varnost, učinkovitost in
zmogljivost v predvideni dobi koristnosti.
(4) Distributer toplote je dolžan izvesti posodobitve
distribucijskega sistema, ki je v njegovi lasti ali z njim upravlja, s tem, da
ga občasno obnovi, zamenja iztrošene sestavne dele oziroma spremeni njegovo
konstrukcijo in s tem podaljša dobo obratovanja oziroma izboljša značilnosti
obratovanja distribucijskega sistema (investicijsko vzdrževanje). Investicijska
vzdrževalna dela so zamenjave ali preureditve oziroma obnove obstoječih
opredmetenih osnovnih sredstev, ki povečajo zanesljivost, varnost, učinkovitost
in zmogljivost ali podaljšajo predvidene dobe koristnosti distribucijskega
sistema.
25. člen
(pravice in obveznosti pri rednih vzdrževalnih delih na
distribucijskem sistemu)
(1) Distributer toplote sme začasno prekiniti distribucijo
toplote zaradi nujnih del, predvidenih rednih in investicijskih vzdrževalnih
del, pregledov, načrtovanih rekonstrukcij, preizkusov ali kontrolnih meritev
ter razširitve distribucijskega sistema.
(2) Redna in investicijska vzdrževalna dela je distributer
toplote dolžan opraviti v času, ki je nujno potreben, da se delo opravi in
izbrati čas, ki čim manj prizadene odjemalce.
(3) Za začasno omejitev ali prekinitev distribucije toplote,
ki je posledica izvedbe nujnih del, rednih in investicijskih vzdrževalnih del,
distributer toplote ni odškodninsko odgovoren. Redna vzdrževalna dela se ne
smejo izvajati v času, ko je pričakovati večjo rabo toplote.
26. člen
(pravice in obveznosti pri izrednih nepredvidenih delih na
distribucijskem sistemu)
(1) V primeru okvar na distribucijskem sistemu, vključno s
priključkom do glavnih zapornih armatur A1 in A2, ki nastanejo zaradi višje
sile ali drugih razlogov, na katere distributer toplote ne more vplivati in
povzročijo motnje v delovanju distribucijskega sistema, mora distributer
toplote v najkrajšem možnem času izvesti izredna nepredvidena dela za
zagotovitev nemotenega ter zanesljivega delovanja distribucijskega sistema
oziroma organizirati potrebna popravila za vzpostavitev uravnoteženega
delovanja.
(2) V primeru iz prejšnjega odstavka lahko distributer
toplote, če je to nujno potrebno zaradi varnosti, zaradi čimprejšnje
vzpostavitve nemotenega delovanja ali zaradi drugih upravičenih razlogov,
začasno omeji ali prekine distribucijo toplote.
(3) Zaradi izrednih del z namenom zagotovitve nemotenega in
zanesljivega delovanja distribucijskega sistema, distributer toplote odjemalcem
ne odgovarja za morebitno nastalo škodo zaradi omejene ali prekinjene
distribucije toplote.
(4) Tretja oseba, ki povzroči motnje ali okvare na
distribucijskem sistemu, nosi vse stroške potrebnih izrednih nepredvidenih del
ter odgovarja za morebitno nastalo škodo po splošnih pravilih obligacijskega
prava.
27. člen
(dela na distribucijskem sistemu na podlagi zahtev tretjih
oseb)
(1) Če je distributer toplote pozvan, da izvede na
distribucijskem sistemu določena dela za potrebe tretjih oseb izven rokov, ki
so določeni v izdanem soglasju, izvede ta dela na stroške naročnika del po
predhodni presoji upravičenosti zahtevanih del in vpliva predvidenih del na
zanesljivost delovanja distribucijskega sistema oziroma na odjemalce.
(2) Distributer toplote prične z deli na zahtevo tretje osebe
potem, ko mu je ta predložila usklajen dogovor z vsemi prizadetimi odjemalci.
(3) V kolikor so posledice del, zaradi potreb tretjih oseb,
motnje v delovanju dela ali celotnega distribucijskega sistema, nosi stroške
odprave motenj in morebitno škodo odjemalcev, naročnik teh del. Izvedbo del
lahko distributer toplote prepusti tudi tretji osebi, v kolikor ta oseba
dokaže, da ima za izvedbo teh del izbranega usposobljenega izvajalca. Dela se
morajo izvajati v skladu z operativno tehničnimi navodili distributerja
toplote.
28. člen
(objavljanje informacij o vzdrževalnih delih)
(1) Distributer toplote je dolžan o predvidenem začasnem
odklopu v pisni obliki ali na drug oseben način pravočasno obvestiti odjemalce
toplote. V primeru večjega števila odjemalcev in v primeru, da osebno
obveščanje ni stroškovno učinkovito, distributer toplote obvestilo o
predvidenem začasnem odklopu objavi v sredstvih javnega obveščanja na območju
Mestne občine Ptuj in na spletni strani distributerja vsaj 48 ur pred odklopom.
Če ima stavba upravnika, za drug oseben način obveščanja odjemalcev skupnega
odjemnega mesta šteje tudi pisno obvestilo upravniku stavbe, ki ga mora
distributer toplote vročiti upravniku vsaj 48 ur pred predvidenim odklopom.
(2) Distributer toplote je dolžan o nepredvideni prekinitvi
distribucije toplote zaradi nujnih in izrednih vzdrževalnih del v najkrajšem
možnem času obvestiti prizadete odjemalce toplote v sredstvih javnega
obveščanja na območju Mestne občine Ptuj in na spletni strani iz prejšnjega
odstavka, z navedbo predvidenega časa za odpravo nastalih motenj. Če ima stavba
upravnika, distributer toplote pisno obvesti tudi upravnika stavbe.
(3) Obvestilo iz prvega in prejšnjega odstavka mora
vsebovati:
-       
navedbo dela distribucijskega sistema, na katerem bo prekinjena
distribucija toplote;
-       
predvideno obdobje prekinitve distribucije toplote;
-       
načrt omejitev ali začasnih odklopov;
-       
seznam odjemnih mest, ki jih zadeva začasen odklop ali omejitev
distribucije toplote.
29. člen
(obveznost odjemalca za vzdrževanje njegovih toplotnih
naprav)
(1) Odjemalec je dolžan vzdrževati toplotne naprave, ki so v
njegovi lasti.
(2) Odjemalec mora s skrbnostjo dobrega gospodarja skrbeti,
da so njegove naprave in napeljave izvedene, uporabljene in vzdrževane na
način, da niso možne motnje na drugih napravah in napeljavah v distribucijskem
sistemu in da pretoki na odjemnem mestu in povratna temperatura iz njegovih
naprav ne presega vrednosti določenih v projektni dokumentaciji toplotne
postaje in internih toplotnih naprav.
(3) Upravljanje in vzdrževalna dela v toplotni postaji sme
izvajati samo izvajalec, katerega usposobljenost je predhodno potrjena s strani
distributerja toplote.
(4) Upravljanje s priključkom, kot delom distribucijskega
sistema, je v pristojnosti distributerja toplote. Vzdrževalna dela na
priključku sme izvajati samo izvajalec, katerega usposobljenost je predhodno
potrjena s strani distributerja toplote in samo z vednostjo in pod nadzorom
pooblaščene osebe distributerja toplote.
30. člen
(razdelitev stroškov obratovanja in vzdrževanja toplotnih
naprav odjemalca)
(1) Zaradi varnosti izvajanja del in zagotavljanja nemotenega
obratovanja distribucijskega sistema, distributer toplote upravlja in vzdržuje
glavne zaporne armature. Stroške prve vgradnje glavnih armatur krije odjemalec.
Stroške nadaljnjega tekočega vzdrževanja teh armatur krije distributer toplote.
(2) Če distributer toplote ugotovi, da delovanje toplotnih
naprav odjemalca ni varno, zanesljivo ali učinkovito, pozove odjemalca, da na
svoje stroške izvede potrebne ukrepe na interni toplotni postaji ali na
internih toplotnih napravah. Če odjemalec v roku, ki ga določi distributer
toplote, ukrepov ne izvede in bi lahko tako obratovanje povzročalo splošno
nevarnost, nevarnost za življenje in premoženje, ali škodo distributerju
toplote, lahko distributer toplote odjemalca odklopi do izvedbe ukrepov.
(3) Če se ukrep iz prejšnjega odstavka nanaša na popravilo,
ki povzroča ali bi lahko povzročilo motnje v delovanju distribucijskega
sistema, ga kot nujno vzdrževalno delo izvede distributer toplote na stroške odjemalca.
V tem primeru distributer toplote zaradi preprečitve povzročanja nadaljnje
škode ter poslabšanja pogojev bivanja za odjemalca oziroma preprečitve
ogrožanja življenja, zdravja ali premoženja, pristopi k popravilu poškodbe
nemudoma.
7. Obratovanje distribucijskega sistema v primeru motenj in
višje sile
31. člen
(motnje na distribucijskem sistemu)
(1) Motnje na distribucijskem sistemu so vsak nenačrtovani
dogodek ali okoliščine, zaradi katerih je moteno uravnoteženo obratovanje
celotnega distribucijskega sistema ali njegovega dela in prekinjena ali motena
distribucija toplote.
(2) Motnje nastopijo tudi v primerih okvar in izpadov
proizvodnih virov toplote v takšnem obsegu, da ni mogoče zagotoviti nemotene
distribucije toplote v predvidenem obsegu.
(3) V primeru motenj distribucijskega sistema ima distributer
toplote pravico in dolžnost, da takoj izvede vse možne tehnične ukrepe, s
katerimi prepreči širjenje motenj ter vzpostavi nemoteno distribucijo toplote.
32. člen
(višja sila)
(1) Kot višjo silo se obravnava vsak dogodek ali okoliščino,
ki je izven nadzora distributerja toplote in je ni bilo mogoče pričakovati, se
ji izogniti oziroma jo odvrniti (npr. poplave, požari, zemeljski plazovi,
potresi, ukrepi državnih organov in izpadi električnega omrežja na območju
proizvodnega vira ali črpališča ali odjemalca).
(2) Če distributer toplote delno ali v celoti ne izpolni
pogodbenih obveznosti zaradi nastopa višje sile, je za čas njenega trajanja
prost kakršnekoli odgovornosti do odjemalcev.
(3) Če višja sila distributerju toplote delno ali v celoti
preprečuje izpolnjevanje pogodbenih obveznosti več kot 30 dni, se morata
distributer toplote in odjemalec pisno dogovoriti o nadaljnjem izvrševanju
pogodbe.
(4) V primeru omejitve ali prekinitve distribucije toplote
zaradi delovanja višje sile distributer toplote ni odškodninsko odgovoren
uporabnikom in odjemalcem ter tretjim osebam.
33. člen
(obveščanje v primeru motenj na distribucijskem sistemu)
(1) Distributer toplote je dolžan o nastanku višje sile ali
motenj na distribucijskem sistemu v najkrajšem možnem času ustrezno obvestiti
prizadete odjemalce toplote v sredstvih javnega obveščanja na območju Mestne
občine Ptuj in na spletni strani distributerja toplote z navedbo predvidenega
časa za odpravo nastalih motenj. Če ima stavba upravnika, distributer toplote
obvesti tudi upravnika.
(2) Obvestilo na spletni strani distributerja toplote mora
vsebovati:
-       
navedbo dela distribucijskega sistema, na katerem so motnje distribucije
toplote;
-       
seznam stavb, katerim bo prekinjena ali motena distribucija toplote, če
je to možno.
IV. POGOJI IN NAČIN IZVAJANJA PRIKLJUČITEV NA DISTRIBUCIJSKI
SISTEM
1. Priključitve na distribucijski sistem
34. člen
(postopek priključitve na distribucijski sistem)
(1) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem v Mestni občini Ptuj, morajo izpolnjevati predpisane
tehnične normative in druge pogoje za zagotavljanje varnega, zanesljivega in
učinkovitega obratovanja distribucijskega sistema. Potrebne minimalne pogoje,
katere mora upoštevati projektna rešitev in katera je osnova za pridobitev
soglasja s strani distributerja toplote, poda na zahtevo investitorja
distributer toplote.
(2) Energetski objekti, naprave, napeljave in vodi
distribucijskega sistema in toplotne postaje, ki se priključujejo na obstoječ
distribucijski sistem, morajo biti zgrajeni po enakih ali primerljivih
tehničnih normativih, kot del distribucijskega sistema, na katerega se priključujejo.
(3) Neposredno (fizično) priključitev na distribucijski
sistem izvede distributer toplote ali drug izvajalec pod nadzorom distributerja
toplote. Stroške izvedbe priključitve na distribucijski sistem nosi odjemalec.
(4) Polnitev distribucijskega sistema in toplotnih postaj,
kot tudi internih instalacij ogrevanja pri direktnih hišnih postajah, z
ogrevnim medijem lahko izvede le distributer toplote. Stroške prve polnitve in
ostale z izvedbo prve priključitve povezane stroške prilagoditve obratovanja distribucijskega
sistema krije distributer toplote. Če se prva priključitev zaradi razlogov na
strani odjemalca izvaja izven rokov, ki so določeni v izdanem soglasju za
priključitev, izvede distributer toplote ta dela na stroške odjemalca po
predhodni presoji upravičenosti zahtevanih del in vpliva predvidenih del na
zanesljivost delovanja distribucijskega sistema oziroma na odjemalce.
(5) Stroške vseh naslednjih polnitev in prilagoditev
obratovanja distribucijskega sistema, ki nastanejo zaradi odjemalčevih dejanj,
krije odjemalec.
35. člen
(listine, ki jih je treba predložiti pred polnitvijo)
(1) Investitor oziroma odjemalec mora pred polnitvijo vsakega
novega ali spremenjenega distribucijskega voda, priključka ali toplotne postaje
distributerju toplote predložiti naslednje dokumente:
-       
dokazila o usposobljenosti izvajalca, ki je izvedel distribucijski vod,
priključek ali toplotno postajo;
-       
izjavo, da so naprave zgrajene v skladu s projektno dokumentacijo,
veljavnimi predpisi, pravili stroke, tehničnimi zahtevami distributerja
toplote, soglasjem h gradnji in soglasjem k priključitvi na distribucijski
sistem;
-       
geodetski posnetek distribucijskega voda, priključka in toplotne
postaje.
(2) Investitor oziroma odjemalec mora po pridobitvi
uporabnega dovoljenja za distribucijski vod, priključek in toplotno postajo, za
katere je bilo izdano gradbeno dovoljenje, uporabno dovoljenje predložiti
distributerju toplote.
(3) Z ogrevnim medijem napolnjeni in obratovalno usposobljeni
distribucijski vod, priključek in toplotna postaja odjemalcu ne dovoljujejo
tudi odjema toplote. Odjem je dovoljen šele po sklenitvi pogodbe o dobavi
toplote.
36. člen
(nadzor nad uporabo ogrevnega medija)
Ogrevnega medija iz distribucijskega sistema ni dovoljeno
uporabljati za polnjenje internih toplotnih naprav ali v druge namene brez
predhodnega dovoljenja distributerja toplote. Vsaka uporaba ogrevnega medija iz
distribucijskega sistema mora potekati pod nadzorom distributerja toplote.
37. člen
(priključitev na distribucijski sistem)
(1) Fizična priključitev novega distribucijskega voda ali
priključka na obstoječ distribucijski sistem je praviloma možna le izven
ogrevalne sezone, to je običajno med 15. majem in 15. septembrom.
(2) Izjemoma je možna priključitev tudi med ogrevalno sezono,
če so izpolnjeni vsi pogoji, kar predhodno preveri distributer toplote glede na
vpliv predvidenih del na zanesljivost delovanja distribucijskega sistema
oziroma na odjemalce. Vse stroške, ki nastanejo zaradi nove priključitve v času
med ogrevalno sezono (npr. zaustavitev obratovanja vročevodnega omrežja, izguba
sistemske vode, ne dobava toplote obstoječim odjemalcem) in temeljijo na
veljavnem ceniku storitev distributerja toplote nosi bodoči odjemalec oziroma
investitor novega voda.
2. Pogoji in postopek izdajanja soglasij za priključitev
38. člen
(pogoji za priključitev)
(1) Priključitev odjemalčevih toplotnih naprav na
distribucijski sistem je potrebno izvesti skladno s predpisi, ki urejajo
prostorsko načrtovanje, predpisi, ki urejajo graditev objektov, EZ-1, določbami
tega akta in drugimi veljavnimi predpisi.
(2) Soglasja, pogoji in mnenja so pisni dokumenti, ki jih
izdaja distributer toplote skladno s predpisi in pravili stroke za priključitev
odjemalčevih naprav na distribucijski sistem ali za spremembe že priključenih
odjemalčevih naprav.
(3) O izdaji ali zavrnitvi soglasja distributer toplote
odloči v rokih, ki jih določa veljavna zakonodaja, ki ureja splošni upravni
postopek.
39. člen
(soglasje za pridobitev gradbenega dovoljenja)
(1) Distributer toplote izda soglasje za pridobitev
gradbenega dovoljenja za stavbo in posamezni del stavbe, za katere je po
predpisih, ki urejajo graditev objektov, potrebno pridobiti gradbeno
dovoljenje.
(2) Pisni vlogi za izdajo soglasja za pridobitev gradbenega
dovoljenja je potrebno priložiti potrjeno projektno dokumentacijo stavbe v fazi
idejne zasnove. Idejna zasnova mora biti izdelana skladno s predpisi, ki
urejajo projektno in tehnično dokumentacijo za graditev objektov, in mora
vsebovati shemo poteka priključka od priključnega mesta na distribucijskem vodu
do stavbe, dimenzijo priključka, potrebno toplotno moč stavbe za različne vrste
oskrbe s toploto (npr. ogrevanje, klimatizacija, topla sanitarna voda,
hlajenje, tehnologija) in lokacijo toplotne postaje. S soglasjem za pridobitev
gradbenega dovoljenja se na podlagi podatkov iz idejne zasnove stavbe potrdi
mesto priključitve na distribucijski sistem in podajo zahteve, ki jih je
potrebno upoštevati pri izdelavi projekta za pridobitev gradbenega dovoljenja.
(3) Distributer toplote na podlagi vloge in priložene
dokumentacije izda oziroma zavrne izdajo soglasja za pridobitev gradbenega
dovoljenja z odločbo, zoper katero je dovoljena pritožba na pristojno
ministrstvo.
(4) Izdano soglasje za pridobitev gradbenega dovoljenja velja
dve leti od datuma izdaje.
(5) Projektno dokumentacijo in drugo gradivo, priloženo vlogi
za izdajo soglasja za pridobitev gradbenega dovoljenja, hrani distributer
toplote.
40. člen
(informacija o priključitvi na distribucijski sistem)
Za priključitev obstoječih stavb in posameznih delov stavb,
za katere po zakonu, ki ureja graditev objektov, ni potrebno pridobiti
gradbenega dovoljenja, odgovorni projektant oziroma investitor gradnje pridobi
informacijo o možni priključitvi na distribucijski sistem. V pisni vlogi za pridobitev
informacije je treba navesti situacijo stavbe s predvideno lokacijo toplotne
postaje, opis namena uporabe toplote in podatke o potrebah po toploti.
41. člen
(soglasje za priključitev)
(1) Pred pričetkom gradnje odjemalčevih toplotnih naprav, ki
se jih priključuje na distribucijski sistem, mora investitor gradnje pridobiti
soglasje za priključitev.
(2) Distributer toplote izda soglasje za priključitev na
osnovi pisne vloge investitorja.
(3) Pisni vlogi je potrebno priložiti:
-       
kopijo gradbenega dovoljenja;
-       
projekt za izvedbo distribucijskega voda, priključka, toplotne postaje
in internih toplotnih naprav in
-       
pisno izjavo s predvidenimi roki začetka gradnje distribucijskega voda
in priključka ter roki fizične priključitve teh na obstoječ distribucijski sistem.
(4) Za priključitev stavb in posameznih delov stavb, za
katere po zakonu, ki ureja graditev objektov, ni potrebno pridobiti gradbenega
dovoljenja, je potrebno pisni vlogi iz prejšnjega odstavka namesto kopije
gradbenega dovoljenja priložiti dokazilo o lastništvu stavbe ali dela stavbe in
ustrezna soglasja lastnikov in solastnikov ali pisno izjavo, s katero
investitor del izjavlja, da je pridobil vsa soglasja lastnikov zemljišč, stavb,
delov stavb in obstoječih toplotnih naprav (priključek, toplotna postaja,
interne toplotne naprave), na katere bo predvidena gradnja vplivala oziroma jih
prizadela.
(5) Pisni vlogi iz prejšnjega odstavka je za gradnjo
distribucijskega voda in priključka potrebno poleg izjave iz prejšnjega
odstavka priložiti dokazilo o lastništvu oziroma soglasju lastnika zemljišča,
po katerem bo distribucijski vod in priključek potekal.
(6) Investitor ali lastnik stavbe lahko določi pooblaščenca,
ki ga zastopa v postopku izdaje soglasja za priključitev. V tem primeru je
potrebno pisni vlogi za izdajo soglasja za priključitev priložiti tudi
pooblastilo o zastopanju.
42. člen
(obvezne vsebine soglasja za priključitev)
Soglasje vsebuje naslednje obvezne sestavine:
a)    
naslov stavbe, za katero se izvaja priključitev (ulica, hišna številka,
kraj, identifikacijska številka stavbe ali dela stavbe);
b)    
navedba investitorja in lastnika stavbe:
- 
za fizične osebe: ime in priimek, naslov odjemalca, kraj, davčna
številka;
- 
za pravne osebe: naziv družbe, sedež družbe, zastopnik družbe, davčna
številka;
c)    
navedbo vseh načrtov in dokumentov, ki so predloženi vlogi za soglasje
in na osnovi katerih je izdano soglasje;
d)    
tehnične značilnosti distribucijskega voda ali priključka;
e)    
priključno moč internih toplotnih naprav;
f)     
obračunsko moč internih toplotnih naprav;
g)    
namen uporabe toplote;
h)    
pogoj, da bo priključitev stavbe na distribucijski sistem možna, če bo
investitor izvedel priključitev v skladu s tem aktom, tehničnimi zahtevami
distributerja toplote in predloženimi projekti za izvedbo;
i)      
navedba, da soglasje preneha veljati:
- 
če investitor ne izvede priključitve stavbe na distribucijski sistem na
osnovi načrtov, ki so sestavni del te odločbe; v skladu s tem aktom in
tehničnimi zahtevami distributerja toplote;
- 
če investitor ne izvede priključitve stavbe na distribucijski sistem v roku
24 mesecev od dokončnosti soglasja za priključitev;
j)      
pouk o pravnem sredstvu.
43. člen
(veljavnost soglasja)
(1) Dokončno soglasje velja 24 mesecev.
(2) V času veljavnosti soglasja mora imetnik soglasja za
priključitev objekta izpolniti vse pogoje, predpisane v soglasju za
priključitev in distributerju toplote naročiti izvedbo priključitve.
(3) Veljavnost soglasja za priključitev lahko distributer
toplote na zahtevo imetnika soglasja za priključitev podaljša največ dvakrat,
vendar vsakič največ za eno leto.
(4) Zahtevo za podaljšanje mora imetnik soglasja za
priključitev podati 30 dni pred iztekom veljavnosti soglasja za priključitev. V
primeru zamud na strani distributerja toplote se šteje, da je soglasje
podaljšano, kar je distributer toplote dolžan sporočiti imetniku soglasja za
priključitev, ki še ni izvedel priključitve na distribucijski sistem.
44. člen
(postopek odločanja o soglasju za priključitev)
(1) Na osnovi podane vloge in priložene dokumentacije
distributer toplote odloča o izdaji ali zavrnitvi soglasja za priključitev.
Distributer toplote izda soglasje za priključitev, če investitor ali lastnik
stavbe izkaže, da izpolnjuje naslednje pogoje za izdajo soglasja:
-       
če dokaže, da je lastnik oziroma solastnik stavbe ali dela stavbe ali
ima pridobljeno gradbeno dovoljenje za gradnjo,
-       
če so projekti za izvedbo distribucijskega voda, priključka, toplotne
postaje in internih toplotnih naprav izdelani v skladu s predpisi, tem aktom in
tehnično tehnološkimi zahtevami distributerja toplote,
-       
če je pridobil soglasje solastnikov stavbe oziroma solastnikov
obstoječih vodov, toplotne postaje in internih toplotnih naprav, na katere se
priključuje in o tem podal ustrezno izjavo in
-       
če je namesto kopije gradbenega dovoljenja za distribucijski vod in
priključek predložil dokazilo o lastništvu oziroma soglasju lastnika zemljišča,
po katerem bo distribucijski vod in priključek potekal, v primerih, ko gradbeno
dovoljenje ni potrebno.
(2) O izdaji ali zavrnitvi soglasja za priključitev odloča
distributer toplote z odločbo v upravnem postopku najkasneje v roku dveh
mesecev od dneva, ko je prejel popolno vlogo za izdajo soglasja za
priključitev.
(3) O pritožbi zoper odločbo o izdaji ali zavrnitvi soglasja
za priključitev odloča župan.
(4) Projektno dokumentacijo in drugo gradivo, priloženo vlogi
za izdajo soglasja za priključitev, hrani distributer toplote.
45. člen
(zavrnitev soglasja za priključitev)
(1) Investitor ali lastnik stavbe nima pravice do
priključitve:
-       
če investitor ali lastnik stavbe ne izpolnjuje predpisanih pogojev za
priključitev;
-       
če bi zaradi priključitve prišlo do večjih motenj v oskrbi s toploto ali
-       
če bi priključitev distributerju toplote povzročila nastanek
nesorazmernih stroškov.
(2) Če investitor ali lastnik stavbe nima pravice do
priključitve, distributer toplote zavrne soglasje za priključitev.
3. Sprememba osnovnih parametrov in pogoji za prenos
soglasja
46. člen
(pridobitev novega soglasja zaradi spremembe osnovnih
parametrov)
(1) Sprememba osnovnih parametrov pomeni spremembo tehničnih
značilnosti distribucijskega voda ali priključka, spremembo nazivnih toplotnih
moči internih toplotnih naprav in spremembo namena uporabe toplote.
(2) V primeru sprememb osnovnih parametrov mora lastnik
stavbe ali investitor gradnje v vseh primerih, ne glede na to, ali se je
sprememba osnovnih parametrov zgodila po sklenitvi pogodbe o priključitvi ali
pred samo priključitvijo na distribucijski sistem, vložiti pisno vlogo za
izdajo novega soglasja za priključitev po postopku iz 41. člena tega akta.
(3) Soglasje za spremembo osnovnih parametrov se izda tako,
da se izda novo soglasje za priključitev.
47. člen
(pogoji za prenos soglasja pred priključitvijo)
(1) Če imetnik soglasja umre (fizična oseba) ali preneha
(pravna oseba), če gre za spremembo gradbenega dovoljenja iz razloga spremembe
investitorja ali odsvojitev nepremičnine v času med izdajo soglasja in pred
priključitvijo, se lahko soglasje za pridobitev gradbenega dovoljenja in
soglasje za priključitev preneseta na pravnega naslednika, ki je pravna ali
fizična oseba.
(2) Novi lastnik nepremičnine mora najkasneje v 15 dneh po
prejemu sodne odločbe ali sklenitve pogodbe o spremembi iz prejšnjega odstavka
obvestiti distributerja toplote in o tem predložiti dokazila ter soglasje za
priključitev, sicer mora zaprositi za novo soglasje za priključitev.
(3) Prenos soglasja za priključitev na drugo lokacijo ni
mogoč.
48. člen
(sprememba lastnika priključka)
(1) Če po sklenitvi pogodbe o priključitvi pride na podlagi
univerzalnega, singularnega pravnega nasledstva ali zaradi statusnih sprememb
lastnika priključka do spremembe lastnika priključka, mora novi lastnik
nepremičnine najkasneje v 15 dneh po prejemu sodne odločbe ali sklenitve
pogodbe o spremembi obvestiti distributerja toplote in o tem predložiti
dokazila ter soglasje za priključitev.
(2) Vsakokratni lastnik stavbe stopi na mesto pravnega
prednika kot pravni naslednik v pogodbo o priključitvi.
(3) Lastnik priključka lahko lastninsko pravico za priključek
prenese na drugo osebo le s pravnim poslom, s katerim prenese lastninsko
pravico na nepremičnini, na kateri je priključek.
(4) Če lastnik priključka prenese na drugo osebo lastninsko
pravico le glede dela nepremičnine, na kateri je priključek, se priključek
deloma ali v celoti prenese na drugo osebo le, če se tako dogovorita v pogodbi
o prenosu lastninske pravice lastnik in novi lastnik nepremičnine.
49. člen
(neuporaba priključka)
(1) Če je odjemalec odklopljen več kot deset let brez vmesnih
prekinitev, se domneva, da odjemalec ne namerava več ohranjati možnosti odjema
toplote. Distributer toplote lahko v tem primeru fizično prekine povezavo med
priključkom in distribucijskim vodom.
(2) Distributer toplote v primeru iz prejšnjega odstavka
lastnika stavbe, za katero je izveden priključek, obvesti o nameravani fizični
prekinitvi zaradi dotrajanosti, splošne nevarnosti, nevarnosti za življenje in
premoženje ali zaradi škode, ki lahko nastane, pri čemer ga seznani z možnostjo
ohranitve funkcionalnega stanja priključka in možnostjo nadaljnje uporabe ter
stroški obnove priključka.
50. člen
(odstranitev stavbe)
(1) Če želi lastnik stavbo, v katero je napeljan priključek
odstraniti, mora pred začetkom odstranitve pridobiti od distributerja toplote
soglasje.
(2) Vlogi za soglasje je potrebno priložiti načrt
odstranjevalnih del, v katerem se prikaže način odstranitve priključka, ki bo
zaradi odstranitvenih del prizadet.
(3) Soglasje, ki ga izda distributer toplote, vključuje
pogoje, ki jih mora odjemalec upoštevati pri odstranjevanju stavbe.
4. Stroški priključitve
51. člen
(stroški priključitve)
(1) Lastnik stavbe ali investitor gradnje ima pravico do
priključitve, če distributer toplote oceni, da je priključitev ekonomsko
upravičena ali če se bodoči odjemalec odloči, da bo sam kril nesorazmerne
stroške priključitve na obstoječ distribucijski sistem. Medsebojne pravice in
obveznosti v zvezi s tem uredita odjemalec in distributer toplote v pogodbi o
priključitvi.
(2) Distributer toplote oceni ekonomsko upravičenost
priključitve na podlagi analize stroškov in koristi ter z uporabo metode sedanje
vrednosti denarnih tokov, pri čemer se upoštevajo parametri iz splošnega akta
agencije, ki ureja metodologijo za oblikovanje cene toplote za daljinsko
ogrevanje. Pri izračunu ekonomske upravičenosti investicije gradnje priključka
do točke v sistemu, kjer je priključitev možna ali v ojačitev obstoječega
sistema oziroma pri kombinaciji obojega se upošteva referenčna ekonomska doba
uporabe 20 let.
(3) Pri analizi ekonomske upravičenosti priključitve
distributer toplote upošteva:
-       
stroške za izvedbo potrebne investicije v priključek, distribucijski vod
ali v ojačitev obstoječega sistema (vrednost investicije);
-       
predvidene prihranke in dodatne stroške distributerja toplote, ki
nastanejo zaradi spremenjene višine vzdrževalnih in obratovalnih stroškov kot
posledica izvedenih ojačitev sistema;
-       
strošek iz naslova donosa na finančna sredstva, potrebna za izvedbo
investicije;
-       
predvidene dodatne prihodke distributerja toplote, glede na predviden
obseg uporabe priključka s strani odjemalcev.
(4) Stroški priključitve so vsi stroški, ki jih ima
distributer toplote zaradi zahtevane priključitve iz prve, druge in tretje
alineje prejšnjega odstavka.
(5) Stroški za izvedbo potrebne investicije so stroški
projektiranja, stroški pridobivanja upravnih dovoljenj in potrebnih stvarnih
pravic, stroški gradnje objektov in naprav in vsi drugi stroški, ki jih
distributer toplote ne bi imel, če ne bi prišlo do zadevne priključitve. Za
izračun stroškov se upoštevajo zadnje veljavne cene na trgu in podatki iz
pogodb preteklih gradenj primerljivih objektov.
(6) Predvideni dodatni stroški distributerja toplote so vsi
stroški z obratovanjem ter rednim in investicijskim vzdrževanjem, ki jih bo
imel distributer toplote, glede na izkustvena merila s podobno energetsko
infrastrukturo, v zvezi z investicijo iz prejšnjega odstavka v referenčni
ekonomski dobi uporabe.
(7) Strošek iz naslova donosa na sredstva za namene
nesorazmernih stroškov priključitve se določi kot povprečna vrednost obrestne
mere zadnjih petih izdanih državnih obveznic Republike Slovenije.
(8) Pri izračunu amortizacijskih dob se za posamezne dele
distribucijskega voda upoštevajo amortizacijske dobe in stopnje, ki jih je
distributer toplote upošteval pri pripravi zadnjih revidiranih letnih
računovodskih izkazov skladno s slovenskimi ali mednarodnimi računovodskimi
standardi in ki ne presegajo davčno priznanih stopenj.
(9) Predvideni dodatni prihodki distributerja toplote so vsi
prihodki, ki jih bo imel distributer toplote zaradi nove priključitve,
upoštevaje s strani odjemalca napovedan odjem toplote.
(10) Dodatne prihodke in stroške, ki se upoštevajo pri
analizi ekonomske upravičenosti, ugotavlja distributer toplote na podlagi
podatkov, ki veljajo na dan, ko je s strani odjemalca prejel popolno vlogo za
soglasje za priključitev.
(11) Priključitev je ekonomsko upravičena, če predvideni
dodatni prihodki zadoščajo za pokritje vseh stroškov priključitve. Vse stroške
priključitve, ki so ekonomsko upravičeni, nosi distributer toplote (sorazmerni
stroški priključitve).
(12) Če predvideni dodatni prihodki ne zadoščajo za pokritje
vseh stroškov priključitve, ima odjemalec pravico do priključitve le, če sam
pokrije tisti del stroškov, ki ni pokrit s predvidenimi dodatnimi prihodki
(nesorazmerne stroške).
(13) Distributer toplote določi nesorazmerne stroške kot
znesek, ki je potreben, da je v referenčni ekonomski dobi uporabe
distribucijskega voda v celoti upoštevana takšna pričakovana interna stopnja
donosnosti investicije, kot znaša stopnja donosa na sredstva distributerja
toplote.
(14) Distributer toplote ni dolžan začeti z investicijo,
dokler odjemalec ne sklene pogodbe o priključitvi, s katero se odjemalec
zaveže, da bo v referenčni ekonomski dobi uporabljal distribucijski vod v
napovedanem obsegu odjema toplote, ki izhaja iz soglasja za priključitev in
dokler ne plača nesorazmernih stroškov, kot je opredeljeno v pogodbi o
priključitvi.
(15) Posledice neizpolnjevanja obveznosti odjemalca iz
pogodbe o priključitvi in vračilo dela nesorazmernih stroškov zaradi
priključitve novih odjemalcev na isti distribucijski vod, distributer toplote
opredeli v pogodbi o priključitvi.
5. Pogodba o priključitvi
52. člen
(vsebina pogodbe o priključitvi)
(1) Po dokončnosti soglasja za priključitev in pred
priključitvijo na distribucijski sistem skleneta imetnik soglasja za
priključitev in distributer toplote pogodbo o priključitvi. S to pogodbo
uredita vsa medsebojna razmerja v zvezi s priključitvijo stavbe na
distribucijski sistem, plačilom nesorazmernih stroškov priključitve,
lastništvom, izvedbo in nadzorom nad gradnjo priključka, premoženjskimi
vprašanji v zvezi s priključkom in njegovim vzdrževanjem, obveznost vzdrževanja
toplotne postaje ter druga medsebojna razmerja, ki se nanašajo na priključitev
na distribucijski sistem. Pogodba o priključitvi je pogoj za sklenitev pogodbe
o dobavi toplote.
(2) Obvezna vsebina pogodbe o priključitvi je tudi ureditev
vseh medsebojnih razmerij med distributerjem in lastnikom nepremičnine v zvezi
z morebitno prekinitvijo ali odstranitvijo priključka ter odgovornost za
plačilo s tem povezanih stroškov.
6. Izgradnja priključka in toplotne postaj
53. člen
(obvezen nadzor nad gradnjo priključka in toplotne postaje)
(1) Priključek in toplotna postaja morata biti zgrajena v
skladu s tem aktom in tehničnimi zahtevami distributerja toplote, graditelj pa
mora distributerja toplote pred priključitvijo obvezno pozvati k izvajanju
nadzora nad njuno izgradnjo.
(2) Distributer toplote mora biti prisoten pri vseh delih, ki
jih investitor ali tretja oseba izvaja na priključku.
(3) Investitor ali tretja oseba so dolžni obveščati
distributerja toplote o morebitni netesnosti, okvarah oziroma poškodbah na
priključku ali toplotni postaji.
(4) Vse morebitne zamenjave, popravila, vzdrževalna dela in
nadzor distributerja toplote na priključku in toplotni postaji bremenijo
lastnika priključka ali toplotne postaje.
(5) Nadzor nad gradnjo priključka in toplotne postaje obvezno
izvaja distributer toplote, kar se uredi s pogodbo o priključitvi.
(6) Distributer toplote s priključitvijo naprav lastnika
stavbe ali investitorja na distribucijski sistem ne prevzema odgovornosti za
pravilno in brezhibno delovanje odjemalčevih naprav in ne odpravlja napak, če
naprave ne bi pravilno delovale, čeprav je pregledal projekte in nadziral
gradnjo priključka in toplotne postaje.
54. člen
(določitev tehničnih značilnosti priključka in toplotne
postaje)
Vrsto, število, lego in dimenzijo priključka določi
distributer toplote v postopku izdaje soglasij, glede na potrebe stavbe,
določbe tega akta in upoštevaje ekonomičnost načina priključitve.
55. člen
(obveznost odjemalca za dopustitev vgradnje tehnološko
sodobnih merilnih naprav)
Odjemalec je dolžan omogočiti distributerju toplote vgradnjo
in obratovanje tehnološko sodobnih merilnih naprav in naprav za namen nadzora
in vodenja obratovanja distribucijskega sistema v prostoru, kjer se nahaja
toplotna naprava.
56. člen
(priključitev novega odjemalca na obstoječ priključek)
(1) Lastnik priključka v zameno za primerno nadomestilo, ki
mu ga je dolžan plačati novi potencialni odjemalec, dovoli in omogoči
priključitev priključka novega potencialnega odjemalca na svoj priključek, v
kolikor ta priključek dovoljuje dodatne obremenitve. Pred izvedbo priključitve
morata novi potencialni odjemalec in lastnik priključka skleniti pisni dogovor
o skupni uporabi in vzdrževanju priključka.
(2) Za primerno nadomestilo se šteje nadomestilo v višini
sorazmernega dela stroškov gradnje priključka glede na število njegovih
odjemalcev ali zmogljivosti. Višino nadomestila lahko predlaga distributer
toplote.
(3) Novi odjemalec mora priključek izvesti tako, da kar
najmanj posega v lastnino drugih odjemalcev.
(4) Ta določba smiselno velja tudi za priključevanje novih
internih toplotnih naprav na obstoječo toplotno postajo.
7. Postopek odklopov
57. člen
(začasni odklop)
(1) Distributer sme začasno odklopiti odjemalca zaradi:
-       
rednega, investicijskega ali izrednega vzdrževanja;
-       
pregledov ali remontov;
-       
preizkusov ali kontrolnih meritev;
-       
razširitev distribucijskega omrežja;
-       
motenj in višje sile, v primeru ogroženosti distribucijskega sistema.
(2) Za predvideni odklop mora distributer izbrati čas, ki čim
manj prizadene odjemalce.
58. člen
(odklop po predhodnem obvestilu)
(1) Distributer toplote odklopi odjemalca po predhodnem
obvestilu iz razlogov, navedenih v EZ-1 le, če le-ta v roku, določenem v
obvestilu, ne izpolni svoje obveznosti s tem, da ostrani vzrok ali vzroke za
odklop (npr. motenje distribucije toplote drugim odjemalcem, onemogočanje
pravilnega registriranja obračunskih količin).
(2) Rok za izpolnitev obveznosti v obvestilu iz prejšnjega
odstavka znaša 15 dni za gospodinjske odjemalce in osem dni za ostale odjemalce
od dneva prejema obvestila.
(3) Distributer toplote izvede odklop po predhodnem obvestilu
s fizično ločitvijo toplotne postaje in internih toplotnih naprav od
distribucijskega sistema z zaprtjem in pečatenjem glavnih zapornih armatur A1
in A2 in z vzpostavitvijo kontroliranega minimalnega obtoka ogrevnega medija
preko obtočne armature OA-1 (kratke vezi) za preprečitev nastanka škode na
distribucijskem sistemu.
(4) Če ni mogoča izvedba odklopa po prejšnjem odstavku zaradi
razlogov na strani odjemalca ali drugih razlogov, ali če odjemalec po izvedenem
odklopu odjemnega mesta z nedovoljenim posegom v distribucijski sistem
vzpostavi odjem toplote, distributer toplote izvede odklop s fizično
prekinitvijo priključka na priključnem mestu na distribucijskem vodu.
(5) V primeru odklopa po prejšnjem odstavku pogodba o dobavi
toplote preneha veljati, odjemalec pa mora za ponovno priključitev pridobiti
novo soglasje za priključitev.
(6) Stroške, ki so nastali distributerju toplote v zvezi
odklopom po tem členu, nosi odjemalec.
(7) Ponovna dobava toplote po tretjem odstavku tega člena se
začne potem, ko so odpravljeni razlogi za odklop in ko odjemalec distributerju
toplote poravna stroške odklopa in priklopa, ki so določeni v ceniku
distributerja toplote.
59. člen
(odklop brez predhodnega obvestila)
(1) Distributer toplote izvede odklop brez predhodnega
obvestila, če odjemalec:
-       
z obratovanjem svojih toplotnih naprav ogroža življenje ali zdravje
ljudi, ali ogroža premoženje;
-       
nepooblaščeno odjema toploto z uničenjem pečatov ali s poškodovanjem
merilne naprave in je s tem ogrozil življenje ali zdravje ljudi ali premoženje;
-       
nepooblaščeno priključi svoje toplotne naprave na distribucijski sistem
z uničenjem pečatov ali s poškodovanjem glavnih zapornih armaturah A1 in A2, s
čimer ogroža življenje ali zdravje ljudi ali premoženje.
(2) Za postopek odklopa brez predhodnega obvestila, za
zaračunavanje stroškov in za postopek vnovične dobave toplote ter priključitve
se uporabljajo določbe prejšnjega člena.
60. člen
(odklop na zahtevo odjemalca)
(1) Odjemalec, ki je imetnik soglasja za priključitev lahko,
če odpove pogodbo o dobavi toplote, zahteva od distributerja toplote, da
njegovo odjemno mesto odklopi od distribucijskega sistema, razen če je odpoved
odjemalca izključena po četrtem odstavku 63. člena tega akta. V primeru
odjemalčeve odpovedi skladno s 63. členom tega akta pogodba o dobavi toplote
preneha veljati.
(2) Pravica odjemalca do odklopa po tem členu ne posega v
obveznosti odjemalca toplote iz pogodbe o priključitvi, ki se nanašajo na
obveznost uporabe priključka do poteka ekonomske dobe priključka.
(3) Če se odjemalec ponovno priključi na sistem v roku, ki je
krajši od 12 mesecev, mora pred pričetkom dobave toplote poravnati vse fiksne
stroške dobave, ki bi jih plačeval, če bi toploto prejemal nepretrgoma.
(4) Distributer toplote lahko odjemalcu, ki je zahteval
odklop, zavrne ponovno priključitev na distribucijski sistem ali izdajo novega
soglasja za priključitev, dokler odjemalec ne poravna vseh obveznosti iz
pogodbe o priključitvi, ki izvirajo iz časa pred odklopom.
(5) Odjemalec mora za ponovno priključitev pridobiti novo
soglasje za priključitev in skleniti novo pogodbo o priključitvi in dobavi
toplote.
(6) Stroške odklopa in priklopa po tem členu v višini, ki je
določena v ceniku distributerja toplote, nosi odjemalec.
8. Ponovna priključitev in povrnitev škode
61. člen
(ponovna priključitev odjemalca)
(1) Distributer toplote je dolžan odjemalca, ki je bil
odklopljen, na njegove stroške ponovno priključiti na distribucijski sistem, ko
ugotovi, da je odjemalec odpravil razloge za odklop in izpolnil pogoje iz tega
akta.
(2) Distributer toplote, ki je odjemalca neutemeljeno
odklopil, mora v 24 urah od ugotovitve neutemeljenega odklopa na svoje stroške
znova priključiti objekte, naprave ali napeljave odjemalca omrežja na svoj
distribucijski sistem.
(3) Distributer toplote ima pravico do povračila škode, ki je
nastala zaradi ravnanj odjemalca in zaradi katerih ga je odklopil po predhodnem
obvestilu oziroma brez predhodnega obvestila. Distributer toplote mora o nastali
škodi pisno obvestiti odjemalca takoj, ko ugotovi, da je nastala in da je
posledica namernih ravnanj posameznega odjemalca.
(4) Odjemalec ima pravico do povračila škode zaradi
neutemeljenega odklopa po splošnih pravilih obligacijskega prava. Pravico do povračila
škode uveljavlja s pisno zahtevo, ki jo mora posredovati distributerju toplote
v desetih dneh po neutemeljen odklopu.
(5) Distributer toplote mora na zahtevek odjemalca iz
prejšnjega odstavka odgovoriti pisno v desetih dneh od prejema. Distributer
toplote zahtevek odjemalca obravnava predvsem tudi z vidika vpliva letnega časa
in temperatur v času neutemeljenega odklopa na življenje in zdravje odjemalca
ter možnosti ogrevanja stavbe v času neutemeljenega odklopa in stroškov, ki so
odjemalcu zaradi tega nastali.
V. SPLOŠNI POGOJI ZA DOBAVO IN ODJEM TOPLOTE
6. Dobava toplote
62. člen
(pogodba o dobavi toplote)
(1) Pogodba o dobavi toplote se sklene v pisni obliki ali
tudi v elektronski obliki skladno s predpisi, ki urejajo elektronsko
poslovanje, v kolikor za to obstajajo možnosti pri obeh pogodbenih strankah.
(2) Pogodba o dobavi toplote se sklene med distributerjem
toplote in odjemalcem, ki je imetnik soglasja za priključitev v primeru prvih
priključitev na distribucijsko omrežje (imetnik soglasja za priključitev)
oziroma lastnik nepremičnine, v kateri ali za katero je bilo izvedeno odjemno
mesto (lastnik nepremičnine).
(3) Če odjemalec, ki odjema toploto (npr. najemnik,
uporabnik), ni imetnik soglasja za priključitev oziroma lastnik nepremičnine,
se pogodbeno razmerje o dobavi in odjemu toplote uredi med imetnikom soglasja
za priključitev oziroma lastnikom nepremičnine, odjemalcem, ki odjema toploto
(npr. najemnik, uporabnik), in distributerjem toplote. Odjemalec, ki ni lastnik
nepremičnine, in lastnik nepremičnine sta solidarno odgovorna za nastale
obveznosti dobave toplote v skladu z določbami tega akta, razen če je
subsidiarna odgovornost določena z drugim zakonom. Za urejanje razmerij med
odjemalcem, lastnikom in distributerjem toplote se uporabljajo določbe 67.
člena tega akta.
(4) Če pogodba o dobavi toplote ni sklenjena v pisni ali
elektronski obliki in odjemalec toploto dejansko odjema, se šteje, da je
pogodbeno razmerje med distributerjem toplote in odjemalcem nastalo z dnem
dobave toplote oziroma z dnem, ko je odjemalec postal lastnik nepremičnine. Če
odjemalec, ki odjema toploto, ni lastnik nepremičnine, sta odjemalec, ki odjema
toploto, in lastnik nepremičnine solidarno odgovorna, razen v primeru, da je
subsidiarna odgovornost določena z drugim zakonom.
(5) Distributer toplote ni dolžan dobavljati toplote, če
odjemalec ne želi skleniti pogodbe o dobavi toplote, kljub pisnim pozivom
distributerja toplote k sklenitvi pogodbe.
(6) Splošni pogodbeni pogoji so sestavni del pogodbe o dobavi
toplote in so znani vnaprej ter odjemalcu tudi dostopni. Distributer toplote
splošne pogodbene pogoje odjemalcu zagotovi pred sklenitvijo pogodbe, tudi če
se pogodba sklepa po posrednikih. Splošni pogodbeni pogoji distributerja
toplote morajo biti skladni s tem aktom.
63. člen
(odpoved pogodbe o dobavi toplote)
(1) Pogodba o dobavi toplote je sklenjena za nedoločen čas,
razen če se distributer toplote in odjemalec v pogodbi ne dogovorita drugače.
(2) Odjemalec lahko odpove pogodbo o dobavi toplote pisno z
90-dnevnim odpovednim rokom.
(3) Po preteku odpovednega roka iz prejšnjega odstavka
distributer toplote ustavi dobavo toplote na odjemno mesto. Če sovpada iztek
odpovednega roka na dela prosti dan (praznik, sobota ali nedelja), izvede
distributer toplote zaustavitev dobave toplote prvi naslednji delovni dan.
Distributer toplote ni odgovoren za škodo, ki bi z zaustavitvijo dobave toplote
skladno z določbami tega odstavka nastala odjemalcu.
(4) Odpoved pogodbe o dobavi toplote ni mogoča v primerih:
-       
če odpoved pogodbe o dobavi toplote zahteva posamezni odjemalec, ki se s
toploto oskrbuje iz skupnega odjemnega mesta;
-       
če odpoved pogodbe o dobavi toplote zahteva odjemalec, ki bi se po
odpovedi pogodbe o dobavi toplote želel oskrbovati z drugim virom energije,
kljub dejstvu, da je na določenem območju s splošnim aktom občine predpisana
prioritetna raba toplote iz distribucijskega sistema kot energenta za ogrevanje
prostorov. Ne glede na določbo te alineje je odpoved pogodbe o dobavi toplote
dopustna v primeru odstranitve ali rušitve stavbe.
(5) Če se odjemalec po odpovedi pogodbe o dobavi toplote
znova odloči za dobavo toplote na istem odjemnem mestu v roku, ki je krajši od
12 mesecev, mora pred pričetkom dobave toplote poravnati vse fiksne stroške
dobave, ki bi jih plačeval, če bi toploto prejemal nepretrgoma.
(6) Pogodba o dobavi toplote velja in zavezuje distributerja
toplote in odjemalca tudi v primeru, če je odjemalcu iz kakršnegakoli razloga
na strani odjemalca prekinjena dobava na njegovo odjemno mesto in če v tem času
na odjemnem mestu odjemalca ni izkazana količina dobavljene toplote.
64. člen
(sestavine pogodbe o dobavi toplote)
Pogodba o dobavi toplote mora vsebovati:
a)    
podatke o distributerju toplote, odjemalcu oziroma odjemalcih, če je
skupno odjemno mesto in lastniku stavbe oziroma lastnikih posameznih delov
stavbe, če je skupno odjemno mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zastopnik družbe;
b)    
podatke o distributerju toplote in skupini odjemalcev, če je skupno
odjemno mesto: ime in priimek/naziv družbe, naslov odjemalcev/sedež družbe,
kraj, davčno številko ali ID za DDV, naziv skupine odjemalcev, naslov skupine
odjemalcev, podatke o zastopniku/pooblaščencu skupine odjemalcev ali podatke o
upravniku stavbe, ki skupino odjemalcev zastopa v njihovem imenu in za njihov
račun;
c)    
predmet pogodbe in storitve distributerja toplote;
d)    
ponujeno raven kakovosti storitev;
e)    
podatke o odjemnem mestu:
- 
naslov odjemnega mesta (ulica, hišna številka, kraj, identifikacijska
številka stavbe ali dela stavbe);
- 
oznake odjemnega mesta;
- 
obračunsko moč odjemnega mesta na osnovi izdanega soglasja;
- 
uvrstitev odjemalcev v tarifno skupino;
- 
delež fiksnih stroškov odjemalca na odjemnem mestu;
f)     
vrste vzdrževalnih storitev;
g)    
ceno toplote na dan podpisa pogodbe;
h)    
podatke o obračunu toplote in načinu plačila;
i)      
način razdelitve stroškov dobave toplote, če je odjemno mesto skupno
(razdelilnik stroškov);
j)      
podatke o načinu spremembe cen toplote, načinu obračuna toplote in
načinu plačila;
k)    
trajanje pogodbe, pogoje za podaljšanje in prenehanje vzdrževalnih
storitev in pogodbe;
l)      
pravice in obveznosti pogodbenih strank v zvezi z neizpolnjevanjem
pogodbe;
m)   
načine pridobivanja podatkov o vseh veljavnih tarifah in stroških
vzdrževanja;
n)    
podatke, v katerih pogodbena partnerja določita morebitne posebnosti
pogodbenega razmerja;
o)    
dogovore o nadomestilu in povračilu v primeru, če ni dosežena raven
kakovosti storitev iz pogodbe, vključno z nenatančnim ali zapoznelim
obračunavanjem toplote;
p)    
informacije o pravicah odjemalcev;
r)     
določbe glede zbiranja, obdelave in shranjevanja osebnih podatkov
odjemalcev.
65. člen
(obveščanje)
(1) Odjemalec je distributerju toplote dolžan pisno sporočiti
vse spremembe podatkov (npr. ime ali firmo, naziv, prebivališče, poslovni
naslov, sedež, statusno pravne spremembe, uvedbo postopkov zaradi
insolventnosti, spremembe odjemne skupine, spremembe lastnika odjemnega mesta,
plačnika, nastop in prenehanje višje sile, spremembe soglasja za priključitev)
najkasneje v roku 15 dni po nastali spremembi in predložiti dokumente, ki
izkazujejo spremembe.
(2) Distributer toplote spremembe upošteva od prvega
naslednjega obračunskega obdobja, ki sledi mesecu, v katerem je bila podana
sprememba.
(3) Odjemalec mora distributerju toplote spremembe podatkov
poslati pisno po pošti ali po faksu ali elektronski pošti, in sicer na naslove
oziroma številke faksa, navedene v pogodbi o dobavi toplote ali na spletni
strani distributerja toplote.
(4) Če odjemalec ne sporoči sprememb podatkov, se računi in
druga sporočila, poslana odjemalcu na ime in naslov, ki sta navedena v pogodbi
o dobavi toplote, štejejo za prejeta.
(5) Distributer toplote bo pošto (npr. račune, opomine,
odgovore na reklamacije, obvestila, odpoved pogodbe, obvestila vezana na
akcije, neposredno trženje, tržne analize) pošiljal odjemalcu z redno pošto na
naslov odjemalca, naveden v pogodbi o dobavi toplote oziroma na sedež pravne
osebe, ki je naveden v poslovnem registru, ali po elektronski pošti na
elektronski naslov, ki je bil posredovan s strani odjemalca. Obvestila oziroma
pisanja, ki vsebujejo rok za plačilo ali od vročitve katerih teče rok,
distributer toplote pošilja s priporočeno poštno pošiljko oziroma v elektronski
obliki na način, ki omogoča potrditev, da je naslovnik pisanje prejel.
66. člen
(spremembe pogodbe o dobavi in odjemalca)
(1) V primeru lastninsko pravnih sprememb pri odjemalcih, ki
vplivajo na pogodbeno razmerje med distributerjem toplote in odjemalcem, sta
obstoječi ali novi odjemalec dolžna distributerja toplote obvestiti o navedenih
spremembah najkasneje v 15 dneh po nastali spremembi ter poskrbeti, da tudi
novi odjemalec sklene pogodbo o dobavi toplote oziroma vstopi v obstoječo
pogodbo o dobavi toplote, v primeru, da gre za skupno odjemno mesto.
(2) Obvestilo iz prejšnjega odstavka obsega:
a)    
podatke o dosedanjem odjemalcu oziroma vseh odjemalcih, če je skupno
odjemno mesto in o lastniku stavbe oziroma lastnikih delov stavbe, če je skupno
odjemno mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
podatke o novem odjemalcu oziroma vseh odjemalcih, če je skupno odjemno
mesto in o lastniku stavbe oziroma lastnikih delov stavbe, če je skupno odjemno
mesto:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
c)    
podatke o odjemnem mestu: številka in naslov merilnega mesta;
d)    
priloženo listine kot dokazilo o prenosu lastninske pravice
(fotokopijo);
e)    
podpisano izjavo novega odjemalca na obrazcu distributerja toplote, da
vstopa v že sklenjeno pogodbeno razmerje, če gre za skupno odjemno mesto;
f)     
stanje merilne naprave na dan prenosa lastninske pravice.
(3) Po prejemu obvestila, ki vsebuje vse podatke iz
prejšnjega odstavka, preide pogodbeno razmerje med dosedanjim odjemalcem in
distributerjem toplote na novega odjemalca. Če odjemalec ni sporočil stanja
merilne naprave na dan prenosa lastninske pravice, se šteje, da velja obvestilo
o spremembi od prvega naslednjega obračunskega obdobja, ko je distributer
toplote prejel obvestilo v svojem vložišču.
(4) V primeru nepopolnega obvestila iz drugega odstavka tega
člena distributer toplote odjemalca obvesti o manjkajočih podatkih oziroma
dokumentih ter ga pozove k dopolnitvi vloge. Do prejema popolnega obvestila je
za vse obveznosti iz pogodbe o dobavi toplote zavezan dosedanji odjemalec, ne
glede na prenos lastninske pravice.
(5) V primeru univerzalnega pravnega nasledstva vstopi
univerzalni pravni naslednik v pravice in obveznosti iz pogodbe o dobavi
toplote, sklenjene med dosedanjim odjemalcem in distributerjem toplote.
Univerzalni pravni naslednik odjemalca je dolžan takoj po nastanku spremembe
obvestiti distributerja toplote o nastali spremembi.
67. člen
(ureditev pogodbenih razmerij z odjemalcem, ki ni lastnik
nepremičnine oziroma imetnik soglasja za priključitev)
(1) Imetnik soglasja za priključitev oziroma lastnik
nepremičnine lahko distributerju toplote pisno predlaga, da se pogodbeno
razmerje uredi z odjemalcem, ki odjema toploto (npr. najemnik, uporabnik) in ki
ni imetnik soglasja za priključitev oziroma lastnik nepremičnine.
(2) Pisni predlog odjemalca mora vsebovati:
a)    
podatke o dosedanjem odjemalcu:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
podatke o odjemalcu toplote, ki ni lastnik nepremičnine:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
c)    
podatke o odjemnem mestu: številka in naslov odjemnega mesta.
(3) Distributer toplote, imetnik soglasja za priključitev
oziroma lastnik nepremičnine in odjemalec, ki ni imetnik soglasja za
priključitev oziroma lastnik nepremičnine pogodbeno razmerje uredijo s
sklenitvijo tripartitnega dodatka k pogodbi o dobavi toplote, ki jo ima imetnik
soglasja za priključitev oziroma lastnik nepremičnine sklenjeno z
distributerjem toplote.
(4) Distributer toplote ima pravico, da ne privoli v
sklenitev dodatka k pogodbi o dobavi toplote iz prejšnjega odstavka, dokler
niso izpolnjene vse finančne in druge obveznosti odjemalca na odjemnem mestu,
kjer se vrši dobava toplote. Distributer toplote mora o tem dejstvu pisno obvestiti
odjemalca ter navesti razlog zavrnitve.
(5) Imetnik soglasja za priključitev oziroma lastnik
nepremičnine, ki ima sklenjeno pogodbo o dobavi toplote in odjemalec, ki odjema
toploto na podlagi sklenjenega dodatka k pogodbi o dobavi toplote sta solidarno
odgovorna, razen v primeru, ko je z drugim zakonom določena subsidiarna
odgovornost.
(6) Dodatek k pogodbi o dobavi toplote prične veljati s prvim
naslednjim obračunskim obdobjem, ko je distributer toplote prejel podpisan
dodatek k pogodbi o dobavi toplote v svoje vložišče.
(7) Imetnik soglasja za priključitev oziroma lastnik
nepremičnine, ki imata sklenjeno pogodbo o dobavi toplote in odjemalec, ki
odjema toploto na podlagi sklenjenega dodatka k pogodbi o dobavi toplote se
zavezujeta, da bosta distributerja toplote obvestila o vseh spremembah, ki bi
vplivale na pogodbeno razmerje o dobavi toplote.
(8) Za dodatek k pogodbi o dobavi toplote se smiselno
uporabljajo vse določbe tega akta, ki veljajo za pogodbo o dobavi toplote.
68. člen
(sprememba splošnih pogodbenih pogojev)
(1) O spremembi splošnih pogodbenih pogojev mora distributer
toplote obvestiti odjemalca osebno najmanj mesec dni pred njihovo
uveljavitvijo, če se sprememba nanaša na pogodbo o dobavi toplote. To obvestilo
je lahko tudi priloga k računu, v kateri je kratko obvestilo odjemalcu o
spremembi splošnih pogojev in usmeritev na distributerjevo spletno stran, kjer
je objavljena celotna vsebina aktualnih splošnih pogojev oziroma navedba, da je
vsebina teh v celoti dostopna odjemalcem na sedežu distributerja toplote.
(2) Če odjemalec zaradi spremembe splošnih pogojev iz
prejšnjega odstavka ne želi več odjemati toplote pod spremenjenimi pogoji
lahko, razen v primerih, ko odpoved pogodbe o dobavi toplote v skladu z
določbami tega akta ni mogoča, odstopi od pogodbe o dobavi toplote v roku 30
dni po začetku veljave sprememb splošnih pogodbenih pogojev. Če distributer
toplote ne prejme pisnega odstopa odjemalca v navedenem roku, se šteje, da je
odjemalec pristal na spremembe splošnih pogojev.
2. Posebna razmerja na skupnih odjemnih mestih
69. člen
(skupno odjemno mesto)
Skupno odjemno mesto je odjemno mesto v večstanovanjski,
poslovni ali stanovanjsko-poslovni stavbi, na katerem se meri odjem toplote za
več pravnih oziroma fizičnih oseb skupaj. V tem primeru izvršujejo obveznosti
in pravice, ki jih imajo po teh pogojih odjemalci, vse te osebe skupaj in se
jih obravnava kot enega odjemalca.
70. člen
(urejanje pogodbenih razmerij na skupnem odjemnem mestu)
(1) Pogodbo o dobavi toplote za skupno odjemno mesto sklene v
imenu in za račun odjemalcev, ki se oskrbujejo s toploto iz skupnega odjemnega
mesta, upravnik stanovanjske oziroma poslovne stavbe oziroma drug pooblaščenec
lastnikov posameznih delov stavb v skladu s pisnim pooblastilom, ki ga ima za
zastopanje lastnikov posameznih delov stavbe.
(2) Če večstanovanjska, poslovna ali stanovanjsko-poslovna
stavba s skupnim odjemnim mestom nima upravnika ali pooblaščenca lastnikov
posameznih delov stavbe, lahko sklepa distributer toplote eno pogodbo o dobavi
toplote, ki jo podpišejo vsi odjemalci ali pogodbo o dobavi toplote sklene z
vsakim odjemalcem posebej.
(3) Za urejanje pogodbenih razmerij na skupnem odjemnem mestu
se smiselno uporabljajo določbe tega akta, ki urejajo sklepanje pogodb o dobavi
toplote, razen v kolikor v tem poglavju ni drugače določeno.
(4) Odjemalec, ki odjema toploto iz skupnega odjemnega mesta,
vstopi v sklenjeno pogodbo o dobavi toplote za skupno odjemno mesto s podpisom
Izjave o vstopu v pogodbo o dobavi toplote.
(5) Odjemalec, ki odjema toploto iz skupnega odjemnega mesta,
je dolžan najkasneje v petnajstih 15 dneh po začetku odjema toplote ali po
njegovem prenehanju sporočiti distributerju toplote naslednje podatke:
a)    
podatke o odjemalcu:
- 
za fizične osebe: ime in priimek, naslov odjemalca in davčno številko;
- 
za pravne osebe: naziv družbe, sedež družbe, davčno številko ali ID za
DDV, matično številko družbe, zakoniti zastopnik družbe;
b)    
naslov in podatke o delu stavbe oziroma o stavbi, v kateri odjema
toploto;
c)    
datum začetka ali prenehanja odjema toplote;
d)    
priložiti listino kot dokazilo o prenosu lastninske pravice
(fotokopijo).
(6) Za začetek ali prenehanje odjema toplote se šteje začetek
ali prenehanje uporabe dela stavbe oziroma stavbe, v kateri odjema toploto
oziroma ko je odjemalec postal lastnik dela stavbe.
(7) Če distributer toplote nima pravilnih podatkov o
odjemalcu iz petega odstavka tega člena, neposredno ali s posredovanjem
upravnika stavbe pozove osebo, ki uporablja zadevni del stavbe oziroma stavbo,
da nemudoma sporoči podatke.
(8) Če odjemalec, ki je postal lastnik dela stavbe, ki je
oskrbovan s toploto iz skupnega odjemnega mesta, iz katerega se oskrbuje še več
drugih odjemalcev toplote, ne želi vstopiti v obstoječe pogodbeno razmerje
namesto prejšnjega lastnika dela stavbe in ne podpiše Izjave o vstopu v pogodbo
o dobavi toplote, se šteje, da je pogodbeno razmerje nastalo z dnem, ko je
odjemalec postal lastnik oziroma ko je pričel z uporabo dela stavbe oziroma
stavbe, v kateri odjema toploto.
71. člen
(razdelilnik stroškov za toploto)
(1) Stroški za toploto so določeni za skupno odjemno mesto,
odjemalci na skupnem odjemnem mestu pa so dolžni distributerju toplote
posredovati razdelilnik stroškov za toploto, ki vključuje fiksne stroške
toplote (obračunska moč in vzdrževanje merilne naprave) in stroške dobavljene
toplote, s katerim si v odstotkih razdelijo celotno obveznost plačila stroškov
oskrbe s toploto in drugih storitev na skupnem merilnem mestu. Vsota vseh
deležev na razdelilniku stroškov mora znašati 100 odstotkov. Razdelilnik stroškov
toplote je sestavni del pogodbe o dobavi toplote.
(2) Razdelilnik stroškov dobavljene toplote mora biti izdelan
v skladu s pravilnikom, ki ureja način delitve in obračuna stroškov za toploto
v stanovanjskih in drugih stavbah z več posameznimi deli (v nadaljnjem
besedilu: pravilnik) in posredovan v skladu z navodili distributerja toplote.
(3) Razdelilnik stroškov dobavljene toplote se lahko spremeni
v skladu s pravilnikom iz prejšnjega odstavka in se upošteva s prvim naslednjim
obračunskim obdobjem, ko distributer toplote prejme razdelilnik stroškov.
(4) V primeru spremembe števila odjemalcev na skupnem
odjemnem mestu distributer toplote, če ne prejme razdelilnika fiksnih stroškov
toplote skladno z drugim odstavkom tega člena, razdeli fiksne stroške toplote
po priključni moči ali po razmerju površin posameznih delov stavbe, če so ti
podatki navedeni v pogodbi o dobavi toplote.
72. člen
(način in odgovornost glede sporočanja razdelilnika stroškov
za dobavljeno toploto distributerju toplote)
(1) Merjenje dobave toplote vsakemu posameznemu delu stavbe
ni obveznost niti strošek distributerja toplote, razen v kolikor s pogodbo o
dobavi toplote ni drugače določeno.
(2) Distributer toplote ni odgovoren za pripravo in
pravilnost razdelilnika stroškov za dobavljeno toploto. Distributer toplote ni
izvajalec obračuna in izvajalec delitve stroškov dobavljene toplote po
pravilniku iz prejšnjega člena, razen če je s pogodbo drugače določeno.
(3) Odjemalci morajo določiti pooblaščenca za sporočanje
mesečnega razdelilnika stroškov za dobavljeno toploto, ki je lahko tudi
upravnik ali izvajalec delitve. Pooblaščenec za sporočanje mesečnega
razdelilnika stroškov za dobavljeno toploto in upravnik stanovanjske oziroma
poslovne stavbe ali drug pooblaščenec na podlagi pisnega pooblastila lastnikov
stavb podpiše z distributerjem toplote sporazum o načinu sporočanja mesečnih
razdelilnikov stroškov, v katerem se določi način, roki in pogoji sporočanja
mesečnih razdelilnikov dobavljene toplote.
(4) Če mesečni razdelilniki stroškov za dobavljeno toploto za
obračun toplote niso izdelani in posredovani v roku in na način, kot to določa
sporazum o načinu sporočanja mesečnih razdelilnikov stroškov, ima distributer
toplote pravico obračunati stroške toplote po zadnjem prejetem razdelilniku stroškov
toplote, ki ga ima na voljo. Reklamacij iz naslova ne sporočenih, napačno
sporočenih ali nepravočasno sporočenih razdelilnikov stroškov distributer
toplote ni dolžan upoštevati.
(5) Upravnik oziroma drug pooblaščenec lastnikov posameznih
delov stavbe ali pooblaščenec za sporočanje mesečnega razdelilnika stroškov
lahko vloži zahtevo za popravek računov dobavitelju najkasneje v roku 20 dni od
izstavitve računa. Zahtevi za popravek priloži pravilne podatke glede
razdelitve stroškov, če distributerju toplote še niso bili posredovani skladno
z določbami četrtega odstavka tega člena. V primeru popravka računov lahko
distributer toplote zaračuna strošek izrednega obračuna po ceniku distributerja
toplote, razen če so mu bili posredovani pravilni podatki že pred vložitvijo
zahteve za popravek po tem odstavku.
73. člen
(sporočanje sprememb odjemalca na skupnem odjemnem mestu)
(1) Sprememba posameznega odjemalca na skupnem odjemnem mestu
se izvaja po določbah tega akta.
(2) Ob spremembi odjemalca na skupnem odjemnem mestu plača
dotedanji odjemalec račun do konca obračunskega obdobja, v katerem se je
zgodila sprememba.
(3) Ne glede na dejstvo, da se je lastninsko pravna ali
statusna sprememba odjemalca dogodila znotraj obračunskega obdobja, je
zavezanec za plačilo stroškov oskrbe s toploto do konca obračunskega obdobja
dotedanji odjemalec. Če odjemalec izrecno zahteva izredni odčitek merilne
naprave in poračun porabe na dan spremembe odjemalca, distributer toplote
zaračuna strošek izrednega odčitka in izrednega obračuna po veljavnem ceniku
storitev.
74. člen
(odpoved pogodbe o dobavi toplote na skupnem odjemnem mestu)
Odpoved pogodbe o dobavi toplote na skupnem odjemnem mestu
velja le, če jo podajo odjemalci tega odjemnega mesta skupaj skladno z veljavno
zakonodajo, ki ureja razmerja v večstanovanjskih stavbah ter upravljanje
večstanovanjskih stavb oziroma stavb z več posameznimi deli. Odpoved lahko poda
tudi upravnik stavbe oziroma drug pooblaščenec odjemalcev, v skladu s
pooblastili, ki jih ima pri zastopanju lastnikov posameznih delov stavb. Z dnem
prejema popolne odpovedi začne teči odpovedni rok po pogodbi o dobavi toplote
oziroma po tem aktu. Pri postopku odpovedi se smiselno uporabljajo določbe 63.
člena tega akta.
3. Storitev dobave toplote
75. člen
(čas dobave toplote)
(1) Distributer toplote dobavlja odjemalcu toploto
neprekinjeno v času ogrevalne sezone in mu zagotavlja na odjemnem mestu v
priključni postaji parametre skladno z določbami tega akta.
(2) Trajanje oziroma čas ogrevalne sezone se računsko določa
na podlagi zunanje temperature zraka. Za prvi dan ogrevalne sezone se šteje dan
po tistem, ko je v drugi polovici leta ob 21. uri (srednjeevropski zimski čas)
tri dni zapored zunanja temperatura zraka nižja ali enaka 12 °C. Zadnji dan
ogrevalne sezone je tretji zaporedni dan v prvi polovici leta, ko je ob 21. uri
zunanja temperatura zraka višja od 12 °C in po tem dnevu ob 21. uri zunanja
temperatura zraka trikrat zapored ne pade več pod omenjeno vrednost zunanje
temperature zraka. Trajanje ogrevalne sezone je število ogrevalnih dni in
ogrevalnih ur med prvim in zadnjim dnem ogrevalne sezone.
76. člen
(spremenjeni pogoji oskrbe s toploto)
(1) Če se v skladu z razvojem oskrbe s toploto v Mestni
občini Ptuj pogoji za dobavo toplote toliko spremenijo, da so potrebne tehnično
tehnološke spremembe, predelave ali zamenjave na distribucijskem omrežju in ali
na odjemalčevih toplotnih napravah, poravna vse stroške, ki nastanejo na
distribucijskem omrežju, distributer toplote, odjemalec pa praviloma vse
stroške na svojih napravah. Če napravam v lasti odjemalca ni pretekla ekonomska
življenjska doba (20 let) in so bile naprave ves čas uporabe ustrezno
vzdrževane, krije sorazmerni del stroškov za neamortiziran del naprav
distributer toplote.
(2) Če odjemalec ne prevzame stroškov iz prejšnjega odstavka
ali če potrebne spremembe niso opravljene pravočasno in niso časovno usklajene
z deli na distributerjevih napravah, distributer toplote odjemalcu, ki ni
zagotovil sprememb iz prejšnjega odstavka na svojih toplotnih napravah, ni dolžan
dobavljati toplote, dokler niso izpolnjeni vsi pogoji za varno in pravilno
obratovanje.
4. Začetek dobave toplote
77. člen
(začetek dobave toplote)
(1) Distribucijski sistem je mogoče pričeti uporabljati, ko:
1.     
je izdano soglasje za priključitev;
2.     
so izpolnjeni pogoji iz izdanih soglasij;
3.     
je sklenjena pogodba o priključitvi in je priključitev pravilno
izvedena;
4.     
je sklenjena pogodba o dobavi toplote;
5.     
so izvedeni pregledi in preizkusi in so o tem izdana pisna poročila;
6.     
lastnik nepremičnine ali imetnik soglasja za priključitev predloži
uporabno dovoljenje za stavbo ali za toplotne naprave, če je bilo izdano
gradbeno dovoljenje;
7.     
so poravnane finančne obveznosti bodočega odjemalca toplote do
distributerja toplote in
8.     
je podpisan zapisnik o nastavitvi toplote postaje in obračunske toplotne
moči.
(2) Odjemalec in distributer toplote z zapisnikom določita
dejanski začetek dobave toplote. Zapisnik mora med drugim vsebovati obračunsko
moč, začetno stanje merilnih naprav in datum začetka dobave. Lastnik
nepremičnine ali imetnik soglasja za priključitev lahko zaprosi za začetek
dobave toplote pred pridobitvijo uporabnega dovoljenja na osnovi predložene
odločbe o poskusnem obratovanju.
(3) Distributer toplote dobavlja odjemalcu toploto praviloma
neprekinjeno v času ogrevalne sezone. Prekinitve so možne v primerih kot so
določene s tem aktom in skladno s določbami pogodbe o dobavi toplote.
5. Ugotavljanje dobavljenih količin toplote
78. člen
(ugotavljanje dobavljenih količin toplote)
(1) Količina dobavljene toplote se ugotovi na podlagi odčitka
merilne naprave, nameščene na merilnem mestu v priključni postaji.
(2) Količine dobavljene toplote se meri neposredno s
toplotnim števcem in je izražena v MWh.
(3) Pri ugotavljanju količine dobavljene toplote se ne
upoštevajo merilne naprave, ki so namenjene za interno razdelitev porabljene
toplote.
(4) Količine dobavljene toplote ugotavlja distributer toplote
z merilnimi napravami na odjemnem mestu posameznega odjemalca oziroma na
skupnem odjemnem mestu več odjemalcev ali stavb, kjer odjemalci prevzamejo
toploto.
(5) Merilne naprave odčitava pooblaščena oseba distributerja
toplote ali po predhodnem dogovoru z distributerjem toplote odjemalec sam ali
se odčitavajo z napravo, ki omogoča daljinski prenos podatkov.
(6) Šteje se, da odjemalec prevzame toploto na odjemnem mestu
v enaki kakovosti, kot je bila predana, in v količini, kot je bila izmerjena na
odjemnem mestu.
(7) Če odjemalec ne soglaša s kakovostjo ali količino
toplote, prevzete na odjemnem mestu, je dokazno breme na strani odjemalca.
(8) Distributer toplote posreduje podatke meritev,
pridobljenih iz merilne naprave, le odjemalcu oziroma njegovemu pooblaščencu. V
primeru zahtev po pridobitvi podatkov tretje osebe, mora tretja oseba
distributerju posredovati pooblastilo odjemalca oziroma njegovega pooblaščenca
o možnosti pridobitve tovrstnih podatkov v njegovem imenu.
79. člen
(merilne naprave)
(1) Merilne naprave so v upravljanju distributerja toplote.
(2) Merilne naprave namešča na merilno mesto v priključni
postaji distributer toplote na stroške odjemalca.
(3) Merilne naprave, ki merijo odjem toplote, so merilniki za
vročo vodo (toplotni števci) s pripadajočimi tipali in računsko enoto.
(4) Delilniki stroškov toplote, ki so nameščeni v hišni
postaji ali na internih napravah odjemalca, so v lasti odjemalca in služijo le
za interno razdelitev stroškov toplote, ki je izmerjena z merilno napravo na
merilnem mestu v priključni postaji.
80. člen
(ustreznost merilnih naprav)
(1) Tip, velikost in mesto namestitve merilne naprave določi
projektant v skladu s tehničnimi pogoji distributerja toplote. Vse merilne
naprave morajo imeti veljavno overitveno oznako v skladu z zakonom, ki ureja
meroslovje.
(2) Po namestitvi merilne naprave se na napravo in njene
sestavne dele namestijo pečati, ki onemogočajo nepooblaščen poseg ali demontažo
merilne naprave brez poškodbe.
81. člen
(kontrola merilne naprave)
(1) Merilne naprave pregleduje, vzdržuje in zamenjuje ter
izvaja zakonsko predpisane redne ali izredne menjave distributer toplote na
stroške lastnika merilne naprave.
(2) Tehnični pogoji in način izvajanja meritev porabe so
določeni s tehničnimi zahtevami distributerja toplote oziroma v pogodbi o
dobavi toplote.
82. člen
(redni pregledi in zamenjava merilne naprave)
(1) Redne preglede merilnih naprav in njihovo zamenjavo v
zakonitem roku izvaja na stroške lastnika merilne naprave distributer toplote v
skladu z zakonom, ki ureja meroslovje.
(2) Če je pri odjemalcu zaradi namestitve ali odstranitve
internih toplotnih naprav ali drugih razlogov na strani odjemalca, potrebno
zamenjati merilno napravo z novo drugih dimenzij ali karakteristik, nosi
stroške nabave in vgradnje nove merilne naprave ter ostale stroške predelave
napeljave odjemalec.
(3) Distributer toplote in odjemalec imata poleg rednih pregledov
vedno pravico kontrolirati točnost merilne naprave. Če se pri pregledu ugotovi,
da točnost merilne naprave presega vrednost predpisanega največjega dopustnega
merilnega pogreška, plača stroške pregleda distributer toplote, v nasprotnem
primeru pa odjemalec.
83. člen
(okvara merilnih naprav)
(1) Če odjemalec zazna okvaro merilnih naprav, poškodbe ali
motnje v delovanju merilne naprave, mora o tem takoj obvestiti distributerja
toplote. Distributer toplote je dolžan navedene napake odpraviti takoj, ko je glede
na naravo napake mogoče.
(2) Če se ugotovi, da je odgovornost za okvaro, poškodbo ali
motnjo v delovanju merilne naprave na strani odjemalca, bremenijo stroški
popravila ali zamenjave merilne naprave odjemalca, v nasprotnem primeru pa
distributerja toplote.
84. člen
(način izvajanja meritev)
(1) Distributer toplote zagotavlja merjenje količin toplote v
okviru in pod pogoji, kot je določeno v soglasju za priključitev in s pogodbo o
dobavi toplote. Odjem mora biti znotraj delovnega območja merilne naprave, ki
je bil določen na osnovi zahteve k priključitvi.
(2) Če je odjem toplote izven delovnega območja merilne
naprave, distributer toplote ne odgovarja za predpisano natančnost merjenja. V
tem primeru je odjemalec dolžan plačati odmerjene količine toplote ne glede na
možne merske napake.
(3) Če je odjem toplote večkrat zaporedoma izven pogodbenih
okvirov, mora odjemalec na zahtevo distributerja toplote prilagoditi odjem
skladno s soglasjem za priključitev ali nemudoma podati vlogo za spremembo tega
soglasja.
85. člen
(naprave za daljinski prenos podatkov)
(1) Naprave, ki v toplotni postaji omogočajo daljinski prenos
podatkov za potrebe obračuna in nadzora delovanja toplotne postaje, namešča,
premešča in vzdržuje distributer toplote na stroške odjemalca. Distributer
toplote tudi predpiše zahtevane lastnosti naprav s funkcijo daljinskega prenosa
podatkov.
(2) Odjemalci, ki imajo nameščene naprave, ki omogočajo
daljinski prenos podatkov, morajo distributerju toplote, če je to tehnično
možno, brezplačno dati na voljo kabelsko povezavo ali možnost napeljave take
povezave do ustreznega komunikacijskega omrežja in kriti stroške za delovanje
naprav za daljinski prenos podatkov.
(3) Odjemalci, pri katerih so nameščene merilne naprave in
naprave, ki omogočajo daljinski prenos podatkov, ki za svoje delovanje
potrebujejo električno energijo, morajo distributerju toplote brezplačno
omogočiti priklop na električno omrežje in kriti stroške električne energije za
delovanje naprav za daljinski prenos podatkov.
6. Merjenje količin toplote
86. člen
(obveznost distributerja za zagotavljanje merilnih podatkov)
Distributer toplote je odgovoren za zagotavljanje merilnih
podatkov za obračun prevzetih in dobavljenih količin toplote.
87. člen
(obdobje odčitavanja merilnih naprav)
(1) Redno odčitovalno obdobje je časovni interval, v katerem
distributer toplote izvaja redna odčitavanja merilnih naprav in je enako
obračunskemu obdobju.
(2) Redno odčitovalno obdobje je mesečno.
88. člen
(obveznost odjemalca glede zagotavljanja meritev)
(1) Pri izvajanju rednih pregledov in zamenjav ter v primeru
okvar merilnih naprav mora odjemalec distributerju toplote omogočiti neoviran
dostop do vseh merilnih naprav. Odjemalec mora poskrbeti, da so merilne naprave
vedno dostopne in da so merilni podatki vidni. Odjemalec mora zavarovati
merilne naprave pred poškodbami overitvenih oznak merilnih naprav, poškodbo
pečatov (npr. za računsko enoto, temperaturna tipala dovoda, temperaturna
tipala povratka), drugimi poškodbami in jih zavarovati pred zmrzaljo.
(2) Če distributer toplote zaradi odsotnosti odjemalca ali
zaradi drugih razlogov na strani odjemalca ni mogel odčitati merilne naprave,
je odjemalec dolžan na osnovi obvestila distributerja toplote javiti pravilen
odčitek v roku in na način, ki ga določi distributer toplote.
89. člen
(določanje količin dobavljene toplote brez odčitka)
Za obračunsko obdobje, za katerega niso bile odčitane merilne
naprave zaradi razlogov na strani odjemalca (npr. onemogočanje dostopa do
merilne naprave), distributer toplote zaračuna toploto na osnovi ocenjene
porabe v obračunskem obdobju, upoštevajoč preteklo porabo in dejanski
temperaturni primanjkljaj v obračunskem obdobju.
90. člen
(določanje količin dobavljene toplote v primeru okvare
merilne naprave)
(1) Če se ugotovi, da so zaradi okvare merilne naprave, ki je
nastala brez krivde odjemalca, količine predane toplote nepravilno registrirane
oziroma nepravilno merjene, se na podlagi dokumentiranih podatkov izmerjene
količine toplote sporazumno popravijo za čas od zadnje kontrole merilne naprave
do ugotovitve nepravilnosti, vendar za največ 12 mesecev od dneva, ko so bile
nepravilnosti ugotovljene. Pri tem je potrebno upoštevati vse okoliščine, v
katerih je odjemalec prejemal toploto v času, ko je merilna naprava nepravilno
merila oziroma registrirala količine predane toplote.
(2) Če ni doseženo soglasje po prejšnjem odstavku, se
popravek izmerjenih količin izvrši tako, da se predane količine toplote za
obračunsko obdobje, v katerem merilne naprave niso pravilno merile oziroma beležile
količin, določi na podlagi porabe v primerljivem obračunskem obdobju.
Primerljivo obračunsko obdobje je obdobje, v katerem so bili pogoji odjema
toplote podobni pogojem v obdobju, za katerega z meritvami ni bila pravilno
ugotovljena dejanska poraba. Med pogoje za primerjavo obdobij se šteje
povprečna zunanja temperatura v obdobju obračuna, najnižja zunanja temperatura
in število dni z najnižjo zunanjo temperaturo. Za stavbe, za katere ni mogoče
določiti primerljivega obračunskega obdobja (nove stavbe), se uporabi podatke
iz primerljive druge stavbe.
(3) V primeru, da je dobavljena količina toplote odvisna od
zunanje temperature, se za obračunsko obdobje, ko je bila merilna naprava
pokvarjena, določi na naslednji način:
Q = OMt x K x Y
pri tem oznake pomenijo:

Q

dobavljena količina toplote (MWh);


OMt

obračunska toplotna moč toplotnih naprav za ogrevanje in
  klimatizacijo prostorov v (MW) na merilnem mestu (1 MW=1000 kW);


K 

število ur obratovanja odjemalčevih toplotnih naprav z
  obračunsko toplotno močjo v obračunskem obdobju;


Y 

faktor odjema toplote, določen s strani distributerja za
  primerljivo obračunsko obdobje odjemalca toplote:
-       
  Y = 0,65 za stanovanja z devet urno nočno prekinitvijo obratovanja;
-       
  Y = 0,60 za šole z enoizmenskim poukom;
-       
  Y = 0,75 za šole z dvoizmenskim poukom in prekinitvijo obratovanja,
  ter poslovne prostore;
-       
  Y = 1,00 za poskusno obratovanje, neupravičen odjem toplote in posebne
  namene.


pri tem oznake pomenijo:

Z

število ogrevalnih dni;


tn 

srednja temperatura prostorov, ki za stanovanjske in
  poslovne bivalne prostore znaša (20 °C);


tnp 

srednja projektna notranja temperatura prostorov, ki za
  stanovanjske in poslovne bivalne prostore znaša (20 °C);


tz sr 

srednja zunanja temperatura v obračunskem obdobju v (°C)
  merjena na meteorološki postaji distributerja JS Ptuj, v primeru okvare pa po
  podatkih Agencije za meteorologijo RS in se določi na naslednji način: 
tz sr = (t(7) + t(14)+2 x t(21))/4;


tz min

računska minimalna zunanja temperatura (-+16 °C).

(4) Količine dobavljene toplote za ogrevanje sanitarne vode
se v primeru okvare merilne naprave ali v času izven ogrevalne sezone, če je
odjem pod mejo točnosti merilne naprave, ugotovi na osnovah odčitkov vodomera
hladne vode, ki je vgrajen pred napravo za ogrevanje sanitarne vode na
naslednji način:
Q tsv = 2 x V x (T(tsv) – 10)
pri tem oznake pomenijo:

Q tsv 

toplotna energija za ogrevanje sanitarne tople vode (kWh);


V 

količina vode (m3);


T(tsv) 

srednja temperatura tople sanitarne vode (°C).

91. člen
(neupravičen odjem)
(1) Za neupravičen odjem toplote se šteje:
1.     
odjem toplote, ki ni merjen z merilno napravo za ugotavljanje količin
dobavljene toplote;
2.     
odjem toplote, merjen z merilno napravo, ki ni overjena pri
akreditiranem kontrolnem organu;
3.     
odjem toplote, merjen z merilno napravo, ki je namerno poškodovana;
4.     
odjem toplote, merjen z merilno napravo, kjer so nepooblaščeno
odstranjeni oziroma poškodovani pečati merilne naprave oziroma njeni sestavni
deli;
5.     
odjem toplote, merjen z merilno napravo, katere overitev pri
akreditiranem kontrolnem organu je potekla, zamenjava merilne naprave pa ni
mogoča iz razlogov na strani odjemalca;
6.     
odjem toplote, izveden z nedovoljenim posegom v distribucijski sistem;
7.     
odjem toplote, ki ga izvaja odjemalec s tem, da je priključil svoje
interne toplotne naprave na distribucijski sistem brez soglasja distributerja
toplote.
(2) Dokazno breme upravičenega odjema je na strani osebe, za
katero obstaja utemeljen sum, da izvaja neupravičen odjem toplote.
(3) Če trajanja neupravičenega odjema ni mogoče ugotoviti, se
neupravičen odjem toplote obračuna od zadnjega odčitka merilne naprave s strani
distributerja toplote. V primeru, da zadnjega odčitka merilne naprave ni bilo
mogoče pridobiti, je dokazno breme o trajanju neupravičenega odjema na strani
osebe, ki izvaja neupravičen odjem toplote.
(4) Če ni mogoče ugotoviti količin neupravičeno odvzete
toplote, se količina toplote določi v skladu z 90. členom tega akta, pri čemer
se uporabi podatke iz primerljive druge stavbe, z upoštevanjem najvišjega
faktorja odjema toplote (Y=1).
(5) Vsak neupravičen odjem toplote, odstranitev oziroma
poškodovanje pečata merilne naprave oziroma njenih sestavnih delov se prijavi
organom pregona in energetskemu inšpektorju.
92. člen
(priključitev internih toplotnih naprav brez vednosti distributerja
toplote na sistem ogrevanja v stavbi, ki je že priključena na distribucijski
sistem)
(1) Če odjemalec priključi svoje interne toplotne naprave
brez vednosti distributerja toplote na sistem ogrevanja v stavbi, ki je že
priključena na distribucijski sistem, lahko distributer toplote sam sestavi
zapisnik z datumom, ko je bil tak poseg tehnično mogoč ali dejansko ugotovljen.
Če distributer ne razpolaga s podatki o obračunski toplotni moči takega
odjemalca, le tega predhodno pozove k pridobitvi soglasja za priključitev.
(2) Distributer toplote v takem primeru odjemalcu obračuna
novo obračunsko moč, ostale odjemalce na istem odjemnem mestu pa obvesti preko
pooblaščenca o dodatni priključitvi in povečanju obračunske toplotne moči
zaradi ureditve razdelilnika stroškov in spremembe pogodbenega razmerja. Če
distributer toplote ne prejme novega razdelilnika ima pravico, da razdeli
stroške skladno s kriteriji, ki so veljali za razdelitev stroškov pred
povečanjem obračunske moči na račun dodatnega priklopa.
7. Nujna oskrba gospodinjskih odjemalcev
93. člen
(nujna oskrba gospodinjskih odjemalcev)
(1) Distributer toplote v primeru predvidenega odklopa
distribucije toplote zaradi neporavnanih pogodbenih obveznosti obvesti
gospodinjskega odjemalca o datumu predvidenega odklopa, možnosti nujne oskrbe,
o dokazilih, ki jih mora predložiti, ter rokih za predložitev dokazil.
(2) Nujna oskrba je ukrep, ki preloži odklop gospodinjskega
odjemalca in je namenjena samo skrajnim primerom ogrožanja življenja in zdravja
gospodinjskega odjemalca, ki si zaradi svojih premoženjskih razmer, dohodkov in
drugih socialnih okoliščin ne more zagotoviti drugega vira energije za
ogrevanje, ki bi mu povzročil enake ali manjše stroške za najnujnejšo ogrevanje
stanovanjskih prostorov.
(3) Do nujne oskrbe so upravičeni gospodinjski odjemalci iz
prejšnjega odstavka izključno v primeru, da bi bilo v primeru odklopa ogroženo
življenje in zdravje gospodinjskega odjemalca in oseb, ki z odjemalcem
prebivajo v skupnem gospodinjstvu.
(4) Gospodinjski odjemalec, ki je prejel obvestilo
distributerja toplote o odklopu zaradi neporavnanih pogodbenih obveznosti in
želi uveljaviti pravico do nujne oskrbe na podlagi prvega odstavka 296. člena
EZ-1, mora v roku osmih dni od prejema obvestila o odklopu podati distributerju
toplote vlogo za priznanje te pravice in predložiti ustrezna dokazila. Obrazec
vloge za uveljavitev pravice do nujne oskrbe je odjemalcem dostopen na spletni
strani distributerja toplote.
(5) Distributer toplote pri presoji upravičenosti do nujne
oskrbe najprej ugotavlja, ali gospodinjski odjemalec izpolnjuje kriterije iz
drugega odstavka tega člena, nato pa, ali obstajajo okoliščine, zaradi katerih
bi bilo v primeru odklopa ogroženo življenje ali zdravje gospodinjskega
odjemalca oziroma oseb, ki z njim prebivajo v skupnem gospodinjstvu, ki se
ugotavljajo na podlagi izpolnjevanja enega izmed naslednjih dveh pogojev:
-       
ali glede na letni čas in temperaturne razmere ter vrsto stavbe, v
kateri gospodinjski odjemalec prebiva, odklop distribucije toplote ogroža
življenje in zdravje tega odjemalca ter oseb, ki z njim prebivajo, zaradi
neobstoja možnosti uporabe drugega vira ogrevanja z enakimi ali nižjimi
stroški;
-       
ali bi bilo v primeru odklopa distribucije toplote ogroženo zdravstveno
stanje gospodinjskega odjemalca oziroma oseb, ki z njim prebivajo v skupnem
gospodinjstvu.
(6) Do nujne oskrbe glede na letni čas in temperaturne
razmere so gospodinjski odjemalci lahko upravičeni le v obdobju ogrevalne
sezone.
(7) Do nujne oskrbe v obdobju ogrevalne sezone niso
upravičeni gospodinjski odjemalci, ki prebivajo v stavbah, v katerih je vsaj v
enem bivalnem prostoru odjemalca omogočeno ogrevanje s trdimi gorivi ali drugim
virom ogrevanja.
(8) Distributer toplote kot ustrezno dokazilo za izpolnjen
pogoj, da gre za gospodinjskega odjemalca iz drugega odstavka tega člena,
upošteva potrdilo Centra za socialno delo, iz katerega je razvidno, da je
odjemalec vložil vlogo za dodelitev redne denarne socialne pomoči že pred
prejemom obvestila o odklopu.
(9) Distributer toplote v postopku ugotavljanja upravičenosti
do nujne oskrbe zaradi letnega časa in temperaturnih razmer zahteva potrdilo
oziroma zapisnik o rednem letnem pregledu kurilnih naprav pristojne dimnikarske
službe, iz katerega je nedvoumno razvidno, da ni vsaj v enem prostoru možno
ogrevanje na trda ali druga goriva in izjavo odjemalca, da v nobenem prostoru
ni vgrajena kurilna naprava za ogrevanje na trda ali druga goriva ali druga
ogrevalna naprava. Dokazilo ne sme biti starejše od enega leta.
(10) Upravičenost do nujne oskrbe zaradi zdravstvenega stanja
distributer toplote presoja na podlagi dokazila, iz katerega izhaja, da bi bilo
v primeru odklopa ogroženo življenje in zdravje gospodinjskega odjemalca
oziroma oseb, ki z njim prebivajo v skupnem gospodinjstvu.
(11) Distributer toplote v postopku ugotavljanja
upravičenosti do nujne oskrbe zaradi zdravstvenega stanja upošteva potrdilo
osebnega zdravnika, da gospodinjski odjemalec za ohranjanje življenja in
zdravja nujno potrebuje distribucijo toplote z namenom zagotavljanja ustreznih
bivalnih razmer. Potrdilo mora biti izdano posebej za namen ugotavljanja
upravičenosti do nujne oskrbe in mora natančno opredeliti obdobje, v katerem bi
odklop ogrožal življenje in zdravje gospodinjskega odjemalca.
(12) Če distributer toplote presodi, da je gospodinjski
odjemalec upravičen do nujne oskrbe, o tem pisno obvesti odjemalca. Obvestilu,
ki je namenjeno odjemalcu priloži seznam nasvetov za varčevanje z energijo, ki
lahko pripomorejo k znižanju porabe energije oziroma stroškov ogrevanja.
Distributer toplote sme pri izvajanju nujne oskrbe omejiti odjem toplote
gospodinjskemu odjemalcu do količine, ki je nujno potrebna, da ne pride do
ogrožanja življenja in zdravja tega odjemalca ter oseb, ki z njim prebivajo.
(13) Gospodinjski odjemalec je upravičen do nujne oskrbe za
čas od predvidenega odklopa, kot izhaja iz obvestila iz prvega odstavka tega
člena in dokler obstajajo okoliščine, ki povzročajo ogrožanje življenja in
zdravja tega odjemalca ter oseb, ki z njim prebivajo, vendar najdlje do
dokončne odločbe Centra za socialno delo glede dodelitve redne denarne socialne
pomoči. Za ta čas se odklop gospodinjskega odjemalca preloži.
(14) Če distributer toplote presodi, da niso izpolnjeni
pogoji za nujno oskrbo, o tem nemudoma pisno obvesti gospodinjskega odjemalca
in nadaljuje s postopkom odklopa.
8. Obveščanje odjemalcev
94. člen
(kontaktna točka za odjemalce)
(1) Distributer toplote odjemalcem zagotavlja potrebne
informacije glede njihovih pravic, veljavnih predpisov in metod za reševanje sporov,
ki so jim na voljo v primeru spora z distributerjem na spletni strani
distributerja toplote (http://www.js-ptuj.si/) in v kontaktni točki, ki se
nahaja na sedežu distributerja toplote.
(2) V kontaktni točki distributer toplote zagotovi najmanj
informacije o:
-       
načinih reševanja sporov;
-       
veljavnih cenah toplote;
-       
splošno veljavnih pogojih v zvezi z dostopom do teh storitev in v zvezi
z njihovo uporabo;
-       
načinu pridobitve podatkov o porabi odjemalca;
-       
pravicah do oskrbe s toploto določene kakovosti, po razumni ceni v
skladu predpisi in splošnimi akti.
95. člen
(obveščanje odjemalcev)
(1) Distributer toplote odjemalcem toplote dvakrat letno poda
informacije o obračunu toplote, ki vključujejo:
-       
veljavne dejanske cene;
-       
dejansko porabo energije in dejanske stroške v obračunskem obdobju;
-       
primerjave porabe energije odjemalca s porabo energije v istem obdobju
prejšnjega leta;
-       
primerjave s povprečnim normaliziranim ali referenčnim porabnikom
energije iz iste porabniške kategorije vedno, kadar je to mogoče in koristno.
(2) Distributer toplote odjemalcem toplote posreduje podatke
o pravnih in fizičnih osebah, ki nudijo informacije o učinkoviti rabi energije,
vključno z naslovi spletnih strani, na katerih je mogoče dobiti informacije o
razpoložljivih ukrepih za izboljšanje energetske učinkovitosti.
(3) Ne glede na prvi odstavek mora distributer toplote
odjemalcem podati informacije o obračunu toplote najmanj štirikrat letno:
-       
na zahtevo odjemalca ali
-       
če je odjemalec izbral možnost elektronskega prejemanja obračuna.
(4) Distributer toplote daje odjemalcem podatke o obračunu
toplote in informacije o njih ter dostop do informacij o njihovi porabi
brezplačno.
9. Kakovost oskrbe s toploto
96. člen
(kakovost oskrbe s toploto)
(1) Kakovost dobavljene toplote se ugotavlja na odjemnem
mestu odjemalca.
(2) Dobavljena toplota iz distribucijskega sistema je
ustrezne kakovosti, če izmerjeni parametri na odjemnem mestu ustrezajo
naslednjim parametrom:
-       
diferenčni tlak na odjemnem mestu znaša minimalno 0,50 bar;
-       
temperatura ogrevne vode na odjemnem mestu je samodejno krmiljena v
odvisnosti od zunanje temperature skladno s prikazom temperaturnih diagramov za
zunanjo projektno temperaturo, ki sta v Prilogi 1, ki je sestavni del tega
akta;
-       
najnižja temperatura ogrevane vode, ki jo zagotavlja distributer toplote
na odjemnem mestu odjemalca znaša v dovodu 65 °C;
-       
najvišja temperatura ogrevane vode, ki jo zagotavlja distributer toplote
na odjemnem mestu odjemalca iz indirektne toplotne postaje znaša 120 °C, iz
direktne toplotne postaje pa v dovodu 105 °C, pri zunanji projektni temperaturi
–16 °C;
-       
dovoljena odstopanja temperature ogrevane vode na odjemnem mestu so ±5
°C;
(3) Če odjemalec reklamira kakovost toplote, mora distributer
toplote ali njegov pooblaščenec nemudoma opraviti meritve in izsledke posredovati
odjemalcu skupaj z izjavo o kakovosti toplote. Distributer toplote odjemalca v
osmih dneh po končanih meritvah obvesti o svojih ugotovitvah. Če distributer
toplote izda izjavo o skladnosti kakovosti toplote, nosi stroške meritev
odjemalec.
(4) Če se odjemalec z izsledki meritev o kakovosti toplote ne
strinja, lahko opravi meritve na lastne stroške. Uporabljene merilne naprave in
metodologija merjenja morajo ustrezati zadnjemu stanju tehnike in morajo biti
skladne z določbami predpisov, ki urejajo akreditacije, ter predpisov, ki
urejajo skladnost in meroslovje.
(5) Distributer toplote mora v osmih dneh preizkusiti
ugotovitve uporabnika glede kakovosti toplote. Distributer toplote je dolžan
obvestiti uporabnika o svojih ugotovitvah v osmih dneh po izvedbi meritev.
(6) Če odjemalec dokaže odstopanja v kakovosti toplote,
distributer toplote in odjemalec sporazumno določita višino nadomestila, način
in rok plačila nadomestila za posamezno vrsto kršitve. Nadomestilo mora biti
sorazmerno z nastalo škodo, težo kršitve in stopnjo odgovornosti distributerja.
(7) Ne glede na plačilo nadomestila iz prejšnjega odstavka,
lahko odjemalec od distributerja toplote po splošnih pravilih obligacijskega
prava zahteva povrnitev škode, če škoda presega izplačano nadomestilo.
(8) Distributer toplote odgovarja za kakovost dobavljene
toplote skladno s tem aktom, pogodbo o dobavi toplote in zapisnikom, pod
pogojem, da so odjemalčeve toplotne naprave zgrajene in obratujejo skladno s
projektno dokumentacijo in da so obratovalno sposobne.
10. Obračun, način plačil, postopek opominjanja in
reševanje reklamacij
97. člen
(obračunsko obdobje)
(1) Obračunsko obdobje je časovni interval, na katerega se
nanaša obračun.
(2) Redno obračunsko obdobje stroškov dobavljene toplote je
mesečno.
98. člen
(obračun toplote)
(1) Stroški dobavljene toplote se obračunavajo glede na:
-       
razvrstitev odjemalca v ustrezno tarifno skupino;
-       
obračunsko moč in
-       
dobavljeno količino toplote.
(2) Obračun se izvede glede da dejanske odčitke merilne
naprave.
99. člen
(zaračunavanje storitev dobavljene toplote)
(1) Distributer toplote zaračunava storitve dobave toplote in
druge obveznosti v skladu s predpisi, ki urejajo dejavnost distribucije toplote
ter pogodbo o dobavi toplote za vsako odjemno mesto posebej. Na skupnih odjemnih
mestih vsak etažni lastnik prejme svoj račun v skladu z razdelilnikom stroškov,
če pogoje za to zagotovijo odjemalci skupnega odjemnega mesta.
(2) Perioda izstavljanja računov je mesečna.
(3) Z obračunom obračunske moči in dobavljenih količin toplote
je krita storitev distribucije toplote na odjemno mesto.
(4) Ostale storitve, ki jih distributer toplote zaračunava,
vendar v tarifnem sistemu za distribucijo toplote niso zajete, obračuna
distributer toplote po ceniku, ki ga objavi na spletni strani distributerja
toplote (http://www.js-ptuj.si/) in na sedežu distributerja toplote.
100. člen
(postopek določanja obračunske moči)
(1) Distributer toplote na osnovi vloge odjemalca v postopku
izdaje soglasja za priključitev na distribucijski sistem določi priključno moč
za posamezne namene rabe toplote:
-       
ogrevanje prostorov (OGP);
-       
priprava sanitarne tople vode (STV).
(2) Priključno moč distributer toplote določi na osnovi
nazivne moči internih toplotnih naprav, določene s projektno dokumentacijo
strojnih instalacij in strojne opreme internih toplotnih naprav, ki jo korigira
v skladu z določbami tega akta in določbami tehničnih zahtev distributerja
toplote o priključitvi stavb na distribucijski sistem.
(3) Za vsako spremembo priključne moči, kot posledice spremembe
toplotne zaščite stavbe, spremembe namembnosti in uporabe dela stavbe,
razširitve, posodobitve ali ukinitve internih toplotnih naprav ipd., mora
odjemalec pridobiti novo soglasje za priključitev. Vlogi za izdajo soglasja
mora odjemalec priložiti projektno dokumentacijo predelave internih toplotnih
naprav in preverbe ustreznosti, oziroma zamenjave elementov toplotne postaje.
(4) Priključne moči za ogrevanje ni možno znižati pod
vrednost toplotnih izgub stavbe.
(5) Distributer toplote na osnovi vloge odjemalca v postopku
sklepanja pogodbe o dobavi toplote določi obračunsko moč. Obračunska moč je
lahko enaka ali manjša od priključne moči po izdanem soglasju za priključitev
in se potrdi z zapisnikom o nastavljeni obračunski moči ob nastavitvi v
toplotni postaji s strani pooblaščene osebe distributerja toplote.
(6) V primeru skupnega odjemnega mesta distributer toplote,
na osnovi priključne moči po izdanem soglasju za priključitev in s strani
odjemalcev predloženega razdelilnika stroškov dobavljene toplote, določi
obračunsko moč posameznega odjemalca. Seštevek obračunskih toplotnih moči
posameznih odjemalcev mora biti enak priključni moči po izdanem soglasju za
priključitev.
(7) Obračunska moč odjemalca je zakupljena in nastavljena moč
na odjemnem mestu ali neposredno za merilno regulacijsko opremo, ki omogoča
meritev količin prevzema toplote in omejitev toplotne moči na nastavljeno
obračunsko moč, ki je lahko enaka ali manjša od nazivne toplotne moči vgrajenih
toplotnih naprav distributerja oziroma odjemalca toplote v skladu z dejanskim
stanjem vgrajenih toplotnih naprav oziroma projektom izvedenih del strojnih
inštalacij. Obračunska moč se potrdi z zapisnikom ob nastavitvi dogovorjene
vrednosti s strani pooblaščene osebe distributerja toplote.
(8) Način in ustreznost nastavitev ter omejitev obračunske
toplotne moči na pogodbeno obračunsko moč odjemalca distributer predpiše in
javno objavi v tehničnih zahtevah.
101. člen
(rok in način plačila)
(1) Rok plačila računov je deset dni od datuma izstavitve
računa, če s pogodbo o dobavi toplote ali predpisi ni drugače določeno.
(2) Če odjemalec ne plača računa pravočasno, distributer
toplote odjemalca pozove k izpolnitvi obveznosti s pisnim opominom, v katerem
določi dodatni rok plačila, ki za gospodinjske odjemalce ne sme biti krajši od
15 dni. Če odjemalec ne plača računa niti po preteku tega roka, distributer
toplote odjemalca obvesti o predvidenem odklopu. Rok od prejema obvestila o
ustavitvi dobave toplote do dejanske ustavitve ne sme biti krajši od 15 dni.
(3) Za nepravočasna plačila dobavitelj zaračunava zakonske
zamudne obresti.
102. člen
(zavarovanje plačil)
Distributer toplote lahko v času trajanja pogodbe o dobavi
toplote zahteva od odjemalca, ki ni gospodinjski odjemalec, ustrezno
zavarovanje za plačilo obveznosti (npr. bančno garancijo, unovčljivo na prvi
poziv, menico, predplačilo), največ v višini povprečja stroškov za obdobje dveh
mesecev.
103. člen
(reklamacije oskrbe s toploto)
(1) Odjemalec lahko pri distributerju toplote reklamira:
-       
količino in kakovost dobavljene toplote v priključni postaji;
-       
nepravilno delovanje merilnikov toplote in ostalih merilnih naprav;
-       
zastoje ter okvare pri dobavi toplote;
-       
obračun dobavljene toplote;
-       
druge storitve.
(2) Odjemalec lahko reklamacijo pošlje pisno ali po
elektronski pošti oziroma poda ustno na zapisnik pri distributerju toplote.
(3) Na skupnih odjemnih mestih lahko reklamacijo poda le
pooblaščenec v imenu lastnikov posameznih delov stavbe oziroma odjemalcev.
(4) V primeru reklamacije računa za obračun toplote je odjemalec
dolžan poravnati nesporni del v pogodbenem roku, za sporni del pa mora podati
pisno reklamacijo najkasneje v roku osmih dni od prejema računa.
(5) Distributer toplote je dolžan odjemalcu pisno odgovoriti
najkasneje v roku osmih delovnih dni od prejema reklamacije na zadnji
distributerju toplote posredovani naslov.
104. člen
(način reševanja reklamacij)
(1) Distributer toplote mora odjemalca pisno obvestiti o
svojem stališču do prejete reklamacije in njegovih že sprejetih ukrepih in
predlogih za ustrezno rešitev reklamacije.
(2) Če je na osnovi reklamacije ugotovljena napaka po krivdi
distributerja toplote v zvezi s kakovostjo dobavljene toplote v priključni
postaji in se je ne da odpraviti v najkrajšem času (do 24 ur), mora distributer
toplote posredovati odjemalcu ali pooblaščencu odjemalcev pisni odgovor o
rešitvi reklamacije v najkrajšem času, najkasneje pa v treh delovnih dneh od
prejema reklamacije.
(3) Upravičene reklamacije upošteva distributer toplote pri
obračunu toplote sorazmerno s časom njihovega trajanja in upoštevaje okoliščine
v času motenj pri dobavi toplote.
VI. TARIFNI SISTEM IN TARIFNI ELEMENTI ZA DOBAVO TOPLOTE
1. Tarifni elementi in tarifne postavke
105. člen
(tarifni elementi in tarifne postavke)
(1) Tarifna elementa, za katera distributer toplote določi
tarifne postavke na način in pod pogoji, določenimi s tem aktom, sta obračunska
moč in dobavljena količina toplote.
(2) Tarifne postavke za posamezne tarifne elemente so:
-       
fiksni del tarife za toploto (TPF), ki predstavlja ceno za
enoto obračunske moči v EUR/MW/leto;
-       
variabilni del tarife za toploto (TPV), ki predstavlja ceno
za enoto dobavljene količine toplote v EUR/MWh.
(3) Fiksni in variabilni del tarifnih postavk toplote za
namen ogrevanja prostorov, pripravo sanitarne tople vode in uporabo v
tehnoloških procesih, distributer toplote oblikuje in določi v skladu s
tarifnim sistemom, opredeljenim v tem aktu, in aktom, ki ureja metodologijo za
oblikovanje cene toplote za daljinsko ogrevanje.
2. Tarifni sistem toplote za namen ogrevanja prostorov
106. člen
(tarifne skupine za ogrevanje prostorov)
Distributer toplote razvrsti
odjemalce, ki uporabljajo toploto za namen ogrevanja prostorov, glede na vrsto
odjemalca in njegovo obračunsko moč (POBR) v posamezne tarifne
skupine naslednjega tarifnega sistema:


Tarifna skupina (TSOGP)

Ogrevni medij

Tarifna postavka
  (TP)


Variabilni del cene
Toplota (TPV)

Fiksni del cene
Obračunska moč (TPF)


OGP01

Gospodinjski odjem 

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


OGP02

Industrijski odjem 

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


OGP03

Poslovni in ostali odjem 

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


3. Tarifni sistem toplote za namen priprave sanitarne tople
vode
107. člen
(tarifne skupine za ogrevanje sanitarne vode)
(1) Distributer toplote razvrsti
odjemalce, ki uporabljajo toploto za namen priprave sanitarne tople vode, glede
na vrsto odjemalca in njegovo obračunsko moč (POBR) v posamezne
tarifne skupine naslednjega tarifnega sistema:


Tarifna skupina (TSSTV)

Ogrevni medij

Tarifna postavka
  (TP)


Variabilni del cene
Toplota (TPV)

Fiksni del cene
Obračunska moč (TPF)


STV01

Gospodinjski odjem

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


STV02

Industrijski odjem

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 


STV03

Poslovni in ostali odjem

Vroča voda

[EUR/MWh]

[EUR/MW/leto]


1. podskupina

0 < POBR ≤ 0,050 MW

 

 

 


2. podskupina

0,050 < POBR ≤ 0,300 MW

 

 

 


3. podskupina

POBR > 0,300 MW

 

 

 






(2) Če odjemalec uporablja skupni prenosnik toplote, ki se
hkrati uporablja za namene ogrevanja prostorov in pripravo sanitarne tople
vode, se za namen obračuna uporablja le tarifni sistem toplote za namen
ogrevanja prostorov.
4. Tarifni sistem za obračun ostalih storitev
108. člen
(obračun ostalih storitev)
(1) Tarifni sistem za obračun ostalih storitev sestavljajo
tarifne postavke za ostale storitve, ki niso vključene v ceni toplote.
(2) Ostale storitve, ki niso vključene v ceni za toploto so
storitve, ki jih lahko distributer toplote ponudi na podlagi naročila in
dogovora z odjemalcem oziroma izvirajo iz razlogov na strani odjemalca.
Storitve se obračunajo skladno z veljavnim cenikom, ki je stroškovno naravnan
in javno dostopen vsem odjemalcem.
5. Priprava in objava tarifnih postavk
109. člen
(priprava in objava tarifnih postavk)
(1) Distributer toplote mora pred začetkom zaračunavanja
tarifnih postavk tarifne postavke javno objaviti na svoji spletni strani ter
vsaj tri dni pred objavo obvestiti Agencijo za energijo (v nadaljnjem besedilu:
agencija).
(2) Distributer toplote posreduje obvestilo agenciji v obliki
in na način, kot ga določi agencija v skladu s splošnim aktom, ki ureja način
posredovanja podatkov in dokumentov izvajalcev energetskih dejavnosti.
VII. PREHODNA IN KONČNI DOLOČBI
110. člen
(obvestitev odjemalcev o aktu)
Distributer toplote je dolžan obvestiti odjemalce najkasneje
v šestih mesecih od uveljavitve tega akta na znani naslov za posredovanje pošte
o nadaljevanju pogodbenega razmerja na podlagi tega akta, o uvrstitvi odjemalca
v tarifno skupino odjema toplote po tem aktu ter o pogojih, pod katerimi jim bo
zagotavljal dobavo toplote, če se pogoji dobave razlikujejo od dosedanjih.
111. člen
(prenehanje uporabe predpisov)
Z dnem uveljavitve tega akta se prenehajo uporabljati Splošni
pogoji za dobavo in odjem toplote iz distribucijskega omrežja na območju Mestne
občine Ptuj (Uradni list RS, št. 113/06), Tarifni sistem za dobavo in odjem
toplote iz distribucijskega omrežja na območju Mestne občine Ptuj (Uradni list
RS, št. 113/06) in Sistemska obratovalna navodila za distribucijsko omrežje za
oskrbo s toploto za geografsko območje Mestne občine Ptuj (Uradni list RS, št.
7/14).
112. člen
(začetek veljavnosti)
Ta akt začne veljati petnajsti dan po objavi v Uradnem listu
Republike Slovenije.
Št. JSP-SON-DO-001/2018
Ptuj, dne 15. januarja 2021
EVA 2020-2430-0123
Javne službe Ptuj, d. o. o.
direktor
mag. Alen Hodnik

Priloga
1: Temperaturni diagram ogrevne vode 