1. člen
(vsebina pravilnika)
Ta pravilnik predpisuje vsebino vloge za
vpis v register dobaviteljev semenskega materiala kmetijskih rastlin (v
nadaljnjem besedilu: register); listine, ki morajo biti vlogi priložene ter
pogoje, ki jih morajo glede strokovne usposobljenosti izpolnjevati osebe,
odgovorne za izpolnjevanje obveznosti dobaviteljev (v nadaljnjem besedilu:
odgovorna strokovna oseba) ter vsebino in način
vodenja registra.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
dobavitelj semenskega materiala kmetijskih rastlin (v nadaljnjem
besedilu: dobavitelj) je vsaka fizična ali pravna oseba, ki se ukvarja vsaj z
eno od naslednjih dejavnosti: pridelava, priprava za trg, uvoz oziroma trženje
semenskega materiala kmetijskih rastlin (v nadaljnjem besedilu: dejavnosti
dobavitelja);
2.    
mesto pridelave je organizacijsko in poslovno zaokrožena gospodarska
celota (vključno z zemljišči, objekti, stroji in opremo) in je lahko kmetijsko
gospodarstvo ali del kmetijskega gospodarstva ali vsaka druga lokacija, na
kateri dobavitelj opravlja dejavnosti dobavitelja. Dobavitelj lahko opravlja
dejavnosti dobavitelja na več mestih pridelave. Vsako mesto pridelave ima lahko
več ločenih enot pridelave;
3.    
enota pridelave je del mesta pridelave, kjer se opravlja posamezna
dejavnost dobavitelja iz prvega odstavka 3. člena tega pravilnika.
3. člen
(zavezanci za vpis v register)
(1) Vpis v register je obvezen za
dobavitelje, ki na območju Republike Slovenije pridelujejo, pripravljajo za
trg, uvažajo oziroma tržijo semenski material kmetijskih rastlin:
-      
seme žit,
-      
seme krmnih rastlin,
-      
seme pese,
-      
seme oljnic in predivnic,
-      
seme zelenjadnic,
-      
semenski krompir,
-      
razmnoževalni oziroma sadilni material zelenjadnic, razen semena,
-      
razmnoževalni material oziroma sadike sadnih rastlin,
-      
material za vegetativno razmnoževanje trte,
-      
razmnoževalni material oziroma sadike hmelja,
-      
razmnoževalni material okrasnih rastlin.
(2) Vrste kmetijskih rastlin (žit, krmnih
rastlin, pese, oljnic in predivnic, zelenjadnic, krompirja, sadnih rastlin,
trte, hmelja in okrasnih rastlin) iz prejšnjega odstavka so podrobneje določene
s predpisi, ki urejajo trženje semenskega materiala posamezne vrste ali
skupine kmetijskih rastlin iz prejšnjega odstavka.
4. člen
(črtan)
5. člen
(izjema za distributerje)
Vpis v register ni obvezen za dobavitelje,
ki se ukvarjajo izključno z distribucijo in prodajo
semenskega materiala kmetijskih rastlin, ki je v izvirnem pakiranju in označen
v skladu s predpisi, ki urejajo trženje posamezne vrste ali skupine semenskega
materiala kmetijskih rastlin.
6. člen
(pogoji za vpis v register)
(1) Dobavitelji se vpišejo v register, če
zagotovijo odgovorno strokovno osebo, ki glede strokovne usposobljenosti
izpolnjuje pogoje iz 7. člena tega pravilnika in ki bo odgovorna za
izpolnjevanje obveznosti dobavitelja v skladu s predpisi, ki urejajo semenski
material kmetijskih rastlin.
(2) Šteje se, da je dobavitelj zagotovil
odgovorno strokovno osebo, če:
-      
je ta oseba pri dobavitelju redno zaposlena ali če opravlja naloge
odgovorne strokovne osebe na podlagi pogodbe, in
-      
če je dobavitelj to osebo pooblastil, da bo v njegovem imenu odgovorna
za izpolnjevanje obveznosti dobavitelja iz prejšnjega odstavka.
(3) Dobavitelj, ki opravlja več dejavnosti
dobavitelja oziroma te dejavnosti opravlja na različnih mestih pridelave, lahko
za posamezno dejavnost oziroma posamezno mesto pridelave zagotovi drugo
odgovorno strokovno osebo.
7. člen
(pogoji za odgovorno strokovno osebo)
(1) Odgovorna strokovna oseba iz prvega
odstavka prejšnjega člena je lahko vsaka fizična oseba, ki ima:
-      
višješolsko ali visokošolsko izobrazbo, smer agronomija, ter najmanj eno
leto delovnih izkušenj pri pridelavi, pripravi za trg oziroma trženju zadevnih
vrst kmetijskih rastlin, ali
-      
najmanj poklicno izobrazbo kmetijske smeri ter najmanj 3 leta delovnih
izkušenj pri pridelavi, pripravi za trg oziroma trženju semenskega materiala
zadevnih vrst kmetijskih rastlin, ali
-      
najmanj poklicno izobrazbo in najmanj 5 let delovnih izkušenj pri
pridelavi, pripravi za trg oziroma trženju zadevnih vrst kmetijskih rastlin.
(2) Če se dobavitelj ukvarja s pridelavo,
pripravo za trg, uvozom oziroma trženjem razmnoževalnega materiala lesnatih
okrasnih rastlin, se za odgovorno strokovno osebo lahko zahteva enaka stopnja
izobrazbe kot v prvi in drugi alineji prejšnjega odstavka s področja gozdarstva.
(3) Dobavitelj, ki je fizična oseba, je
lahko hkrati odgovorna strokovna oseba, če glede strokovne usposobljenosti
izpolnjuje pogoje iz tega člena.
(4) Ne glede na določbe tega člena je
fizična oseba lahko odgovorna strokovna oseba pri več dobaviteljih le, če ima
visokošolsko izobrazbo, smer agronomija ali kadar je to primerno, smer
gozdarstvo, ter najmanj eno leto delovnih izkušenj pri pridelavi, pripravi za
trg oziroma trženju zadevnih vrst kmetijskih rastlin.
(5) (črtan)
8. člen
(vloga za vpis v register)
(1) Dobavitelj vloži vlogo za vpis v
register (v nadaljnjem besedilu: vloga) pri Fitosanitarni upravi Republike
Slovenije (v nadaljnjem besedilu: Uprava). V vlogi navede naslednje podatke: 
1.    
o dobavitelju, in sicer: 
-  
osebno ime, naslov in enotno matično številko občana ali firmo, sedež,
matično številko poslovnega subjekta, pravno organizacijsko obliko, 
-  
kontaktne podatke (telefonska številka, naslov e-pošte, na kateri je dobavitelj
dosegljiv za posredovanje morebitnih pojasnil v zvezi z vlogo); 
2.    
o mestu pridelave in o dejavnosti dobavitelja, ki jo opravlja na mestu
pridelave, in sicer: 
-  
naziv in naslov mesta pridelave, 
-  
vrsto dejavnosti dobavitelja, ki jo opravlja na tem mestu pridelave, 
-  
vrste oziroma skupine kmetijskih rastlin iz prvega odstavka 3. člena
tega pravilnika, ki jih prideluje, pripravlja za trg, uvaža ali trži; 
3.    
o odgovorni strokovni osebi dobavitelja, in sicer: 
-  
osebno ime, naslov in enotno matično številko občana, 
-  
kontaktne podatke (telefonska številka, naslov e-pošte, na kateri bo
odgovorna strokovna oseba dosegljiva za sodelovanje z uradnimi organi), 
-  
o strokovni usposobljenosti odgovorne strokovne osebe: o doseženi
stopnji izobrazbe (naziv in naslov izobraževalne ustanove, program/smer
izobraževanja, leto uspešno dokončanega izobraževanja, dosežena stopnja
izobrazbe), o delovni dobi in delovnih izkušnjah. 
(2) Če dobavitelj dejavnosti dobavitelja
opravlja na več mestih pridelave, navede podatke iz 2. točke prejšnjega
odstavka za vsako mesto pridelave posebej. 
(3) Dobavitelj mora kot dokazilo o
zagotovitvi odgovorne strokovne osebe vlogi priložiti pooblastilo odgovorni
strokovni osebi iz 3. točke prvega odstavka tega člena, iz katerega mora biti
razvidno, da se odgovorna strokovna oseba s tem pooblastilom strinja in je
pripravljena prevzeti odgovornosti, ki iz pooblastila izhajajo. 
(4) V primeru iz tretjega odstavka 6. člena
tega pravilnika se za vsako odgovorno strokovno osebo posebej navedejo podatki
iz 3. točke prvega odstavka tega člena in priloži pooblastilo dobavitelja iz
prejšnjega odstavka. 
(5) Dobavitelj lahko vlogo iz prvega
odstavka tega člena vloži na obrazcu 'Vloga za vpis v SEME register', ki je
dostopen na Upravi in na spletni strani Uprave (http://www.furs.si).
9. člen
(izdaja odločbe)
(1) Uprava vlogo evidentira in na podlagi
podatkov v vlogi preveri, ali je dobavitelj zavezan k vpisu v register.
(2) Če uprava ugotovi, da je dobavitelj
zavezan k vpisu v register in izpolnjuje predpisane pogoje za vpis v register,
izda uprava odločbo o vpisu v register. Z odločbo dobavitelju dodeli
neponovljivo registrsko številko dobavitelja v skladu s predpisi, ki urejajo
zbirke podatkov ministrstva.
(3) Če uprava ugotovi, da dobavitelj ni
zavezanec za vpis v register, ker ne opravlja vsaj ene izmed dejavnosti iz 3.
člena tega pravilnika, ali ker zanj velja izjema iz 4. ali 5. člena tega
pravilnika, uprava s sklepom zavrže vlogo za vpis v register.
(4) Če v roku najmanj treh mesecev od
prejema poziva na dopolnitev vloge ta ni popolna ali je iz nje razvidno, da
pogoji iz 6. oziroma 7. člena tega pravilnika niso izpolnjeni, uprava vpis v
register z odločbo zavrne.
10. člen
(vpis sprememb in dopolnitev v register)
(1) Registrirani dobavitelj mora sporočiti
Upravi spremembe podatkov, ki se vodijo v registru, v roku 30 dni od nastale
spremembe, razen podatkov iz drugega odstavka tega člena. 
(2) Spremembe podatkov v evidenci subjektov
ali v registru kmetijskih gospodarstev, ki se vodijo v skladu z zakonom, ki
ureja kmetijstvo, in jih Uprava za potrebe vodenja registra pridobiva in
uporablja v skladu z zakonom, ki ureja semenski material kmetijskih rastlin,
vpiše Uprava v register po uradni dolžnosti. Uprava obvesti dobavitelja o vpisu
sprememb podatkov v register na podlagi tega odstavka. 
(3) Dobavitelj mora pri Upravi vložiti
vlogo za dopolnitev vpisa v register, če: 
-      
želi registrirani dobavitelj opravljati dodatne ali druge dejavnosti
dobavitelja, razen tistih, za katere je že vpisan v register, ali 
-      
namerava dejavnosti dobavitelja opravljati na novem mestu pridelave, ali
-      
zagotovi novo odgovorno strokovno osebo. 
(4) V vlogi za spremembo ali dopolnitev
vpisa v register mora registrirani dobavitelj navesti podatke in priložiti
dokazila iz 8. člena tega pravilnika.
11. člen
(vpis v register po uradni dolžnosti)
(1) Uprava v skladu s prvim odstavkom 81.
člena zakona o semenskem materialu kmetijskih rastlin (Uradni list RS, št.
58/02) vpiše v register dobaviteljev po uradni dolžnosti dobavitelje, ki so
bili:
-      
do uveljavitve zakona o semenskem materialu kmetijskih rastlin vpisani v
register pridelovalcev oziroma dodelovalcev kmetijskega semena in sadik v
skladu z 18. členom zakona o semenu in sadikah (Uradni list SRS, št. 42/73 in
29/86), ali
-      
do uveljavitve tega pravilnika vpisani v register imetnikov določenih
rastlin, rastlinskih proizvodov in nadzorovanih predmetov, ki ga vodi uprava v
skladu s predpisi o pogojih za registracijo imetnikov določenih rastlin, rastlinskih
proizvodov in nadzorovanih predmetov za namene zdravstvenega varstva rastlin,
in o pogojih za izdajanje rastlinskih potnih listov, če upravi najpozneje do
31. julija 2003 pošljejo podatke, potrebne za vpis v register dobaviteljev, na
Obrazcu 1 in na Obrazcu 2, ki jima morajo biti priložene podpisane izjave in
pooblastilo na Obrazcu 3, v primeru iz četrtega odstavka 8. člena tega
pravilnika pa tudi izjava na Obrazcu 4.
(2) Po preteku roka iz prejšnjega odstavka
uprava vpiše dobavitelje iz prvega odstavka v skladu z določbami 8. in 9. člena
tega pravilnika.
12. člen
(izbris iz registra)
(1) Registrirani dobavitelj mora v roku 30
dni po prenehanju opravljanja dejavnosti, za katere se je registriral, pri
upravi vložiti predlog za izbris iz registra. Uprava takega dobavitelja izbriše
iz registra v roku 30 dni od vložitve predloga za izbris.
(2) Uprava že registriranega dobavitelja po
uradni dolžnosti izbriše iz registra, če se na podlagi inšpekcijskega pregleda
ugotovi, da je prenehal izpolnjevati pogoje iz 6. oziroma 7. člena tega
pravilnika.
(3) Uprava izbriše po uradni dolžnosti ali
na predlog pristojnega inšpektorja dobavitelja, ki ne izpolnjuje obveznosti
dobavitelja, predpisanih z zakonom, ki ureja semenski material kmetijskih
rastlin oziroma predpisov, ki urejajo pridelavo in trženje zadevne skupine
semenskega materiala kmetijskih rastlin, za čas do ponovnega izpolnjevanja
le-teh.
(4) Za ponovni vpis v register mora
dobavitelj ponovno vložiti vlogo iz 8. člena tega pravilnika in predložiti
predpisana dokazila o izpolnjevanju pogojev za vpis v register. Pred ponovnim
vpisom uprava preveri izpolnjevanje pogojev za vpis po tem pravilniku.
13. člen
(način vodenja registra)
(1) Register vzpostavi in vodi Uprava.
Register se vodi kot računalniška zbirka podatkov iz listin, na podlagi katerih
se izvaja vpis v register. Listine se arhivirajo v zbirko listin, ki je priloga
registra. 
(2) V register, ki se za potrebe
informacijskega sistema imenuje SEME-register, se vpišejo neponovljiva
registrska številka dobavitelja ter podatki iz 1. in 2. točke prvega
odstavka 8. člena tega pravilnika. 
(3) Pri dobaviteljih, ki jim Uprava v
skladu s predpisi, ki urejajo trženje semenskega materiala kmetijskih rastlin,
z odločbo dovoli izdajo etiket in potrdil dobavitelja, se v register vpišejo
tudi naslednji podatki iz odločbe: 
-      
vrste kmetijskih rastlin, na katere se nanaša dovoljenje za izdajo
etiket in potrdil dobavitelja.
14. člen
(povezovanje registra z drugimi
zbirkami podatkov)
(1) Uprava povezuje podatke iz registra z
drugimi podatki, ki jih vodi Uprava v svojih zbirkah podatkov.
(2) Uprava lahko za vodenje registra
pridobiva in uporablja tudi podatke iz zbirk podatkov, ki jih vodi ministrstvo
v skladu z zakonom, ki ureja kmetijstvo, in zbirk podatkov, opredeljenih v
zakonu, ki ureja semenski material kmetijskih rastlin.
(3) Če ta pravilnik ne določa drugače, se
za način vodenja in vzdrževanja SEME-registra, njegovo povezovanje s
FITO-registrom ter z drugimi zbirkami podatkov ministrstva smiselno uporabljajo
določbe predpisov, ki urejajo zbirke podatkov ministrstva.
15. člen
(nadzor dobaviteljev)
(1) Nadzor dobaviteljev izvajata
fitosanitarni in kmetijski inšpektor v skladu z zakonom, ki ureja semenski
material kmetijskih rastlin, in s predpisi, ki urejajo pridelavo in trženje
posamezne skupine semenskega materiala kmetijskih rastlin.
(2) (črtan)

Priloga: (črtana)

Pravilnik o vodenju registra dobaviteljev
semenskega materiala kmetijskih rastlin (Uradni list RS, št. 29/03)
vsebuje naslednji končni določbi:
»16. člen
(predpis, ki
preneha veljati)
Z dnem uveljavitve tega pravilnika preneha
veljati pravilnik o pogojih za pridelovanje, dodelavo in promet kmetijskega
semena in sadik (Uradni list SRS, št. 36/74).
17. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o vodenju
registra dobaviteljev semenskega materiala kmetijskih rastlin (Uradni list RS,
št. 71/03)
vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.

Pravilnik o spremembi
pravilnika o vodenju registra dobaviteljev semenskega materiala kmetijskih rastlin (Uradni list RS, št. 72/03)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.
 

Pravilnik o spremembah in dopolnitvah
Pravilnika o vodenju registra dobaviteljev semenskega materiala kmetijskih
rastlin (Uradni list RS, št. 24/05)
vsebuje naslednjo končno določbo:
»14. člen
Ta pravilnik začne veljati osmi dan po objavi v Uradnem listu Republike Slovenije.«.

Pravilnik o spremembah Pravilnika o vodenju
registra dobaviteljev semenskega materiala kmetijskih rastlin (Uradni list RS,
št. 45/07)
vsebuje naslednjo končno določbo:
»8. člen
Ta pravilnik začne veljati naslednji
dan po objavi v Uradnem listu Republike Slovenije.«.