OBLIGACIJSKE DOLOČBE
I. UVODNE DOLOČBE
1. člen
S to kolektivno pogodbo stranki določita pravice in obveznosti
ter odgovornosti pogodbenih strank in podjetij na področju delovnih razmerij,
plač, drugih osebnih prejemkov ter povračil stroškov v zvezi z delom, položaj
sindikata v podjetju, obveščanje in soupravljanje v podjetju ter pravice delavcev
do varovanja osebnih podatkov.
II. VSEBINA IN VELJAVNOST KOLEKTIVNE POGODBE
2. člen
S kolektivno pogodbo so opredeljene obligacije med podjetji
premogovništva Slovenije in delodajalcem.
3. člen
Sklenjena kolektivna pogodba velja za vsa podjetja v dejavnosti
premogovništva Slovenije in za vse zaposlene v teh podjetjih, če trajno
opravljajo dela na območju Republike Slovenije.
4. člen
Za direktorje in delavce s posebnimi pooblastili in
odgovornostmi, ki imajo sklenjeno individualno pogodbo o zaposlitvi, za čas
njene veljavnosti, ne veljajo določbe od 88. do 138. člena te kolektivne
pogodbe ter tarifna priloga k tej kolektivni pogodbi, druge določbe pa veljajo,
če ni njihova uporaba izrecno izključena s pogodbo o njihovi zaposlitvi.
Kolektivna pogodba velja tudi za učence in študente na praksi
ali počitniškem delu.
Izraz »delavci« v tej kolektivni pogodbi pomeni delavce, ki
so sklenili delovno razmerje za določen ali nedoločen čas.
Kadar je v tej kolektivni pogodbi kot osnova za določanje
plač in drugih prejemkov iz delovnega razmerja določena povprečna mesečna plača
na zaposlenega, povprečna plača ali povprečna plača v preteklem trimesečju v
gospodarstvu Republike Slovenije se le-ta nadomesti s povprečno letno plačo v
Republiki Sloveniji, vendar največ do višine, ki se ne všteva v davčno osnovo
dohodka iz delovnega razmerja in osnovo za plačilo prispevkov za socialno
varnost.
5. člen
Ta kolektivna pogodba velja do konca leta 2000.
Vsaka stranka lahko kolektivno pogodbo pisno odpove tri
mesece pred potekom roka njene veljavnosti. Če kolektivna pogodba ni
odpovedana, se podaljša vsako leto za eno leto.
6. člen
Tarifna priloga, ki je sestavni del te kolektivne pogodbe velja
do 31. 12. 1996. Tarifna priloga se sprejme vsako leto najkasneje do 30.
11. za naslednje leto. Če se ne sprejme v tem roku, se ji veljavnost podaljša
do sprejema nove.
7. člen
Zakon, splošna kolektivna pogodba za gospodarstvo in socialni
sporazum se neposredno uporabljajo, če ta kolektivna pogodba posamezne vsebine
ne ureja drugače ali če je dodatno ne konkretizira.
Stranki soglašata, da predstavlja obseg pravic delavcev, določen
z zakonom, splošno kolektivno pogodbo za gospodarstvo in socialnim sporazumom,
spodnjo mejo teh pravic.
III. PRAVICE IN OBVEZNOSTI STRANK IN NAČIN REŠEVANJA SPOROV
1. Pozitivna izvedbena dolžnost
8. člen
Stranki kolektivne pogodbe si morata z vsemi sredstvi, ki so
jima na voljo, prizadevati za pravilno izvrševanje te pogodbe in spoštovanje
njenih določb.
2. Negativna izvedbena dolžnost
9. člen
Stranki kolektivne pogodbe sta dolžni opustiti vsako dejanje,
ki bi nasprotovalo izvrševanju te kolektivne pogodbe.
3. Urejanje specifične vsebine
10. člen
Stranki kolektivne pogodbe soglašata, da se specifična vsebina,
ki je ne ureja ta kolektivna pogodba, uredi s podjetniškimi kolektivnimi
pogodbami.
4. Sklenitev, spremembe ali dopolnitve kolektivne pogodbe
11. člen
Postopek za sklenitev nove kolektivne pogodbe se začne na
pobudo katerekoli od strank vsaj tri mesece pred prenehanjem veljavnosti
kolektivne pogodbe.
Vsaka pogodbena stranka lahko kadarkoli predlaga spremembo
oziroma dopolnitev kolektivne pogodbe.
Pogodbena stranka, ki želi spremembo oziroma dopolnitev kolektivne
pogodbe, predloži drugi stranki svojo obrazloženo zahtevo v pisni obliki.
Drugi stranki sta se dolžni do predloga opredeliti v 30 dneh.
Če druga stranka ne sprejme predloga za spremembo ali dopolnitev
kolektivne pogodbe ali se do predloga ne opredeli v 30 dneh, stranka - predlagateljica
začne postopek pred komisijo za pomirjevanje.
Določbe tretjega, četrtega in petega odstavka tega člena, se
smiselno uporabljajo tudi za postopek sklenitve nove kolektivne pogodbe.
5. Reševanje kolektivnih sporov
12. člen
Za spor med strankama kolektivne pogodbe gre v primeru, če se
ne sporazumeta o
-       
sklenitvi, spremembi oziroma dopolnitvi kolektivne pogodbe,
-       
enotni razlagi in uporabi kolektivne pogodbe in
-       
o ukrepih za reševanje spornih primerov.
Za reševanje sporov med strankama kolektivne pogodbe, naštetih
v prejšnjem odstavku, ki jih ni bilo mogoče rešiti z medsebojnimi pogajanji, se
ustanovi komisija za pomirjevanje in arbitražni svet.
Stranka, ki hoče nespremenjeno kolektivno pogodbo, lahko spor
o izvršenih kršitvah pogodbe s strani nasprotne stranke predloži sodišču, ki je
pristojno za reševanje delovnih sporov.
6. Sestava komisije za pomirjevanje
13. člen
Komisija za pomirjevanje šteje pet članov, od katerih imenujejo
predstavniki delodajalca dva člana, predstavnika delojemalcev pa po enega
člana.
Člani komisije sporazumno imenujejo predsednika komisije kot
petega člana iz vrst uglednih znanstvenih, strokovnih ali javnih delavcev.
Stranki kolektivne pogodbe sta dolžni člane komisije imenovati
najkasneje v osmih dneh od prejema zahteve, ti pa v naslednjih treh dneh
predsednika komisije.
7. Postopek pomirjevanja
14. člen
Postopek pomirjevanja se začne na pisno obrazloženo zahtevo
katerekoli stranke.
Komisijo sklicuje in vodi predsednik.
Stranki kolektivne pogodbe sta komisiji za pomirjevanje dolžni
zagotoviti vse podatke o izvajanju kolektivne pogodbe in vso strokovno pomoč.
Vsaka pogodbena stranka nosi svoje stroške pomirjevanja, skupne
stroške pa si stranki delita.
Postopek pomirjevanja pogodbeni stranki uredita s poslovnikom
komisije za pomirjevanje.
8. Arbitražni svet
15. člen
V primeru, da se pogodbeni stranki ne sporazumeta o razlagi,
sklenitvi, spremembi in dopolnitvi kolektivne pogodbe in drugih ukrepih za
reševanje spornih situacij, odloči o spornih vprašanjih arbitražni svet. Pobudo
za oblikovanje arbitražnega sveta lahko da vsaka izmed pogodbenih strank. Pobuda
mora biti podana v pisni obliki z navedbo spornega vprašanja. Stranka, ki da
pobudo, je dolžna hkrati imenovati člane arbitražnega sveta, ki jo bodo
zastopali.
Arbitražni svet šteje pet članov, od katerih imenujejo predstavniki
delodajalca dva člana in dva namestnika, predstavnika delojemalcev pa po enega
člana in enega namestnika, predsednika in njegovega namestnika pa imenujeta
stranki sporazumno.
Člane arbitražnega sveta določita pogodbeni stranki iz vrst
priznanih strokovnjakov s področja delovnega prava.
Arbitražni svet deluje po poslovniku.
Vsaka stranka nosi svoje stroške arbitražnega postopka, skupne
stroške pa si stranke delijo.
9. Učinki pomirjevanja in odločitev arbitražnega sveta
16. člen
Pomirjevanje velja za neuspešno, če katerakoli stranka pisno
izjavi, da šteje pomirjevanje za neuspešno, kakor tudi, če stranki ne imenujeta
članov komisije za pomirjevanje oziroma, če člani ne imenujejo predsednika
komisije.
Vsak sporazum, ki je dosežen, mora biti v pisni obliki.
Če je pomirjevanje neuspešno, odloči o spornih vprašanjih arbitražni
svet.
Sporazum strank v postopku pomirjevanja ali odločitev arbitražnega
sveta dopolnjuje kolektivno pogodbo oziroma nadomešča določbe, ki so z njo v
nasprotju.
10. Razlaga kolektivne pogodbe
17. člen
Pogodbeni stranki imenujeta strokovno komisijo za razlago kolektivne
pogodbe.
Komisija za razlago šteje pet članov, od katerih imenujejo predstavniki
delodajalca dva člana, predstavnika delojemalcev pa po enega člana. Predsednika
imenujeta pogodbeni stranki sporazumno. Vsaka pogodbena stranka lahko v
postopek priprav vključi tudi zunanje strokovne sodelavce, vendar le kot
konzultante.
Sporazumno sprejeta razlaga je obvezna za vse pogodbene stranke,
ki so dolžne v osmih dneh o razlagi obvestiti uporabnike kolektivne pogodbe.
Komisija deluje po poslovniku.
11. Spremljanje izvajanja kolektivne pogodbe
18. člen
Pogodbeni stranki redno spremljata izvajanje te kolektivne pogodbe
po sprejeti metodologiji spremljanja, ki jo oblikujeta sporazumno ob
uveljavitvi kolektivne pogodbe.
Neposredni nadzor nad izvajanjem kolektivne pogodbe vršita
pogodbeni stranki preko svojih oblik organiziranosti.
19. člen
Podjetja so dolžna podatke o izvajanju kolektivne pogodbe redno
in v postavljenih rokih posredovati strankam pogodbe.
Pogodbeni stranki imata pravico vpogleda v vse podatke, ki so
v zvezi z izvajanjem te kolektivne pogodbe.
Preprečevanje vpogleda v podatke o izvajanju kolektivne pogodbe,
njihovo prikrivanje ali dajanje lažnih podatkov je kršitev te kolektivne
pogodbe.
12. Posledice kršitev pravic in dolžnosti strank
20. člen
Če ena od strank krši obveznosti, ki jih je prevzela s to kolektivno
pogodbo, lahko druga stranka od nje odstopi.
Odstop je potrebno drugi stranki predhodno pisno napovedati v
roku, ki ne sme biti krajši od treh mesecev.
Po izvršenem odstopu lahko vsaka stranka zahteva uvedbo
postopka za sklenitev nove kolektivne pogodbe.
NORMATIVNE DOLOČBE
I. DELOVNA RAZMERJA
1. Sklenitev delovnega razmerja
21. člen
Organizacijo podjetja, sistemizacijo delovnih mest z nomenklaturo
nazivov za skupine delovnih mest oziroma delovna področja, enotne zahteve glede
strokovne izobrazbe, način vrednotenja delovnih mest in druge pogoje, potrebne za
zasedbo delovnih mest, se določi v podjetju v posebnem aktu po opravljenem
postopku skupnega posvetovanja s svetom delavcev in po predhodnem pisnem mnenju
sindikata podjetja.
22. člen
Delavec sklene delovno razmerje za delovno področje, določeno
v sistemizaciji delovnih mest, za katero izpolnjuje predpisane pogoje.
Za delo v jami se lahko sprejme v delovno razmerje le delavec,
ki je star najmanj 18 let in ki z zdravniškim spričevalom dokaže, da izpolnjuje
psihofizične in zdravstvene zahteve za delo v jami.
Pri zaposlitvi invalidnih oseb ima prednost kandidat, ki je
postal invalid pri izvajanju praktičnega dela v zvezi s pripravo na poklic.
23. člen
Rudar, ki je končal rudarsko šolo pred dopolnitvijo 18 let
starosti, ki je poseben pogoj za delo v jami, se v skladu s potrebami podjetja
zaposli do izpolnitve predpisane starosti na zunanjih delih ali pa se mu do
dopolnjenega 18. leta starosti podaljša čas praktičnega usposabljanja na
šolskih deloviščih.
24. člen
S sklenitvijo pogodbe o zaposlitvi oziroma nastopom dela
delavec pridobi vse pravice in obveznosti, ki mu pripadajo v zvezi z delovnim
razmerjem.
Preden nastopi delo, mu je potrebno omogočiti, da se seznani
z vsebino kolektivne pogodbe in drugimi akti podjetja, ki urejajo pravice,
obveznosti in odgovornosti.
2. Poskusno delo
25. člen
Pogoj za ohranitev delovnega razmerja je uspešno opravljeno
poskusno delo.
Poskusno delo traja:
-       
za vsa delovna mesta, ki se opravljajo pod zemljo – od 3 do 6 mesecev,
-       
za zunanja delovna mesta od I. do III. tarifne skupine – 1  mesec;
-       
za zunanja delovna mesta IV. tarifne skupine – 2 meseca;
-       
za zunanja delovna mesta V. tarifne skupine – 3 mesece;
-       
za zunanja delovna mesta VI. tarifne skupine – 4 mesece;
-       
za zunanja delovna mesta VII. do VIII. tarifne skupine – 6 mesecev.
Poskusno delo mora biti določeno v sistemizaciji delovnih mest.
Poskusnega dela ni mogoče določiti za delavce-pripravnike.
3. Uvajanje delavca v delo v premogovniku
26. člen
Delavca, ki je sklenil delovno razmerje v podjetju in je prvič
razporejen na delo v jami, je treba postopoma, najmanj pa 15 dni, uvajati v
delo pod neposrednim vodstvom in nadzorom delavca, ki ga določi pooblaščeni
delavec organizacijske enote ali od njega pooblaščena oseba.
Čas uvajanja se delavcu šteje v poskusno delo.
4. Pripravništvo
27. člen
Dolžina trajanja pripravniške dobe je;
-       
za dela IV. in V. stopnje          6 mesecev
-       
za dela VI. stopnje                  9 mesecev
-       
za dela VII. stopnje                 12 mesecev
razen, če posebni predpisi za poklice v rudarstvu ne določajo
drugače.
Pripravniška doba iz predhodnega odstavka se ustrezno podaljša
za čas daljše opravičene odsotnosti z dela nad 30 dni.
Pripravništva ni potrebno opravljati delavcu, ki je z izobraževanjem
ob delu ali iz dela dosegel višjo stopnjo izobrazbe v okviru svojega poklica
ali stroke.
II. RAZPOREJANJE DELAVCEV
28. člen
(se ne uporablja v celoti)
Delavec je razporejen z razporeditveno odločbo na delovno mesto
v okviru delovnega področja v pogodbi o zaposlitvi, za katerega je sklenil
delovno razmerje. Razporeditvena odločba je sestavni del pogodbe o zaposlitvi. 
Delavec je lahko zaradi potreb delovnega procesa in organizacije
dela razporejen na vsako delovno mesto, ki ustreza stopnji delavčeve strokovne
izobrazbe za določeno vrsto poklica, znanja in sposobnosti.
1. Postopek ugotavljanja znanja in zmožnosti za
opravljanje del in postopek ugotavljanja pričakovanih rezultatov del
29. člen
(se ne uporablja v celoti)
Postopek za ugotavljanje znanja in zmožnosti ter postopek ugotavljanja
pričakovanih rezultatov dela začne direktor ali od njega pooblaščeni delavec na
podlagi dokumentacije, ki mora izkazovati delavčevo uspešnost pri delu za
obdobje najmanj 30 dni delavčeve prisotnosti na delu v zadnjih šestih mesecih.
O začetku postopka iz predhodnega odstavka je potrebno obvestiti
sindikat, katerega član je delavec.
Delavcu je potrebno poslati vabilo na razgovor z navedbo, da
gre za postopek preverjanja znanja in zmožnosti za opravljanje dela na delovnem
mestu, na katerega je razporejen.
Delavcu je potrebno omogočiti vpogled v strokovno dokumentacijo,
na podlagi katere je bil postopek začet. Direktor ali od njega pooblaščeni
delavec mora z delavcem opraviti razgovor in mu dati možnost, da se izreče o
navedbah.
O tem razgovoru je potrebno voditi zapisnik.
III. PRENEHANJE POTREB PO DELAVCIH ZARADI NUJNIH OPERATIVNIH
RAZLOGOV V PODJETJU
30. člen
(se ne uporablja)
Delavcu, ki je po določilih te kolektivne pogodbe opredeljen kot
presežni delavec, ne more prenehati delovno razmerje, dokler mu ni zagotovljena
ena izmed pravic iz dela, ki mu jo zagotavlja zakon in ta kolektivna pogodba.
31. člen
(se ne uporablja)
Kot presežni delavec se smatra vsak delavec, oziroma vsi
tisti delavci, katerih delo v podjetju ni več potrebno začasno za največ 6
mesecev ali trajno zaradi kateregakoli v tem členu navedenega razloga ali
vzroka, in sicer:
-       
zmanjševanja proizvodnje;
-       
ukinjanja dela delovnega procesa;
-       
reorganizacije delovnega procesa in poslovanja podjetja;
-       
uvajanja tehnoloških izboljšav, ki zmanjšujejo potrebo po številu
delavcev;
-       
ekonomskih težav in
-       
ugotovitve prezaposlenosti oziroma viška delavcev, katerih delo ne bi
bilo več potrebno že ob sedanji nespremenjeni tehnologiji, vrsti in količini
proizvodnje, če bi bili organizacija dela in storilnost optimalni.
1. Postopek za ugotavljanje presežnih delavcev
32. člen
(se ne uporablja)
Direktor podjetja ugotovi obstoj oziroma nastanek presežnih
delavcev.
Direktor obvesti o nastanku presežnih delavcev organ upravljanja
in sindikat podjetja in kolikor gre za trajne presežne delavce večjega števila,
v roku 30 dni pred nastopom prenehanja potreb po delu delavcev, tudi zavod za
zaposlovanje.
Iz obvestila organu upravljanja in sindikatu morajo izhajati razlogi
za prenehanje potreb po delu, število in kategorije delavcev, ki bodo verjetno
zajeti med presežke ipd.
Za razreševanje problematike presežnih delavcev se imenuje
petčlanska komisija, ki jo sestavljata 2 člana organa upravljanja, 2
predstavnika sindikata podjetja oziroma organizacijske enote in predstavnik
kadrovske službe.
Komisija določi, kateri ukrep bo uporabljen, če gre za začasne
ali trajne presežne delavce.
V primeru, ko gre za trajne presežne delavce, mora organ
upravljanja sprejeti program za razreševanje presežnih delavcev, v katerem
določi ukrepe za preprečitev in omejitev števila preseženih delavcev ter
pravice, ki bodo tem delavcem zagotovljene ipd.
2. Začasni presežni delavci
33. člen
(se ne uporablja)
Kot začasni presežni delavec se smatra tisti delavec, ki mu
začasno, največ pa za čas šestih mesecev, ni mogoče zagotoviti dela.
Z odločitvijo, da je opredeljen kot začasni presežni delavec,
mora biti delavec seznanjen najmanj 3 dni pred izdajo ustreznega sklepa.
34. člen
(se ne uporablja)
V primeru, ko gre za začasne presežne delavce, se le-ti rešujejo
z:
1.     
razporeditvijo na drugo delovno mesto v podjetju ali izven podjetja;
2.     
prekvalifikacijo ali dokvalifikacijo;
3.     
uvedbo dela s skrajšanim delovnim časom in
4.     
zagotovitvijo nadomestila plače za čas čakanja na delo.
35. člen
(se ne uporablja)
Delavca, katerega delo začasno ni potrebno, se razporedi na
drugo delovno mesto najdalj za čas šestih mesecev, in sicer na delovno mesto,
za katero se lahko zahteva eno stopnjo nižja strokovna izobrazba, kot se
zahteva za delovno mesto, na katerem je delavec delal, preden je postal začasni
presežni delavec.
Delavca pa se lahko razporedi za čas iz prejšnjega odstavka
tudi v drugo organizacijo ali k drugemu delodajalcu na delovno mesto, za katero
se zahteva enaka ali eno stopnjo nižja strokovna izobrazba, kot se zahteva za
delovno mesto, na katerem je delavec delal, preden je postal začasni presežni
delavec.
36. člen
(se ne uporablja)
Delavca se napoti na prekvalifikacijo ali dokvalifikacijo, če
se z njo v kratkem času doseže potrebna usposobljenost za prosta delovna mesta.
Višino nadomestila za čas prekvalifikacije oziroma
dokvalifikacije določa ta kolektivna pogodba.
37. člen
(se ne uporablja)
Delavec lahko dela tudi krajši delovni čas od polnega.
Krajši delovni čas se lahko uvede za posameznika, za delavce
na določenem delovnem mestu, za določeno organizacijsko enoto ali celo
podjetje.
Plača delavca, ki dela skrajšan delovni čas, je določena v
tej kolektivni pogodbi.
Skrajšani delovni čas po tem členu se šteje za polni delovni
čas.
38. člen
(se ne uporablja)
Delavca se napoti na čakanje na delo za čas največ šestih
mesecev in se mu za ta čas zagotovi nadomestilo plače v višini, ki jo določa ta
kolektivna pogodba.
39. člen
(se ne uporablja)
Pri določitvi ukrepa iz 34. člena te kolektivne pogodbe in
izbiri, kateri delavec je začasni presežni delavec, se upošteva:
1.     
delovno uspešnost, ki jo oceni neposredno nadrejeni vodja. Prednost za
ohranitev dela ima delavec z boljšo oceno uspešnosti;
2.     
strokovna izobrazba, pri čemer ima prednost delavec z večjo strokovno
izobrazbo;
3.     
delovna doba, pri čemer ima prednost delavec z daljšo delovno dobo;
4.     
zdravstveno stanje;
5.     
socialne razmere, v katerih delavec živi, pri čemer se upošteva dohodek
na člana družine. Prednost ima delavec s slabšimi socialnimi razmerami.
40. člen
(se ne uporablja)
Odklonitev kateregakoli ukrepa iz 34. člena te kolektivne pogodbe
s strani delavca ima za posledico prenehanje delovnega razmerja.
3. Trajni presežni delavci
41. člen
(se ne uporablja)
Za trajne presežne delavce se smatra tiste delavce, za katere
direktor ugotovi, da jim trajno ne bo mogoče zagotoviti dela v podjetju, niti s
pomočjo razporeditev, niti z možnostjo prekvalifikacije ali dokvalifikacije in
da tudi ni možno delovnega procesa organizirati z enakim številom delavcev s
skrajšanim delovnim časom.
42. člen
(se ne uporablja)
Delavcem, ki so postali trajni presežni delavci, se zagotovi s
programom za razreševanje presežnih delavcev:
1.     
ponudbo zaposlitve v drugi organizaciji ali pri drugem delodajalcu z
ustreznim delom za nedoločen čas;
2.     
dokup zavarovalne dobe zaradi uveljavitve pravice do upokojitve, če
delavcu manjka do izpolnitve pogojev za upokojitev največ do 5 let delovne
dobe;
3.     
pomoč za začetek samostojne dejavnosti (kmetijstvo, obrt, podjetništvo
ipd.).
43. člen
(se ne uporablja)
Delavcem, katerim preneha delovno razmerje kot presežnim
delavcem in ki so bili v podjetju zaposleni najmanj dve leti, pripada
odpravnina v višini najmanj polovice delavčeve povprečne skupne mesečne neto
plače v zadnjih treh mesecih za vsako leto dela v podjetju.
Presežnim delavcem morajo biti odpravnine izplačane najkasneje
do izteka roka po katerem mu pripada nadomestilo plače za presežne delavce.
Do odpravnine iz prvega odstavka ni upravičen delavec, ki mu
podjetje v okviru programa razreševanja presežnih delavcev zagotovi ustrezno
zaposlitev v drugi organizaciji ali pri delodajalcu, dokupi delovno dobo ali mu
izplača odpravnino po 46. členu te kolektivne pogodbe.
44. člen
(se ne uporablja)
Delavcem, katerim ni mogoče trajno zagotoviti dela v podjetju,
preneha delovno razmerje po preteku šestih mesecev po dokončnosti sklepa o
prenehanju delovnega razmerja.
Šestmesečni rok za delavce iz prve, druge ali tretje alinee
47. člena začne teči, ko se delavec vrne na delo, za delavce iz četrte alinee
pa po izteku mandata oziroma podaljšane imunitete po 155. členu te kolektivne
pogodbe.
45. člen
(se ne uporablja)
V času iz prejšnjega člena delavcu pripada nadomestilo plače
v višini, ki je določena v tej kolektivni pogodbi. Če delavec v tem času
opravlja delo, mu pripada plača po dejanskem delu.
Če delavcu po sporazumu preneha delovno razmerje pred iztekom
šestmesečnega roka, delavcu pripada celotni znesek nadomestila plače.
46. člen
(se ne uporablja)
Podjetje se zaradi nastalih presežkov lahko dogovori z delavci
o odločitvi za sporazumno prenehanje delovnega razmerja z odpravnino.Višino
določi organ upravljanja podjetja, s predhodnim soglasjem sindikata podjetja.
Natančnejši pogoji izplačila odpravnine za sporazumno prenehanje
delovnega razmerja, so predmet pismenega sporazuma o prenehanju delovnega
razmerja.
Delodajalec mora pismeno opozoriti delavca na posledice prenehanja
delovnega razmerja z njegovim soglasjem v zvezi s pravicami za primer
brezposelnosti, in sicer da ne more uveljaviti pravice do denarnega nadomestila
iz naslova brezposelnosti.
47. člen
(se ne uporablja)
Delovno razmerje presežnemu delavcu ne preneha:
-       
v času služenja vojaškega roka;
-       
v času, ko je odsoten zaradi začasne nezmožnosti za delo zaradi poškodbe
pri delu ali bolezni;
-       
delavki v času nosečnosti, med porodniškim dopustom in dopustom za nego
otroka oziroma delavcu, ki koristi pravice iz naslova materinstva;
-       
sindikalnemu zaupniku in članu organa soupravljanja, obema v času
opravljanja funkcije in še dve leti po prenehanju opravljanja funkcije;
-       
enemu od zakoncev zaposlenih v podjetju.
Samo s soglasjem delavcev lahko preneha delovno razmerje:
-       
delavcu z manj kot enim letom delovne dobe;
-       
delavcu, katerega zakonec je kot nezaposlen prijavljen na Zavodu za
zaposlovanje;
-       
delavki oziroma delavcu samohranilcu z otrokom do dveh let starosti ali
težje motenim v duševnem ali telesnem razvoju;
-       
obema zakoncema.
48. člen
(se ne uporablja)
Delavcu - invalidu, ki ne izpolnjuje pogojev za invalidsko upokojitev,
lahko preneha delovno razmerje, kot presežnemu delavcu, le z njegovim soglasjem
ali če se mu zagotovi sklenitev delovnega razmerja za nedoločen čas na
ustreznem delovnem mestu v drugi organizaciji ali pri delodajalcu.
Dokler se delavcu iz prejšnjega odstavka ne zagotovi ustreznega
delovnega mesta, se mu lahko odredi čakanje na delo. V tem času ima delavec
pravico do nadomestila plače v višini denarnega nadomestila, ki bi mu pripadalo
kot brezposelnemu delavcu po predpisih o zavarovanju za primer brezposelnosti.
49. člen
(se ne uporablja)
Starejšemu delavcu, ki mu do izpolnitve pogojev za upokojitev
manjka do pet let zavarovalne dobe, lahko preneha delovno razmerje, kot
presežnemu delavcu, le:
1.     
če se mu zagotovi dokup zavarovalne dobe;
2.     
če mu je zagotovljeno denarno nadomestilo iz naslova zavarovanja za
primer brezposelnosti vse do izpolnitve pogojev za upokojitev;
3.     
če se mu z njegovim soglasjem zagotovi pravica do ustrezne odpravnine po
lastni izbiri med odpravnino iz 43. člena in odpravnino iz 46. člena te
kolektivne pogodbe.
50. člen
(se uporablja, razen prvega odstavka, ki se ne
uporablja, pri čemer se sklep, ki ga izda direktor, nanaša na ugotovitev
prenehanja potreb po delu določenih delavcev iz poslovnih razlogov)
Delavci, ki postanejo začasni ali trajni presežni delavci, morajo
sprejeti sklep z navedbo za kakšen presežek gre ter z navedbo ukrepa, ki bo
uporabljen oziroma z navedbo časa, kdaj jim bo prenehalo delovno razmerje.
Sklep izda direktor. Izdaja sklepa ni potrebna v primeru, ko
je po sklepu organa upravljanja uveden skrajšan delovni čas za vse zaposlene v
organizacijski enoti ali v podjetju kot celoti.
4. Kriteriji za določanje delavcev, ki bodo uvrščeni med presežne
delavce
51. člen
Za ugotovitev prenehanja potreb po delu posameznih delavcev
se določajo naslednji izločitveni kriteriji:
1.     
delovna uspešnost
a)   
delovna disciplina,
b)   
kakovost dela,
c)   
količina dela,
d)   
samostojnost,
e)   
odnos do delovnih sredstev;
2.     
izobrazba;
3.     
delovne izkušnje
a)   
skupna delovna doba,
b)   
delovna doba v podjetju,
c)   
delovna doba na sedanjem delovnem mestu;
4.     
zdravstveno stanje;
5.     
socialno stanje.
52. člen
Merila za uporabo posameznih kriterijev iz prejšnjega člena
so določena v metodologiji za ugotavljanje presežnih delavcev.
53. člen
(se uporablja v celoti, pri čemer se po določbi
prvega odstavka v isto kategorijo razvrščajo delavci, ki delajo na delovnih
mestih in so medsebojno zamenljivi)
Pri določanju presežnih delavcev se v isto kategorijo uvrstijo
vsi delavci, ki delajo na takih delovnih mestih, da jih je mogoče medsebojno
prerazporejati v skladu z zakonom. Presežni delavci se določajo v okviru
organizacijskih enot (delovne enote, obrati).
Kriteriji za določitev presežnih delavcev bodo uporabljeni v
primeru, ko na istem delovnem mestu oziroma delovnem področju dela več
delavcev, ali ko je več delavcev z isto stopnjo strokovne izobrazbe oziroma z
enako usposobljenostjo postalo presežek.
54. člen
Zoper sklep o določitvi presežnih delavcev imajo delavci pravico
do ugovora.
5. Arbitražna komisija v postopku reševanja presežnih delavcev
55. člen
Če organ upravljanja podjetja sprejme program razreševanja presežnih
delavcev in pri tem ne upošteva stališč, mnenj in predlogov sindikata, lahko
sindikat v osmih dneh od dneva, ko mu je bil vročen program razreševanja presežnih
delavcev, sproži postopek pred arbitražno komisijo.
Program je dokončen, ko arbitražna komisija o njem odloči.
56. člen
Arbitražno komisijo sestavljata dva predstavnika podjetja, dva
predstavnika sindikata in predsednik, ki ga obe strani imenujeta sporazumno.
Če se arbitražna komisija ne more konstituirati, ker posamezna
stranka ni imenovala svojega arbitra, imenuje arbitra na predlog stranke
pristojno sodišče za delovne spore.
IV. DELOVNI ČAS
57. člen
Delovni čas delavcev traja 40 ur na teden.
Delovni teden ima pet delovnih dni z 8-urno delovno obveznostjo.
Delovni čas se lahko razporedi tudi drugače, in sicer z uvedbami
turnusov in dnevnega gibljivega delovnega časa. Pri uvedbi turnusa mora biti
upoštevan 24-urni tedenski počitek.
Delavec je dolžan delati v delovnem času, ki je določen v
pogodbi o zaposlitvi.
58. člen
Direktor lahko med letom prerazporedi delovni čas vsem delavcem
ali delavcem posameznih delov podjetja, če to zahteva organizacija dela, boljša
izkoriščenost delovnih sredstev in če nastopijo izjemne okoliščine (prekinitev
dobave električne energije, okvare naprav, strojev, zasutja delovišč, pomanjkanje
surovin in rezervnih delov).
S to prerazporeditvijo pa ne sme biti presežena 40-urna delovna
obveznost.
59. člen
Direktor lahko odloči, da morajo delavci poleg primerov, ki
jih določa zakon, delati preko polnega delovnega časa še v naslednjih primerih:
-       
zaradi zagotovitve zadostnih količin premoga za potrebe energetskih
objektov;
-       
zaradi nenadne odsotnosti delavca na delovnem mestu, ki ne more ostati
nezasedeno zaradi potreb proizvodnega procesa ali iz varstvenih razlogov in
zaščite premoženja.
Delo preko polnega delovnega časa se ne sme uvesti, če je
delo mogoče opraviti z ustrezno organizacijo in delitvijo dela, razporeditvijo
delovnega časa, z uvajanjem novih izmen ali zaposlitvijo novih delavcev.
Delo preko polnega delovnega časa sme trajati največ 8 ur na
teden, 20 ur na mesec oziroma 180 ur na leto.
Delo preko polnega delovnega časa po tem členu se šteje kot
poseben delovni pogoj.
V. LETNI DOPUST IN ODSOTNOSTI Z NADOMESTILOM IN BREZ
NADOMESTILA PLAČE
1. Letni dopust
60. člen
Letni dopust za zunanje delavce traja najmanj 18 delovnih dni,
za jamske delavce pa najmanj 24 delovnih dni v enem koledarskem letu, ne glede
na to ali dela delavec poln ali krajši delovni čas od polnega. Osnova za
določitev dopusta jamskih delavcev je razporeditvena odločba za delovno mesto,
na katerem se šteje zavarovalna doba s povečanjem. (se ne uporablja)
Delavec ima pravico izrabiti dopust, ko mu preteče šest mesecev
nepretrganega dela v podjetju.
Kolikor delavec v koledarskem letu ne izpolni pogojev iz
prejšnjega odstavka, ima pravico za vsak poln mesec dela izrabiti 3 dni dopusta
za delo v jami oziroma 2 dni dopusta za delo izven jame.
61. člen
Delavcu, ki je razporejen iz dela v jami na zunanje delo in
obratno, se določi dolžino dopusta sorazmerno času prebitem na delu v jami
oziroma zunaj.
Kot osnova se šteje poln mesec dela v jami oziroma zunaj.
Izračun se opravi ob prerazporeditvi delavca.
Invalidu, ki je zaradi svoje invalidnosti II. in III.
kategorije razporejen na delo izven jame, pripada dopust po osnovah za delo v
jami do konca koledarskega leta, v katerem je bil ocenjen za invalida. Enaka
pravica gre tudi delavcu, ki je razporejen iz dela v jami na zunanje delo zaradi
medicinske rehabilitacije. Takemu delavcu pripada dopust po osnovah za delo v
jami do konca koledarskega leta, v katerem bo stalno razporejen na delo izven
jame.
62. člen
Dolžina dopusta vsakega delavca je odvisna od dolžine delovne
dobe, zahtevnosti dela, pogojev dela, odgovornosti in socialnih pogojev, v
katerih delavec živi.
63. člen
Dolžino dopusta se določi po naslednji tabeli:
Delovni pogoji delavca v jami vključno z nočnim delom se po
tej lestvici vrednotijo skupno s 6 dni večjo osnovo letnega dopusta, oziroma 10
dni daljšim največjim možnim dopustom, kot ga lahko doseže delavec izven jame.
Število dni dopusta delavca, pridobljenih iz naslova delovne
dobe iz prejšnje lestvice, se poveča za število dni, ki jih delavec pridobi na
osnovi povečanja delovne dobe po naslednjih kriterijih:
a)    
za zahtevnost delovnega mesta
- 
I. tarifni razred                        0 let
- 
II. in III. tarifni razred          1 leto
- 
IV. tarifni razred                 2 leti
- 
V. tarifni razred                  3 leta
- 
VI. tarifni razred                 4 leta
- 
VII. tarifni razred                5 let
- 
VIII. tarifni razred               6 let
- 
IX. tarifni razred                 7 let
b)    
za delovne pogoje
-       
v pisarni                                                                 0
let
-       
v delavnicah in drugih zaprtih prostorih                1 leto
-       
za čiščenje fekalij                                                  1
leto
-       
na prostem                                                            2
leti
-       
posebni delovni pogoji (ropot nad 80 
fonov, temper. nad 34 °C, prah vlaga, 
dvigovanje težkih bremen, obremenjena 
dihala in vid, delo v višinah nad 2 m, 
če ni posebej zavarovano in delo v turnusu)        4
leta
Upošteva se samo po en kriterij iz točke b, pod pogojem, da delavec
dela v navedenih pogojih najmanj 20%
letnega delovnega časa.
c)    
za opravljanje odgovornejših delovnih mest
-       
vodenje oddelka ali nadzornik         2 leti
-       
vodenje etaže  poslovodja               3 leta
-       
vodenje sektorja ali obrata               4 leta
Delavcu, ki doseže zgornjo mejo dopusta 30 oziroma 40 delovni
dni že iz naslova delovne dobe, tega dopusta ni mogoče povečati za a, b in c
kriterije iz tretjega odstavka tega člena, oziroma se dopust poveča samo še za
dodatne dni po tej kolektivni pogodbi.
64. člen
Letni dopust, ki pripada delavcu na osnovi kriterijev iz
predhodnega člena te kolektivne pogodbe se poveča za naslednje število dni:
-       
invalidom III. kategorije, delavcem pri katerih
je podana neposredna nevarnost za nastanek
invalidnosti in delavcem, ki jim je priznana
do 60% - na telesne okvare po kriterijih
kolektivne pogodbe podjetja za                                                                       3
dni
-       
delavcem, edinim hraniteljem za vsakega otroka do 7 let starosti za            2
dni (se ne uporablja)
-       
materam, ki niso edine hraniteljice, za vsakega otroka do 7 let starosti
za     1 dan (se ne uporablja)
-       
članom jamske reševalne čete za akcije
v jami za vsakih 20 ur uporabe reševalnega
aparata,
vendar skupno največ 5 delovnih dni                                                              1
dan
Dodatni dnevi dopusta za invalide in delavce s telesno okvaro
se po tem in naslednjem členu izključujejo.
65. člen
Do dodatnih 5 dni dopusta je upravičen delavec, ki:
-       
je dopolnil 50 let starosti,
-       
ali mu je priznana 60 ali več % telesna okvara,
-       
ali je delovni invalid s pravico do skrajšanja delovnega časa in
-       
ali varuje in neguje težje telesno ali zmerno, težje ali težko duševno
prizadeto osebo.
66. člen
Kolektivni dopust se lahko določi v izjemnih okoliščinah ali
v primerih višje sile kot npr. prevelike zaloge premoga, zalitja delovišč,
okvar strojev, pomanjkanja materiala, vremenskih neprilik, požara, pomanjkanja
energije ter ostalih motenj v proizvodnem procesu.
Kolektivni dopust se lahko določi tudi na podlagi delovnega načrta
v planu izrabe delovnega časa za vse delavce ali posamezne skupine delavcev,
vendar skupaj najdalj 10 delovnih dni v letu.
2. Odsotnost z nadomestilom in brez nadomestila plače 
67. člen
Delavec ima pravico do izredne odsotnosti z dela z nadomestilom
plače do največ 7 delovnih dni v koledarskem letu v naslednjih primerih:
-       
ob sklenitvi zakonske zveze                                        3 dni
-       
ob poroki otrok                                                             2
dni
-       
ob rojstvu otroka                                                          2
dni
-       
ob smrti:
a)     
zakonca, otrok, staršev, bratov, sester                3 dni
b)     
očima, mačehe, starih staršev, tasta, tašče,
polbrata,
polsestre, posvojiteljev, posvojencev,
zeta, snahe in
vnuka                                             2 dni
-       
ob elementarni nesreči                                                 3
dni
-       
ob selitvi družine iz kraja v kraj                                    3
dni
-       
ob selitvi družine v istem kraju                                     2
dni
-       
za sodelovanje na kongresih, konferencah
političnih strank in drugih organizacij na
nivoju
države kot član vodstva ali delegat do                         7
dni
-       
za sodelovanje na športnih, kulturnih in drugih
srečanjih in gostovanjih kot izvajalec,
predstavnik
društva ali skupine do                                                  7
dni
V prvih sedmih primerih iz predhodnega odstavka delavcu praviloma
odsotnosti ni mogoče zavrniti ne glede na zahteve in potrebe delovnega procesa.
V primerih zadnjih dveh alinej predhodnega odstavka pa se lahko odsotnost odobri
ali zavrne glede na zahtevo delovnega procesa.
Odsotnost z dela se praviloma začne zaporedno koristiti na
dan dogodka, za katerega je namenjena.
68. člen
Delavec ima pravico do odsotnosti z dela brez nadomestila plače
do 30 dni v koledarskem letu pod pogojem, da je svoj redni letni dopust že
izkoristil in da njegova odsotnost ne bo bistveno motila proizvodnega procesa
in poslovanja.
(se ne uporablja) Odsoten je lahko:
-       
zaradi urejanja važnih in družinskih razmer;
-       
zaradi šolanja in specializacije v lastnem interesu;
-       
za nego in oskrbo družinskih članov, če delavec nima druge izbire;
-       
za primere ob elementarnih nesrečah na zasebni posesti;
-       
za zdravljenje na lastne stroške;
-       
delavec z otrokom do 3 let starosti zaradi nege otroka;
-       
zaradi aktivne udeležbe na športnih, kulturnih in drugih prireditvah;
-       
v ostalih izjemnih primerih, ki jih ni mogoče predvideti.
V tem času pravice iz dela mirujejo, razen v primeru začetka
oziroma nadaljevanja disciplinskega postopka in postopka za pridobitev
stanovanja in stanovanjskega posojila.
VI. VARSTVO MLADOLETNIH DELAVCEV, STAREJŠIH DELAVCEV,
DELOVNIH INVALIDOV, DELAVCEV PRI KATERIH OBSTAJA NEPOSREDNA NEVARNOST ZA
NASTANEK INVALIDNOSTI, MATER IN ŽENSK
69. člen
Delavec ima pravico do varstva pri delu v skladu z zakonom o
varstvu pri delu in v skladu s posebnimi predpisi, ki veljajo na področju
rudarstva.
70. člen
Varstveni ukrepi so splošni in posebni.
Splošne varstvene ukrepe zagotavlja podjetje vsem delavcem, posebne
ukrepe pa se zagotavlja na delovnih mestih, na katerih obstaja večja nevarnost
nesreče ali poklicnega obolenja. Te ukrepe in varstvene normative ter pogoje in
načine uresničevanja varstva pri delu določa pravilnik o varstvu pri delu in
posebni predpisi, ki veljajo na področju rudarstva.
71. člen
Med splošne in posebne varstvene ukrepe štejemo zlasti:
-       
obdobne in ciljne zdravstvene preglede delavcev,
-       
medicinsko programiran aktivni oddih,
-       
skrajševanje obvezne prisotnosti na delu pri tistih delih, kjer kljub
varstvenim ukrepom ni možno preprečiti zdravstvenih okvar oziroma poklicnih
obolenj,
-       
zagotovitev ustreznih zaščitnih sredstev, obleke in obutve itd. Količina
in roki za zamenjavo so določeni v pravilniku o varstvu pri delu in posebnih
rudarskih predpisih.
72. člen
Sindikat podjetja ima preko svojih sindikalnih zaupnikov pravico
kadarkoli dati pobudo direktorju za ugotovitev ustreznosti delovnih razmer in
določenih varstvenih ukrepov preko ustreznih strokovnih institucij.
1. Mladoletni delavci
73. člen
Delavec, mlajši od 18 let, ne sme delati pod zemljo preko
polnega delovnega časa in ponoči.
2. Starejši delavci
74. člen
(se uporablja v celoti, pri čemer se pojem
razporejanja oziroma prerazporejanja pod razumeva kot premestitev znotraj
istega delokroga, skladno s pogodbo o zaposlitvi, če pa tega ni, pa kot
sklenitev nove pogodbe o zaposlitvi)
Starejšega delavca nad 55 let in delavko nad 50 let oziroma
oba z 32-letno pokojninsko dobo, se na podlagi posebnih predpisov oziroma
zdravniškega potrdila z ugotovitvijo o izčrpanosti razporedi na ustrezno
delovno mesto, ki ga bo lahko opravljal-a glede na starost in preostalo delovno
zmožnost.
3. Delavci - invalidi in delavci, pri katerih obstaja neposredna
nevarnost za nastanek invalidnosti
75. člen
(se uporablja v celoti, pri čemer se pojem
razporejanja oziroma prerazporejanja pod razumeva kot premestitev znotraj istega
delokroga, skladno s pogodbo o zaposlitvi, če pa tega ni, pa kot sklenitev nove
pogodbe o zaposlitvi)
Delavca invalida in delavca, ki opravlja dela, pri katerih obstaja
nevarnost nastanka invalidnosti, je treba prerazporediti na ustrezno delovno
mesto najkasneje v roku 15 dni po pravnomočnosti sklepa pristojne komisije, ki
ugotovi spremenjene delovne zmožnosti delavca.
Delavec iz prejšnjega odstavka se razporedi v okviru podjetja
oziroma če ni prostega delovnega mesta, se le-to pridobi s prerazporeditvijo
zdravega delavca, s prireditvijo delovnega mesta in šele po upoštevanju vseh
teh možnosti se mu išče ustrezno zaposlitev zunaj podjetja.
4. Varstvo žensk
76. člen
Delavka ne sme delati pod zemljo. Ta prepoved ne velja za
delavke:
-       
ki opravljajo dela s posebnimi pooblastili in odgovornostmi,
-       
ki morajo zaradi strokovnega izobraževanja opraviti določen čas delovne
prakse na podzemnih delih v rudnikih,
-       
ki morajo odhajati na podzemska dela v rudnikih zaradi opravljanja del,
ki niso fizična.
VII. ODGOVORNOST ZA DELOVNE OBVEZNOSTI
77. člen
(se ne uporablja)
Delavec, ki po svoji krivdi ne izpolnjuje svojih delovnih obveznosti
in dolžnosti ali ki ne upošteva sprejetih sklepov v podjetju, krši delovno
obveznost. 
Delavec je disciplinsko odgovoren za kršitve delovnih obveznosti,
ne glede na obliko krivde. 
Oblika krivde - naklep, huda malomarnost ter majhna malomarnost,
vpliva le na izbiro ukrepa oziroma disciplinske sankcije. 
Delavec je materialno odgovoren za škodo, ki jo povzroči
namenoma ali iz hude malomarnosti. 
Kršitve delovnih obveznosti in sankcije v zvezi s tem so
opredeljene v podjetniški kolektivni pogodbi.
VIII. PRENEHANJE DELOVNEGA RAZMERJA
78. člen
Kadar delavcu preneha delovno razmerje na podlagi pismene
izjave, da želi prenehati z delom, sme in mora ostati na delu še naslednji čas:
1.     
delavci I., II. in III. tarifnega razreda - 1 mesec,
2.     
delavci IV. in V. tarifnega razreda - 2 meseca,
3.     
delavci VI., VII. in VIII. tarifnega razreda - 3 mesece.
Po skupnem sporazumu se lahko dolžina odpovednega roka
skrajša. (se ne uporablja)
IX. VARSTVO PRAVIC DELAVCEV
79. člen
(se ne uporablja)
Delavec ima pravico zahtevati varstvo svojih pravic pri pritožbenem
organu v podjetju, pri pristojnem sodišču in pri drugih pristojnih organih
izven podjetja v skladu z zakonom.
X. DELO ŠTUDENTOV IN UČENCEV
80. člen
Študentom in učencem se lahko omogoči opravljanje obvezne
prakse in počitniškega dela.
Delo študentov in učencev lahko traja poln ali krajši delovni
čas.
81. člen
Na obvezni praksi in počitniškem delu se študentom in učencem
zagotavlja:
-       
zdravniški pregled, če je potreben za nastop dela;
-       
ob nastopu dela seznanitev z varstvenimi ukrepi, z nevarnostmi in
ustreznimi zaščitnimi sredstvi;
-       
zavarovanje za primer poškodbe pri delu in poklicne bolezni;
-       
prehrano med delom;
-       
prevoz na delo oziroma povrnitev stroškov prevoza;
-       
plačilo za opravljeno delo v skladu s kolektivno pogodbo;
-       
ustrezno mentorstvo oziroma inštruktorstvo.
Študentje in učenci so pri opravljanju dela izenačeni z drugimi
delavci glede odmorov, počitka, varstva pri delu ter odškodninske odgovornosti.
XI. DELOVNA MESTA, NA KATERIH SE ŠTEJE ZAVAROVALNA DOBA S
POVEČANJEM
82. člen
Za delovna mesta, na katerih se šteje zavarovalna doba s
povečanjem, se v podjetju določijo taka delovna mesta, kjer je delo posebno
težko in zdravju škodljivo oziroma, da pri opravljanju dela delujejo na
zdravstveno stanje delavca škodljivi vplivi, ki jih ni mogoče odstraniti kljub
uporabi varstvenih ukrepov za preprečitev in omilitev.
Delavec mora delati na takem delovnem mestu v jami predviden
delovni čas. Odstopanje od predvidene prisotnosti na delu v jami se lahko
opraviči samo z delom v organih upravljanja, sindikatu ali drugih organizacijah
kot delegat, če delavec taka dela opravlja po pooblastilu in v interesu podjetja.
83. člen
Odpravljanje in omilitev težavnosti dela in škodljivih vplivov
na zdravje delavcev v podjetju se zagotavlja z:
-       
preventivnimi sistematičnimi zdravstvenimi pregledi;
-       
zdravstveno preventivnimi letovanji;
-       
odpravljanjem in omejevanjem nadurnega dela;
-       
uvajanjem sodobnejše tehnologije ipd.
XII. IZOBRAŽEVANJE
84. člen
Delavci imajo pravico, da se izobražujejo glede na svoje interese,
podjetje pa ima pravico, da v svojem interesu napoti delavca na izobraževanje.
Delavec se je dolžan izobraževati, če ga podjetje napoti na
izobraževanje.
Če izobraževanje, ki je v interesu podjetja, poteka med delovnim
časom, se čas izobraževanja pojmuje kot redni delovni čas z vsemi pravicami, ki
izhajajo iz tega.
Delavcu, ki se izobražuje v interesu podjetja, torej v skladu
z njegovimi kadrovskimi potrebami, pripada do:
-       
tri delovne dni za vsak izpit na ravni izobraževanja do V. stopnje
zahtevnosti;
-       
pet delovnih dni za vsak izpit na višji in visoki stopnji zahtevnosti;
-       
deset delovnih dni za zaključni izpit ali maturo na ravni do V. stopnje
zahtevnosti;
-       
petnajst delovnih dni za diplomo na višji ali visoki šoli;
-       
deset delovnih dni za vsak izpit na podiplomskem študiju;
-       
petindvajset delovnih dni za magistrski izpit;
-       
petintrideset delovnih dni za doktorat.
Delavcu pripadajo te pravice le enkrat za pripravo na posamezni
izpit.
Delavec, ki se izobražuje za potrebe podjetja, je upravičen
tudi do:
-       
plačila stroškov šolnine  kotizacije,
-       
plačila potnih stroškov v javnem prometu,
-       
plačila stroškov prehrane in
-       
plačila stroškov bivanja.
Medsebojne pravice in obveznosti iz naslova izobraževanja se
med podjetjem in delavcem uredijo s posebno pogodbo.
XIII. PRENOS POOBLASTIL
85. člen
Direktor lahko pooblastilo za odločanje o posamičnih pravicah
in obveznostih delavcev, ki ga ima po tej kolektivni pogodbi, prenese na
delavce s posebnimi pooblastili in odgovornostmi. Pooblastilo je v pisni
obliki. Pred prenosom teh pooblastil je direktor dolžan zahtevati mnenje
sindikatov o vsebini pooblastil in pooblaščeni osebi.
XIV. OBVEŠČANJE DELAVCEV IN SINDIKATOV
86. člen
Direktor zagotavlja organizirano in objektivno obveščanje delavcev
in sindikatov.
87. člen
Finančne in vsebinske obveznosti ter oblike obveščanja delavcev
in sindikatov, se natančno opredeli v kolektivni pogodbi podjetja.
OSEBNI PREJEMKI
I. TEMELJNE DOLOČBE
88. člen
S kolektivno pogodbo se zagotavlja vrednost oziroma višina
osebnih prejemkov delavcev v skladu z ekonomskim statusom panoge oziroma
podjetja.
89. člen
(se uporablja v celoti, pri čemer se pojem začasnih
razporeditev pod razumeva kot premestitev znotraj istega delokroga, skladno s
pogodbo o zaposlitvi, če pa tega ni, pa kot sklenitev nove pogodbe o zaposlitvi)
Delavec se razporedi z razporeditveno odločbo na konkretno delovno
mesto, ki je uvrščeno v ustrezni tarifni in plačilni razred ter ovrednoteno z
določenim relativnim razmerjem.
Ker je podlaga za obračun in izplačilo plač razporeditvena odločba,
se mora ta izdati tudi ob začasnih razporeditvah na druga delovna mesta.
Izjemoma je možno v organizacijskih enotah zaradi organizacije dela pod zemljo
večkrat začasno prerazporediti delavca na druga delovna mesta tudi brez
razporeditvene odločbe, vendar ob pogoju, da je delavec za takšna delovna mesta
ustrezno strokovno usposobljen in da je bil za takšna dela in naloge predhodno
poučen, oziroma je prejel ustrezna navodila.
90. člen
Vse osnove in izplačila plač po tej kolektivni pogodbi so v
bruto zneskih, če ni v posameznem primeru drugače določeno.
V primeru stečaja ali likvidacije podjetja se vse neizplačane
plače, nadomestila, dodatki in odpravnine ter druge terjatve izplačajo delavcem
iz stečajne oziroma likvidacijske mase podjetja.
Delavcem s skrajšanim delovnim časom, ki je izenačen s polnim
delovnim časom, pripadajo prejemki iz drugih stroškov dela in stroškov storitev
po kriterijih te kolektivne pogodbe v enakem znesku, kot velja za delavce, ki
delajo v polnem delovnem času.
91. člen
Redno izplačilo plač za pretekli mesec se realizira
najkasneje do 18. dne tekočega meseca. Če izplačilni dan pride na nedeljo ali
praznik ali dela prost dan, se mora izplačilo realizirati dan prej.
92. člen
Če se med obračunskim letom ali pred sprejemom zaključnega
računa v skladu z rezultati poslovanja podjetja ugotovijo še nerazporejena sredstva
plač, je delavec udeležen v njihovi delitvi po istih osnovah in merilih kot je
bil v obračunskem obdobju udeležen z izplačilom skupnih plač.
Takšen poračun plač iz predhodnega odstavka predstavlja nadomestitev
razlike med izplačanimi akontacijami plač v določenem obdobju in dejanskim
obračunom po doseženih rezultatih poslovanja podjetja.
II. STROŠKI DELA
1. Plače zaposlenih
1.1. Oblikovanje plače
93. člen
Sistem delitve plač po tej kolektivni pogodbi temelji na:
a)    
delovnem mestu ter njegovem relativnem razmerju oziroma plačilnem
razredu, ki določajo izhodiščno plačo delavca, ki je na tako delovno mesto
razporejen.
Mesečno izhodiščno plačo se določi z zmnožkom vrednosti relativnega
razmerja ustreznega plačilnega razreda, kamor je razvrščeno delovno mesto, s
podjetniško dogovorjeno urno vrednostjo enote enostavnega dela za polni delovni
čas.
Konkretna urna vrednost enote enostavnega dela za posamezni
mesečni obračun plač, ki jo v skladu s to kolektivno pogodbo določi direktor,
mora zagotavljati sprotno in kumulativno skladnost delitve izhodiščnih plač po
veljavnih letnih tarifnih prilogah dejavnosti premogovništva.
Izhodiščna plača za poln delovni čas v veljavni letni tarifni
prilogi, ki je sestavni del te kolektivne pogodbe, je najnižja mesečna cena
dela za posamezen tarifni razred in ne vsebuje nikakršnih stimulacij (osebnih,
skupinskih ali podjetniških) in drugih osebnih prejemkov, ki so po tej
kolektivni pogodbi element plače in se z njo določa:
-       
objektivno zahtevnost delovnega mesta,
-       
napore in pogoje dela na konkretnem delovnem mestu,
-       
zahtevane delovne izkušnje, ki so pogoj za uspešno delo in
-       
tržnost delovne sile oziroma določenega poklica.
b)    
osnovni plači, ki jo sestavlja izhodiščna plača delovnega mesta, na
katero je delavec razporejen, povečani za osebne in skupinske rezultate dela v
polnem delovnem času.
c)    
skupni plači, ki je sestavljena iz osnovne plače delavca in vseh drugih
pripadajočih osebnih prejemkov, ki so po tej kolektivni pogodbi označeni kot
plača za ustrezno obračunsko obdobje.
d)    
Drugih pravicah, ki so določene v tej kolektivni pogodbi.
94. člen
Temeljne podlage in sestavine sistema oblikovanja in delitve
plač v dejavnosti premogovništva Slovenije so:
-       
izhodiščne plače za poln delovni čas po tarifnih razredih, ki so skupaj
z eskalacijsko lestvico za ustrezno letno obdobje določene v tarifni prilogi te
kolektivne pogodbe, kot njenem sestavnem delu,
-       
najnižja relativna razmerja tipičnih delovnih mest v dejavnosti
premogovništva, ki so določena v enotnem katalogu, ki je v prilogi sestavni del
te kolektivne pogodbe,
-       
relativno razmerje oziroma stopnja zahtevnosti delovnega mesta je
izraženo s količnikom, ki pove, koliko je posamezno delovno mesto zahtevnejše
od najenostavnejšega, ki je ovrednoteno s količnikom 1,00. Relativna razmerja se
določijo z metodologijo ustreznega vrednotenja kot enotnim strokovnim
predpisom, ki mora upoštevati razlike, ki izvirajo iz tehnologije in
organizacije dela v delovnem procesu ter specifične elemente in obremenitve
zaradi podzemeljskega dela in drugih kvalitet, ki so pomembne za dejavnosti premogovništva.
Na podlagi ugotovljenega vrednotenja in predhodnih podlag in
sestavin se vsa delovna mesta razporedijo po plačilnih razredih na način, ki je
določen v kolektivnih pogodbah podjetij.
Te podlage in sestavine zagotavljajo obračunana razmerja skupnih
bruto plač delavcev v podjetjih premogovništva po tej kolektivni pogodbi in
njeni letni tarifni prilogi na dan njune uveljavitve glede na dogovorjeno
podjetniško organizacijsko strukturo, sestavljenost in pogoje dela,
kvalifikacijsko strukturo in opremljenost ter dejansko število zaposlenih.
95. člen
Plače za sanacijo izrednih jamskih razmer v skladu z zakonom
o rudarstvu (požar, vdor vode ipd.) se priznavajo v celotnem obsegu kot dodatna
sredstva.
1.2. Sistem napredovanja kadrov
96. člen
Poleg vertikalnega napredovanja (v višji tarifni razred ali
na vodstveno delovno mesto) lahko delavec napreduje tudi horizontalno znotraj
tarifnega razreda in delovnega področja, na katero je razporejen.
Objektivni kriteriji, obseg napredovanj in obseg namenskih mesečnih
sredstev za plače, vendar ne več kot 5% skupnih mesečnih sredstev za plače vseh
delavcev, so poslovna odločitev direktorja.
Osnovni kriteriji za napredovanje so izobrazba, delovna uspešnost
delovna doba in dodatna znanja.
1.3. Uspešnost dela
97. člen
Delavčeva uspešnost po količini in kakovosti v obračunskem
obdobju se ugotavlja z merili, kot so norme, akordi in druga merila, ki so
konkretno določena v strokovnih predpisih podjetja. Ta uspešnost se določa
tako, da se ugotovi odstotek preseganja ali nedoseganja pričakovane uspešnosti v
razponu od -10 do +20%.
Za ugotavljanje osebne ali skupinske uspešnosti se
uporabljajo tehnični, analitični ali izkustveni normativi časa, količine in
kakovosti, ki vsi skupaj opredeljujejo normalno oziroma doseženo delovno
produktivnost, ki jo je delavec dosegel pri opravljanju svojega dela.
Ker so norme, akordi in druga merila odvisni od organizacije in
tehnologije dela in od poslovne usmeritve podjetja, jih je treba strokovno
preveriti vsaj enkrat letno.
1.4. Uspešnost poslovanja
98. člen
Uspešnost poslovanja podjetja je rezultat dosežka vseh plansko
dogovorjenih proizvodnih in poslovnih rezultatov, kot skupni rezultat vseh
delavcev.
Doseženi obdobni proizvodni in poslovni rezultati podjetja, ki
z dobljenimi količniki direktno vplivajo na višino sredstev za plače delavcev
temeljijo na naslednjih merilih:
a)    
na kazalcu fizične produktivnosti, merjenem v GJ na delavca v
obravnavanem obdobju v primerjavi z enakim obdobjem predhodnega leta. Obseg GJ
je določen s predajo pridobljenih količin premoga termoelektrarnam oziroma drugim
kupcem. Obseg zaposlenih je določen z razmerjem med številom vseh zaposlenih v
podjetju in številom iz ur dela,
b)    
na kazalcu fizične produktivnosti, merjenem v GJ na delavca v
obravnavanem obdobju, primerjavi s planom za isto obdobje,
c)    
na oceni stopnje izvajanja naložb in raziskav v primerjavi z operativnim
načrtom za obravnavano obdobje,
d)    
na delovnem prispevku k doseženi optimalni obratovalni pripravljenosti.
1.5 Plača pripravnikov
99. člen
Pripravnikom po zaključenem srednjem, višjem ali visokem izobraževanju
(od IV. do VII. stopnje) pripada plača v višini 70% osnovne plače delovnega
mesta, na katero je razporejen.
Plača pripravnika se lahko poveča ali zmanjša v odvisnosti od
njegove delovne uspešnosti, z upoštevanjem količine in kakovosti opravljenega
dela, stopnje osvajanja vsebine programa, izkoriščenosti delovnega časa,
ugotovljene večje ali manjše uspešnosti podjetja in to po osnovah in merilih,
ki veljajo za ostale delavce v sistemu delitve po delu in rezultatih dela.
Pripravnik ima pod istimi pogoji kot ostali delavci tudi pravico
do osebnih prejemkov iz drugih stroškov dela, storitev in materiala po tej
kolektivni pogodbi.
Ko delavci - pripravniki s srednjo, višjo ali visoko izobrazbo
na delovnih mestih v jami opravijo izpit iz pripravništva, se razporedijo na
delovna mesta tehnikov oziroma inženirjev na priučevanju in prejemajo plačo po
osnovah in merilih, ki veljajo za ostale delavce.
1.6 Dodatki za posebne delovne pogoje
100. člen
Delavci so upravičeni do dodatkov za posebne delovne pogoje
in pogoje, ki izhajajo iz specifične razporeditve delovnega časa in se občasno
ponavljajo in ki niso upoštevani pri osnovnem vrednotenju zahtevnosti delovnega
mesta.
Dodatki se med seboj ne izključujejo, razen dodatkov za delo
na dan nedelje in praznika. Če sovpadata na isti dan, se uporabi dodatek, ki je
višji.
Vsi dodatki se vedno obračunavajo in izplačujejo z akontacijami
plače delavcev za mesec, ko so posebni delovni pogoji nastopili. Njihov obračun
se ne sme prenašati v naslednje mesece.
1.6.1 Jamski dodatek
101. člen
Za dela in naloge, ki jih delavci izvajajo pod zemljo in so
zaradi tega izpostavljeni posebnim nevarnostim (požar, voda, eksplozija ipd.),
pripada delavcem jamski dodatek za vsako uro dela v takih razmerah in v drugih
primerih odsotnosti z dela po tej kolektivni pogodbi.
Do tega linearnega dodatka v višini 20% povprečne bruto urne
plače na delavca v gospodarstvu Slovenije v preteklih treh mesecih, so delavci
upravičeni za vsako uro dela po določilih prejšnjega odstavka.
Do jamskega dodatka so upravičeni tudi pripravniki, učenci
ter študentje na praksi oziroma počitniškem delu za vsako uro dela pod zemljo.
1.6.2 Dodatek za nočno delo
102. člen
Za nočno delo se šteje čas med 23. in 6. uro. Če je z razporeditvijo
delovnega časa določena nočna delovna izmena, se šteje za nočno delo osem
nepretrganih ur v času med 22. in 7. uro.
Za nočno delo pripada delavcu dodatek v višini 40% od njegove
urne osnovne plače za tekoče delo.
1.6.3 Dodatek za popoldansko delo
103. člen
Za popoldansko izmeno se šteje čas od 14. do 22. ure oziroma
čas, ki se ujema s popoldansko izmeno, če je delo organizirano izmensko ali v
turnusu. 
Za delo v popoldanski izmeni pripada delavcu dodatek v višini
10% od njegove urne osnovne plače za tekoče delo.
1.6.4 Dodatek za delo v deljenem delovnem času
104. člen
Dodatek za deljen delovni čas znaša 15% od delavčeve urne
osnovne plače, če traja prekinitev delovnega časa 1 uro ali več.
Dodatek za deljen delovni čas gre pod enakimi pogoji pripravnikom,
učencem in študentom na praksi oziroma počitniškem delu.
Če delavec dela v deljenem delovnem času samo občasno, se
znesek iz prvega odstavka preračuna na dneve, ko dela v deljenem delovnem času.
1.6.5 Dodatek za dežurstvo
105. člen
Za opravljanje dežurstva na domu oziroma pripravljenost na
poziv doma pripada delavcu za vsako uro 30% od njegove osnovne plače.
Dodatek za takšno obliko dežurstva izključuje pravico do
drugih dodatkov.
Za opravljanje dežurstva v podjetju izven rednega delovnega časa
pripadajo delavcu poleg osnovne plače še ostali dodatki.
1.6.6 Dodatek za delo v podaljšanem delovnem času
106. člen
Za delo, ki traja dlje, kot poln delovni čas, pripada delavcu
dodatek v višini 50% njegove urne osnovne plače za tekoče delo.
1.6.7 Dodatek za delo na nedeljo
107. člen
Za delo na nedeljo pripada delavcu dodatek v višini 50% od
njegove osnovne plače za tekoče delo.
1.6.8 Dodatek za delo na dan praznika
108. člen
Za delo na dan praznika ter na dan rudarjev in po zakonu
plačane dela proste dneve, pripada delavcu poleg nadomestila iz 119. člena še
50% od njegove osnovne plače za tekoče delo.
1.6.9 Dodatek mentorjem pripravnikov
109. člen
Mentorji pripravnikov V., VI. in VII. zahtevnostne stopnje, ki
naloge mentorstva nimajo zajete v opisu svojih delovnih mest, so za izvajanje
pripravištva upravičeni do dodatka v višini:
-       
za enega pripravnika                12%
-       
za dva pripravnika                    17%
-       
za tri pripravnike                       20%
Osnova za obračun je povprečna bruto plača na zaposlenega v
gospodarstvu Slovenije v preteklih treh mesecih.
Do tega dodatka je upravičen mentor za vsako uro izvajanja
programa pripravništva.
Pogoj za pridobitev pravice do dodatka iz prejšnjega odstavka
, je izdelan program in njegovo dosledno izvajanje, izdelava ustreznih poročil
ter nemoteno izvajanje svojih del in nalog.
1.6.10 Dodatek za delovno dobo
110. člen
Delavcu pripada za vsako leto pokojninske dobe dodatek v
višini 0,5% njegove mesečne osnovne plače.
V pokojninsko dobo se šteje vsa doba (dejanska in beneficirana),
ki jo je delavec izpolnil od prve zaposlitve dalje.
Pripadajoči dodatek se delavcu obračuna v mesecu, ko izpolni
ustrezno pokojninsko dobo.
1.6.11 Dodatek za nadomeščanje odsotnega delavca
111. člen
Pogoji in način uveljavitve dodatka za nadomeščanje odsotnega
delavca se podrobneje opredelijo v podjetniški kolektivni pogodbi.
2. Nadomestila plač zaposlenih
112. člen
Nadomestila plač v nobenem primeru odsotnosti z dela ne
morejo biti višja od skupne plače, ki bi jo delavec dosegel, če bi delal in
dosegel svoj dosedanji povprečni delovni učinek.
2.1. Nadomestilo za čas bolezni oziroma poškodb pri delu in
za čas medicinske rehabilitacije
113. člen
(se ne uporablja)
Nadomestilo plač za čas odsotnosti z dela zaradi bolezni za
prvih 30 delovnih dni, se posameznemu delavcu zagotavlja v višini:
-       
najmanj 80% osnove za odsotnost z dela zaradi bolezni ali poškodbe izven
dela,
-       
100% osnove ob odsotnosti z dela zaradi poškodbe pri delu oziroma
poklicne bolezni.
Osnova za nadomestilo plače v času odsotnosti z dela zaradi
bolezni ali poškodbe, je enaka osnovni plači, ki bi jo delavec prejel, če bi
delal, povečani za dodatek za delovno dobo.
2.2. Nadomestilo delavcem s preostalo delovno zmožnostjo (invalidom
II. in III. kategorije) za čas čakanja na poklicno rehabilitacijo oziroma ustrezno
delo
114. člen
Delavec s preostalo delovno zmožnostjo je upravičen za čas
čakanja na poklicno rehabilitacijo in za čas čakanja na ustrezno delo do
nadomestila plače v višini 80% pokojninske osnove za odmero invalidske
pokojnine.
Osnova za odmero nadomestila, usklajevanje nadomestila, začetek
in konec koriščenja pravice oziroma izplačevanja nadomestila, se določa v
višini in na način, določenem v zakonu o pokojninsko invalidskem zavarovanju.
2.3. Nadomestilo za začasno in trajno presežne delavce
115. člen
(se ne uporablja)
Delavec, ki je poslan na prekvalifikacijo ali dokvalifikacijo
kot začasno ali trajno nepotreben, je za čas dokvalifikacije ali
prekvalifikacije upravičen do nadomestila plače v višini 100% osnovne plače, ki
bi jo prejemal na svojem delovnem mestu, povečane z dodatkom za delovno dobo.
Delavcem, katerih delo v podjetju začasno ali trajno ni več
potrebno in jim je zagotovljena pravica do nadomestila za čas čakanja na delo
oziroma za čas do dokončnosti sklepa o prenehanju delovnega razmerja, to
nadomestilo pripada do 6 mesecev v višini najmanj 70% osnovne plače, ki bi jo prejemali
na svojem delovnem mestu, povečane z dodatkom za delovno dobo.
Delavec, ki kot začasni presežek dela skrajšan delovni čas,
je za ure od skrajšanega do polnega delovnega časa po tej kolektivni pogodbi
upravičen do nadomestila v višini 70% osnovne plače, ki bi jo prejemal na
svojem delovnem mestu, povečane z dodatkom za delovno dobo.
2.4. Nadomestilo za čas rednega letnega dopusta
116. člen
(se ne uporablja)
Za čas rednega letnega dopusta je delavec upravičen do nadomestila
v višini njegove osnovne plače, izračunane iz osnove tekočega meseca, ko je bil
delavec na dopustu, povečane za dodatek za delovno dobo ter jamski dodatek za delavca,
ki je do njega upravičen.
2.5. Nadomestilo za čas izrednega plačanega dopusta
117. člen
(se ne uporablja)
Za čas vseh možnih plačanih oblik upravičenih odsotnosti z
dela po tej kolektivni pogodbi pripada delavcu nadomestilo, obračunano na enak
način kot v predhodnem členu te kolektivne pogodbe.
2.6. Nadomestilo za čas izobraževanja
118. člen
(se ne uporablja)
Za čas odsotnosti z dela zaradi izobraževanja, ki je v interesu
podjetja, pripada delavcu nadomestilo v višini osnovne plače tekočega meseca, povečane
za dodatek za delovno dobo.
2.7. Nadomestilo za dneve praznikov
119. člen
Za dneve praznikov ter za dan rudarjev in po zakonu določene
dela proste dneve, pripada delavcu nadomestilo v višini njegove osnovne plače
tekočega meseca, povečane za dodatek za delovno dobo in jamski dodatek za
delavca, ki je do njega upravičen.
2.8. Nadomestilo za izčrpanost
120. člen
Delavcem, ki imajo najmanj 32 let pokojninske dobe ali so
stari 50 let in so prisiljeni zaradi telesne izčrpanosti in onemoglosti
spremeniti delo, pripada nadomestilo za izčrpanost v višini razlike med obema
skupnima plačama. 
Do nadomestila za izčrpanost niso upravičeni delavci, ki so
invalidsko kategorizirani.
2.9. Nadomestilo za čas, ko delavec brez svoje krivde ne
more delati
121. člen
Za čas, ko delavec brez svoje krivde ne more delati, se šteje
čas:
-       
elementarnih nesreč,
-       
okvar na strojnih napravah,
-       
prekinitev dobave električne energije, tehnološke pare in vode,
-       
ovir v dobavi materiala,
-       
izpada delovnih ur zaradi organizirane stavke, v kateri sodeluje najmanj
tretjina zaposlenih delavcev podjetja in ko se ure tega izpada ne nadomestijo z
delom,
-       
ostalih primerov višje sile oziroma primerov, ko delavec ne dela brez
lastne krivde.
Če delavec v času iz predhodnega odstavka ni delal in ni bilo
mogoče s prerazporeditvijo izpadlega delovnega časa nadomestiti ali delavca
razporediti na druga dela in naloge, mu za čas, ko ni delal, pripada
nadomestilo v višini 80% njegove osnovne plače za poln delovni čas tekočega
meseca, povečano za dodatek za delovno dobo. Za takšne namene se praviloma
lahko izkoristi do 10 dni rednega letnega dopusta v posameznem koledarskem
letu. (se
ne uporablja)
2.10. Nadomestilo za ogrevanje (deputatni premog)
122. člen
Deputatni premog je vrednostno izražena naturalna dajatev, do
katere so upravičeni delavci podjetij. Količina deputatnega premoga znaša 3,6
tone rjavega premoga oziroma 5,4 tone lignita na leto. Deputatno karto za
tekoče leto dobi delavec praviloma pri izplačilu plač za mesec januar in velja do
roka, ki je na njej naveden. Delavec, ki mu preneha delo v podjetju zaradi
upokojitve, je upravičen do tega premoga do konca koledarskega leta, v katerem
se je upokojil. Družina delavca, ki je umrl, prejema ta premog do konca
koledarskega leta.
Specifične pravice delavcev do tega prejemka, s kriteriji in
merili, se konkretno določijo v kolektivni pogodbi podjetja.
2.11. Nadomestilo delavcem, pri katerih obstaja neposredna nevarnost
za nastanek invalidnosti
123. člen
Delavec, pri katerem je podana neposredna nevarnost za
nastanek invalidnosti, ugotovljena z odločbo Zavoda za pokojninsko in
invalidsko zavarovanje Slovenije, ima pravico do nadomestila:
a)    
za čas čakanja na poklicno rehabilitacijo v višini 80% od pokojninske
osnove;
b)    
za čas čakanja na razporeditev oziroma zaposlitev na ustreznem delu v
višini 80% od pokojninske osnove
c)    
za čas pokojninske rehabilitacije v višini 100% od pokojninske osnove;
d)    
zaradi manjše plače na drugem ustreznem delu.
Osnova za odmero nadomestil, usklajevanje nadomestil, začetek
in konec koriščenja pravice oziroma izplačevanja, se določa v višini in na
način kot to določa zakon o pokojninsko-invalidskem zavarovanju za invalide.
3. Drugi stroški dela
3.1. Prevoz na delo in z dela
124. člen
Delavcem, pripravnikom, učencem in študentom na praksi se
krijejo stroški za prevoz na delo in z dela v višini stroškov za prevoz z
javnim prevoznim sredstvom za dneve, ko delavec dejansko dela. Ti stroški se
povrnejo za prevoz od stalnega oziroma začasnega bivališča, ki je bližje
delovnemu mestu in nazaj.
Kjer ni možnosti za prevoz z javnimi prevoznimi sredstvi, se
delavcu povrnejo stroški prevoza na delo in iz dela, za uporabo osebnega
avtomobila v višini 10% od cene super bencina, za uporabo motornega kolesa pa
5% od cene super bencina, za vsak dejansko prevoženi kilometer.
3.2. Povračilo stroškov za ločeno življenje
125. člen
Osnova povračila stroškov za ločeno življenje so stroški za
stanovanje v kraju, kjer delavec začasno dela, izven kraja svojega stalnega
bivališča in ločeno od svoje ožje družine ter stroški za prehrano, ki presegajo
običajne stroške, ki bi jih delavec imel, če bi živel skupaj s svojo ožjo
družino. 
Znesek povračila stroškov za ločeno življenje je naveden v
tarifni prilogi.
3.3. Povračilo stroškov za prehrano na delu
126. člen
Delavcu pripada povračilo stroškov prehrane med delom, za
dneve prisotnosti na delu, ko ne prejema drugih povračil (npr. dnevnice).
Do povračila stroškov za prehrano so upravičeni tudi dijaki
in študentje na obvezni praksi in počitniškem delu ter tisti delavci, ki delajo
skrajšan delovni čas, za dneve, ko so prisotni na delu in ko imajo pravico do
odmora med delom. 
Konkretna višina za tekoče leto je navedena v veljavni letni
tarifni prilogi k tej kolektivni pogodbi.
3.4. Nagrade učencem in študentom na obvezni praksi
127. člen
Višina nagrade učencev se določi v odstotkih od povprečne
neto plače na zaposlenega delavca v gospodarstvu Slovenije, izplačane v
preteklem mesecu, glede na letnik šolanja in na oceno uspešnosti, po naslednji
lestvici:
Študentom na obvezni praksi pripada nagrada glede na stopnjo
šolanja, in sicer:
-       
študentom na višji šoli 50% in
-       
študentom na visoki šoli 60% povprečne neto plače na zaposlenega v
gospodarstvu Slovenije v preteklem mesecu.
Polkvalificirana ali kvalificirana dela v jamski proizvodnji lahko
opravljajo samo tisti praktikanti, ki že imajo ustrezno izobrazbo v rudarski
stroki, npr. končano poklicno šolo rudarske ali druge smeri, tehniško šolo
rudarske smeri itd.
3.5. Nagrade za inovacije
128. člen
Delavec, ki z ustvarjalnostjo pri delu z dosežki inovativne dejavnosti
(izumom, modelom, vzorcem, blagovno znamko, tehnično izboljšavo ali koristnim
predlogom) prispeva k povečanju dobička oziroma zmanjšanju stroškov ali motenj
v poslovanju podjetja, ima na tej podlagi pravico do nagrade in do drugih oblik
materialnih in moralnih stimulacij.
Osnovni vir financiranja inovacijske dejavnosti je prihranek,
ki se ustvarja z inovacijami. Za ugotavljanje tega dobička je treba določiti
vse kalkulativne in evidenčne elemente stroškov in prihodkov.
Vir financiranja inovacijske dejavnosti je lahko tudi del finančnih
sredstev, ki jih podjetje nameni za raziskave in razvoj ter finančna sredstva,
ki jih podjetje pridobi v ta namen iz drugih virov.
Delavcu pripada za inovacijo nagrada v višini najmanj 3%
letne čiste gospodarske koristi. Nagrada za inovacijo se določi s pogodbo med
inovatorjem in direktorjem.
Vse oblike ustvarjalnosti, stimulacij ter konkretni delež gospodarske
koristi inovacije, ki ga dobi inovator na podlagi meril in način dela
inovacijske dejavnosti, so opredeljene v pravilniku o inovacijski dejavnosti
podjetja.
3.6. Regresiranje letnega dopusta delavcev
129. člen
Sredstva regresa za letni dopust so namenjena nadomestilu dela
stroškov letnega oddiha delavcev.
Regres se v celoti ali delno izplača praviloma pri aprilski plači,
vendar najkasneje do izplačil junijske plače tekočega leta.
Konkretna višina regresa za letni dopust za tekoče leto je
navedena v veljavni letni tarifni prilogi k tej kolektivni pogodbi.
3.7. Jubilejne nagrade
130. člen
Do nagrad ob delovnih jubilejih so upravičeni vsi delavci, ki
so oziroma bodo v posameznem koledarskem letu izpolnili:
1.     
10, 20 in 25 let celotne delovne dobe za delavce obratov jamske
proizvodnje. Za 25-letni jubilej se upošteva tudi za delavce, ki so delali v
jami več kot 15 let in delajo ob izpolnitvi jubileja na zunanjih delovnih
mestih.
2.     
10, 20 in 30 let celotne delovne dobe za delavce, ki delajo na
nebeneficiranih delovnih mestih.
Vsi tisti jubilanti obratov jamske proizvodnje in ostali, ki
delajo na beneficiranih delovnih mestih, katerim se izplača nagrada za 25 let
delovne dobe in so po tem obdobju zaradi kakršnihkoli vzrokov premeščeni v
zunanje obrate, nimajo pravice še do izplačila nagrade za 30-letno delovno dobo,
ko jo izpolnijo.
Nagrade ob delovnih jubilejih znašajo:
-       
za 10 let delovne dobe 50%
-       
za 20 let delovne dobe 75%
-       
za 25 oziroma 30 let delovne dobe 100%
uradno objavljene povprečne neto mesečne plače na zaposlenega
v gospodarstvu Slovenije v preteklih treh mesecih pred podelitvijo nagrade.
3.8. Odpravnina ob upokojitvi delavcev
131. člen
Odpravnina ob upokojitvi znaša najmanj 3 in največ 5 povprečnih
neto mesečnih plač na zaposlenega v gospodarstvu Slovenije v preteklih treh
mesecih pred podelitvijo.
Delavec, ki ima ob odhodu v pokoj doseženih do vključno 19
let pokojninske dobe, ima pravico do odpravnine v višini treh povprečnih neto
plač iz predhodnega odstavka.
Delavec, ki ima ob odhodu v pokoj doseženih 20 do vključno 24
let pokojninske dobe, ima pravico do odpravnine v višini štirih povprečnih neto
plač iz prvega odstavka.
Delavec, ki ima ob odhodu v pokoj doseženih 25 in več let pokojninske
dobe in delavec, ki je invalidsko upokojen zaradi nezgode pri delu ali poklicne
bolezni, ima pravico do odpravnine v višini petih povprečnih neto plač iz
prvega odstavka.
Enak znesek kot ob odhodu v pokoj, pripada po določilih tega
člena ob smrti delavca najožjim članom njegove družine.
V primeru smrti delavca kot posledice nesreče pri delu pripada
najožjim članom njegove družine odpravnina v višini petih povprečnih neto plač,
ne glede na doseženo pokojninsko dobo umrlega delavca.
Delavcu, ki odhaja v pokoj, se izplača odpravnina pri zadnjem
izplačilu plače. V primeru smrti, ko prejme izplačilo družina umrlega delavca,
se izplačilo izvrši takoj.
3.9. Solidarnostne pomoči
132. člen
Sindikat mora imeti pregled nad socialnim stanjem delavcev, še
posebej nad tistimi, ki so socialno ogroženi zaradi materialnih in socialnih
razmer in ki z vsemi prejemki iz dela in zunaj njega ne dosegajo družbeno
dogovorjenega življenjskega minimuma na družinskega člana.
Upravičenost do solidarnostnih pomoči predlaga in presodi sindikat
v naslednjih primerih (pod pogoji, da delavec oziroma upravičenec ne pridobi
pomoči iz drugih naslovov):
1.     
Pomoč podjetja družini delavca, ki je umrl zaradi posledic nesreče pri
delu, v višini razlike med pogrebnimi stroški po računu pristojnega podjetja in
zneskom, ki je v ta namen priznan po drugih predpisih.
2.     
Pomoč delavcu v primeru daljše bolezni ali ob smrti ožjega družinskega
člana v višini povprečne neto plače v gospodarstvu Republike Slovenije za
pretekle tri mesece.
3.     
Enkratna pomoč ob elementarni nesreči ali požaru, ki je prizadel delavca
ali njegovo družino, v skladu z internimi kriteriji do dveh povprečnih neto
plač v gospodarstvu Slovenije v preteklih treh mesecih.
4.     
Obdaritev otrok ponesrečenih rudarjev.
5.     
Enkratna pomoč ob nastanku težje invalidnosti.
III. POVRAČILA STROŠKOV V ZVEZI Z DELOM - STROŠKI STORITEV
1. Službena potovanja v državi
133. člen
Med povračila stroškov, ki jih imajo delavci pri opravljanju svojih
delovnih obveznosti na službenem potovanju spadajo:
-       
dnevnice, kot povračila stroškov prehrane,
-       
povračilo stroškov za prenočišče,
-       
povračilo stroškov za prevoz.
Do povračila stroškov na službenem potovanju so upravičeni
delavci, ki so napoteni na potovanje, in sicer pod enakimi pogoji in v višini,
ki je določena v tarifni prilogi.
2. Drugi stroški na službenih potovanjih v državi
in tujini
134. člen
Delavcem se povrnejo tudi drugi stroški, ki so nastali na
službenih potovanjih v državi in v tujini in so v neposredni zvezi z
izvrševanjem nalog, npr.: stroški za telefonske pogovore, teleks, telefaks,
telegrame, poštne pošiljke, prevoz blaga in prtljage, rezervacije, prevoz s
taksijem, če na tej relaciji ni drugih sredstev javnega prometa ipd.
3. Povračilo stroškov za delo na terenu
135. člen
Terenski dodatek pripada delavcem, če sta na terenu prehrana
in prenočišče organizirana, drugače imajo pravico do povračil stroškov po
potnem nalogu.
Terenski dodatek in dnevnica se izključujeta.
Višina terenskega dodatka je opredeljena v tarifni prilogi.
4. Preventivno zdravstveno varstvo
136. člen
Osnovni namen zagotavljanja zdravstvenega varstva delavcev je
preprečevanje obolelnosti in zmanjševanje števila invalidnih delavcev v
podjetju z izvajanjem prilagojenih programov medicine dela.
Pogoji in možnosti uveljavitve te pravice se podrobneje določijo
v podjetniški kolektivni pogodbi, če obstajajo razpoložljivi viri sredstev za
te namene.
5. Klimatsko zdravljenje delavcev
137. člen
Za revitalizacijo delavcev je klimatsko zdravljenje
medicinsko zaželeno, ni pa nujno. Pogoji in možnosti uveljavitve te pravice se
podrobneje določijo v podjetniški kolektivni pogodbi, če obstajajo
razpoložljivi viri sredstev za te namene.
6. Ostali izdatki, ki bremenijo stroške
138. člen
V breme materialnih stroškov se krijejo:
1.     
izdatki za posebne varstvene obleke, obutev ter druga osebna zaščitna
sredstva, njihovo čiščenje in popravila,
2.     
izdatki za posebna okrepčila ob večjih okvarah na napravah ali delovnih
sredstvih in elementarnih nesrečah,
3.     
sredstva za zavarovanje delavcev.
IV. POSLOVNI IZID
Delitev dobička
139. člen
Od dobička, namenjenega za delitev delavcem, se 80% razdeli
delavcem sorazmerno njihovim izplačanim osnovnim bruto plačam v poslovnem letu,
povečanim za dodatek za delovno dobo in jamski dodatek, 20% dobička pa po merilih,
ki jih vnaprej določi direktor.
Deleži zaposlenih iz dobička se obračunajo takrat, ko podjetje
doseže čisti dobiček in zanj obstaja pravna podlaga.
V. PLAČA SINDIKALNIH ZAUPNIKOV
140. člen
Za opravljanje profesionalne predsedniške sindikalne funkcije
v podjetju pripada sindikalnemu delavcu plača, ki ne more biti nižja od plače,
ki jo je delavec prejemal pred začetkom opravljanja te funkcije. 
Višino plače iz prejšnjega odstavka se v podjetjih opredeli v
pogodbi iz 147. člena te pogodbe. 
Volonterski funkcionarji sindikata v podjetju so v času opravljanja
te funkcije razporejeni na delovna mesta, ki so jih opravljali pred nastopom
funkcije. 
Sindikalnim funkcionarjem pripadajo za opravljanje funkcije
tudi vse druge pravice pod pogoji, ki jih določa ta kolektivna pogodba.
Sindikat podjetja in pogoji za njegovo delovanje
141. člen
Delavci imajo pravico, da se zaradi razvijanja in obrambe lastnih
ekonomskih in socialnih koristi združujejo v sindikalno organizacijo podjetja.
Delavci se prostovoljno včlanijo v sindikat, organizirajo njegovo delovanje in
aktivnosti v skladu s statutom, pravili in drugimi predpisi. 
Delovanja sindikata ni mogoče omejiti z odločitvami organov
podjetja.
1. Pravice in dolžnosti podjetja in sindikata podjetja
142. člen
Sodelovanje podjetja in reprezentativnega sindikata poteka preko
organa upravljanja oziroma njegovega predstavnika, direktorja, delavcev s
posebnimi pooblastili in odgovornostmi ter sindikalnimi zaupniki.
143. člen
Organ upravljanja podjetja, direktor in strokovne službe so
dolžni v vseh primerih posredovati sindikatu vabila, gradiva in podatke vsaj 7
dni pred sejo ustreznega organa. Kolikor pisni materiali in vabila niso
posredovani pravočasno, lahko sindikat zahteva preložitev obravnave za enako število
dni.
Prav tako se mora zagotoviti predstavnikom sindikata oziroma
neodvisnim strokovnjakom, ki jih angažira sindikat, pravočasen dostop do vseh
podatkov, ki so pomembni za materialni in socialni položaj članov sindikata
oziroma delavcev.
144. člen
Organ upravljanja podjetja in direktor so dolžni, poleg primerov
določenih z zakonom in to kolektivno pogodbo, še obvezno zahtevati in
obravnavati mnenje sindikata pred sprejemom:
1.     
vsake odločitve, s katero se posredno ali neposredno urejajo kolektivne
pravice in obveznosti iz delovnega razmerja vseh ali določenega števila oziroma
posameznih kategorij delavcev v podjetju, v primeru kolektivnega ali
individualnega odpusta delavcev, zlasti pa v primerih odločanja o razporeditvi
delovnega časa, trajanja izrednega kolektivnega dopusta, izvajanju ukrepov za
varstvo pri delu, pogojih dela, presežnih delavcih, družbenem standardu ipd.,
2.     
vsake odločitve o individualnih pravicah in obveznostih posameznih
delavcev, pri katerih pritožba ne zadrži izvršitve, razen odločitve o plači
delavca. 
Zahtevo za mnenje se posreduje pooblaščenemu sindikalnemu
zaupniku. Opustitev takšne zahteve ali opustitev dolžne obravnave posredovanega
mnenja sindikata pred sprejemom odločitve iz prvega odstavka tega člena, se
šteje za bistveno kršitev pravil postopka odločanja o pravicah in obveznostih
delavcev.
145. člen
Sindikat se pri oblikovanju mnenja o odločitvah iz prejšnjega
člena in pri svojem ukrepanju v primeru neupoštevanja takšnega mnenja s strani
vodstva in organa upravljanja podjetja, zavezuje upoštevati tudi podjetniški
interes.
2. Priznani in plačani delovni čas za sindikalno delo
146. člen
Podjetje v skladu s to kolektivno pogodbo zagotavlja naslednji
obseg plačanega sindikalnega dela med rednim delovnim časom:
1.     
za opravljanje nalog sindikata najmanj po 1 uro na delavca na leto. V
tako določeno število ur se ne števa sodelovanje sindikalnih funkcionarjev in
njihovih predstavnikov v organih višjih oblik sindikalne organiziranosti
(teritorialnih, panožnih, funkcionalnih oziroma solidarnostnih), udeležba na
sindikalnih sejah, posvetih in izobraževanju izven podjetja kot tudi ne
profesionalnih sindikalnih funkcionarjev,
2.     
za usposabljanje sindikalnih zaupnikov iz podjetja, najmanj 5 plačanih
delovnih dni letno na zaupnika, vendar skupno število ur ne sme presegati
tretjine ur predhodne točke.
Potreben čas za opravljanje nalog, ki jih sindikat podjetja prevzame
dodatno na podlagi neposrednega dogovora s podjetjem, se priznava in plača
posebej in izven dogovorjenega fonda ur za sindikalno delo.
147. člen
Direktor podjetja in predsednik sindikata podjetja se zavezujeta,
da bosta na podlagi te kolektivne pogodbe sklenila poseben dogovor o pogojih za
delovanje sindikata, njegovih organov in zaupnikov (prostori, tehnično in
administrativno delo ipd.) najkasneje v roku 30 dni po sklenitvi te pogodbe.
3. Določitev sindikalnih zaupnikov v podjetju
148. člen
Poleg predsednika in sekretarja sindikata podjetja, ki jima je
v skladu s pravili sindikata podjetja priznan status sindikalnih zaupnikov,
imajo to funkcijo še po trije voljeni sindikalni funkcionarji iz vsake
zaključene organizacijske enote oziroma obrata.
Iz vsake organizacijske enote oziroma obrata, kjer je več kot
šeststo članov sindikata, se na vsakih dodatnih dvesto članov lahko voli še po
enega zaupnika.
Poleg sindikalnih zaupnikov se po obratih na enak način in
istočasno izvoli še enako število namestnikov, katerim v času nadomeščanja
pripadajo enake pravice, obveznosti in odgovornosti kot zaupnikom. To velja
tudi za delovnopravno imuniteto v in izven časa nadomeščanja za dejanja in
aktivnosti, ki jih je funkcionar izvajal v času nadomeščanja.
Sindikalni zaupniki in njihovi namestniki določijo izmed sindikalnih
zaupnikov glavnega zaupnika, ki je vodja podružnice na nivoju organizacijske
enote ali obrata in član izvršilnega odbora sindikata podjetja.
149. člen
Sindikat podjetja lahko v skladu s svojo reprezentativnostjo imenuje
do tri sindikalne delavske predstavnike v svojstvu zaupnikov, ki na strokovnih
področjih branijo interese sindikata, pomagajo delavcem pri ohranitvi ali
izboljšanju njihovih delovnih in življenjskih pogojev, sodelujejo pri razreševanju
pritožb ali sporov, pripravljajo strokovne materiale in sodelujejo pri vseh
sindikalnih pogajalskih funkcijah v in izven podjetja.
150. člen
Sindikalni zaupnik pridobi status pooblaščenega predstavnika sindikata
s pravicami in dolžnostmi po tej kolektivni pogodbi z dnem, ko je direktorju in
organu upravljanja podjetja vročen pisni sklep sindikata podjetja.
Sindikalnemu zaupniku mora biti izdano tudi pisno pooblastilo
sindikata podjetja. Če ni v pisnem pooblastilu sindikata podjetja določeno
drugače, imajo sindikalni zaupniki v razmerju do vodstva podjetja in organov
upravljanja ter do inšpekcije dela enake pravice in dolžnosti.
4. Pravice in dolžnosti sindikalnih zaupnikov
151. člen
Sindikalni zaupnik je poblaščen predstavnik sindikata podjetja
pri uresničevanju sindikalnega varstva pravic in interesov delavcev.
Vsa pravna in nepravna dejanja in ravnanja sindikalnega zaupnika
v razmerju do vodstva podjetja in organov upravljanja se štejejo kot akti
delovanja sindikata podjetja.
Vodstvo in organi upravljanja podjetja sodelujejo s
sindikatom preko sindikalnih zaupnikov.
152. člen
Podjetje mora sindikalnemu zaupniku zagotoviti vse potrebne
pogoje za hitro in učinkovito opravljanje sindikalne dejavnosti, s katerimi se
varujejo pravice in interesi delavcev. V zvezi s tem ima sindikalni zaupnik
zlasti pravico, da se bori za uveljavljanje novih oziroma vedno večjih
kolektivnih delavskih pravic ter njihovo normiranje v kolektivni pogodbi
oziroma, da varuje že pridobljene pravice, zapisane v zakonih in tej kolektivni
pogodbi.
153. člen
Sindikalni zaupnik mora opravljati sindikalno dejavnost na
način, ki ne bo zmanjševal učinkovitosti poslovanja podjetja ali neutemeljeno
povzročal slabih medsebojnih odnosov. Sindikalni zaupnik je dolžan, da:
-       
sindikalno dejavnost opravlja le v okviru delovnega časa, dogovorjenega
s to kolektivno pogodbo,
-       
ne organizira stavk in drugih oblik motenja delovnega procesa, če je
mogoče kršitev pravic učinkovito preprečiti ali odpraviti po redni pravni poti
ali na drug primeren način,
-       
izbiro oblik, metod in sredstev za uresničevanje svoje varstvene funkcije
prilagaja teži in pomenu storjenih kršitev,
-       
argumentirano nastopa nasproti pristojnim vodilnim delavcem in organom
pri zavzemanju za delavske pravice,
-       
zaradi sindikalnega dela ne zanemarja svojih rednih delovnih dolžnosti
ali kako drugače zlorablja položaj in pooblastila sindikalnega zaupnika.
V primeru, da sindikalni zaupnik ne opravlja obveznosti v
skladu z zakonom in to kolektivno pogodbo, je izvršilni organ sindikata
podjetja dolžan na svojo ali pobudo direktorja kritično oceniti njegovo delo ali
ravnanje ter v skladu s svojimi pravili zahtevati tudi njegovo razrešitev
oziroma odpoklic.
154. člen
Direktor podjetja je dolžan najmanj enkrat mesečno povabiti
sindikalne zaupnike v podjetju na razgovor zaradi skupne proučitve stanja na
področju varstva delavskih pravic v podjetju in dogovora o potrebnih ukrepih.
155. člen
Sindikalni zaupnik uživa delovnopravno imuniteto.
Sindikalnega zaupnika v času trajanja njegove funkcije in še dve leti po njenem
preteku oziroma razrešitvi brez soglasja sindikata podjetja ni mogoče:
1.     
prerazporediti v izmeni oziroma obratu v okviru podjetja ali celo v
drugo podjetje oziroma organizacijo,
2.     
uvrstiti med presežne delavce,
3.     
mu znižati plače,
4.     
začeti proti njemu disciplinski ali odškodninski postopek in
5.     
ga kako drugače postavljati v manj ugoden oziroma podrejen položaj.
Vsak gornji ukrep oziroma odločitev je brez pravnega učinka,
če sindikat k njej ne da pisnega soglasja. Sindikat odkloni soglasje, če oceni,
da je odločitev posledica sindikalne dejavnosti sindikalnega zaupnika,
pristojni vodilni delavec ali organ pa lahko o tem sproži postopek pred
organom, ki je pristojen za reševanje sporov iz te pogodbe. Dokazno breme je na
organu podjetja.
Določila zakona in te kolektivne pogodbe o delovnopravni imuniteti
sindikalnih zaupnikov se uporabljajo tudi za ostale sindikalne aktiviste v
podjetju.
Pravice in dolžnosti v zvezi s stavko
156. člen
Delavci imajo pravico do stavke, pri čemer je z načinom in
obliko organiziranja stavke potrebno zagotoviti opravljanje tistih nujnih
opravil, ki so pogoj, da prekinitev dela ne ogrozi dela ali prebivalstva,
življenja, varnosti in zdravja ljudi. Z načinom izvedbe stavke je treba
zagotoviti varnost in varovanje opreme in naprav.
157. člen
S stavko delavci uveljavljajo svoje pravice, zahteve in interese
v zvezi z njihovim ekonomskim, materialnim in socialnim položajem.
Stavka se organizira v primerih neizpolnjevanja te in kolektivnih
pogodb podjetij ter poslabšanja ekonomskega, materialnega in socialnega
položaja delavcev v skladu z zakonom o stavkah in stavkovnimi pravili.
158. člen
Stavka se organizira v naslednjih oblikah:
-       
z grožnjo s stavko,
-       
z opozorilno stavko,
-       
s stavko s prekinitvijo dela, ki ima za posledico določeno omejitev
oskrbe z energijo.
159. člen
Pogoji za začetek stavke, oblike stavke, vodenje in organiziranje
stavke, čas trajanja stavke in postopek usklajevanja zahtev in interesov se
uredijo s stavkovnimi pravili.
160. člen
Odločitev za stavko je osebna pravica delavca, v skladu s
prejšnjim členom.
Proti delavcem zaradi udeležbe v stavki ni mogoče uvesti
postopka zaradi kršitve delovne obveznosti.
V času trajanja stavke delavcev v skladu z določbami kolektivne
pogodbe, ni možno suspendirati ali jim zaradi stavke prekiniti delovno
razmerje.
Pravice delavcev do varovanja osebnih podatkov
161. člen
Delavec ima pravico do varstva svojih osebnih podatkov, ki se
zbirajo v podjetju.

Katalog
delovnih mest v panogi premogovništva Slovenije
Tarifna
priloga h kolektivni pogodbi premogovništva Slovenije za leto 1996
Aneks
št. 1 h kolektivni pogodbi premogovništva Slovenije
Aneks
št. 2 h Kolektivni pogodbi premogovništva Slovenije
Aneks
št. 3 h Kolektivni pogodbi premogovništva Slovenije
Aneks
št. 4 h Kolektivni pogodbi premogovništva Slovenije
Aneks
št. 5 h Kolektivni pogodbi premogovništva Slovenije

Kolektivna pogodba premogovništva Slovenije
(Uradni list RS, št. 44/96) vsebuje naslednje končne določbe:
»KONČNE DOLOČBE
162. člen
Kolektivna pogodba dejavnosti premogovništva Slovenije se
objavi in posreduje na način, da je dostopna vsem zainteresiranim zaposlenim
delavcem in organom podjetij najkasneje v enem mesecu po njeni uveljavitvi.
163. člen
Pogodbeni stranki posredujeta v registracijo in objavo sklenjeno
kolektivno pogodbo oziroma njene spremembe in dopolnitve v skladu z navodili o
registraciji kolektivnih pogodb.
164. člen
Ta kolektivna pogodba začne veljati naslednji dan po objavi v
Uradnem listu Republike Slovenije.

Zakon o minimalni plači, o načinu usklajevanja
plač in o regresu za letni dopust v obdobju 1999-2001 – ZMPUPR (Uradni list RS,
št. 39/99) v zvezi z uporabo določb
kolektivne pogodbe določa:
»26. člen
[…]
V času veljavnosti tega zakona se ne uporabljajo tiste
določbe kolektivnih pogodb in drugih predpisov, ki so v nasprotju s tem
zakonom.«;
ter vsebuje naslednjo končno določbo:
»27. člen
Ta zakon začne veljati naslednji dan po objavi v Uradnem
listu Republike Slovenije.«.

Razlaga kolektivne pogodbe premogovništva
Slovenije (Uradni list RS, št. 73/03) določa:
»Skladno s to razlago se tako uporabljajo le tiste določbe
KPPS, ki niso v nasprotju z določbami zakona o delovnih razmerjih (Uradni list
RS, št. 42/02).«;
ter vsebuje naslednjo končno določbo:
»II
Ta razlaga se objavi v Uradnem listu Republike Slovenije.«.

Aneks št. 1 h kolektivni pogodbi
premogovništva Slovenije (Uradni list RS, št. 100/04) vsebuje naslednjo končno določbo:
»4. člen
Ta aneks začne veljati naslednji dan po objavi v Uradnem listu
Republike Slovenije.«.

Aneks št. 2 h Kolektivni pogodbi
premogovništva Slovenije (Uradni list RS, št. 81/05) vsebuje naslednjo končno določbo:
»4. člen
Ta aneks začne veljati naslednji dan po objavi v Uradnem
listu Republike Slovenije.«.

Zakon o kolektivnih pogodbah – ZkolP (Uradni
list RS, št. 43/06) v zvezi s prenehanjem veljavnosti
določb kolektivne pogodbe določa:
»34. člen
(prenehanje veljavnosti
kolektivnih pogodb)
(1) Določbe kolektivnih pogodb, ki veljajo na dan uveljavitve
tega zakona, se uporabljajo do preteka določenega roka veljavnosti oziroma do
sklenitve novih kolektivnih pogodb, če niso v nasprotju s tem zakonom ali
zakonom, ki ureja individualna delovna razmerja.
(2) Določbe kolektivnih pogodb, katerih sklenitelji na strani
delodajalcev so samo delodajalske asociacije z obveznim članstvom, prenehajo
veljati z iztekom prehodnega obdobja iz 32. člena tega zakona.«;
ter vsebuje naslednjo končno določbo:
»36. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Aneks št. 3 h Kolektivni pogodbi
premogovništva Slovenije (Uradni list RS, št. 105/07) vsebuje naslednjo končno določbo:
»7. člen
(Veljavnost)
Ta aneks začne veljati naslednji dan po objavi v Uradnem
listu Republike Slovenije.«.

Aneks št. 4 h Kolektivni pogodbi
premogovništva Slovenije (Uradni list RS, št. 45/15) vsebuje naslednjo končno določbo:
»4. člen 
(veljavnost) 
Ta aneks začne veljati naslednji dan po objavi v Uradnem listu
Republike Slovenije.«.

Aneks št. 5 h Kolektivni pogodbi
premogovništva Slovenije (Uradni list RS, št. 88/15) vsebuje naslednjo končno določbo:
»3. člen
(končne določbe)
Ta aneks začne veljati z dnem podpisa vseh strank.
EZS ta aneks takoj po podpisu vseh pogodbenih strank pošlje
MDDSZ zaradi vpisa v Evidenco kolektivnih pogodb. Po prejemu potrdila o vpisu v
evidenco EZS aneks pošlje v objavo Uradnemu listu Republike Slovenije.«.