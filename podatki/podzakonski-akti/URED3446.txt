I. PREDMET IN OBSEG KONCESIJ
1. člen
(1) Ta uredba je koncesijski akt, na
podlagi katerega se podeli koncesija za odvzem naplavin iz zadrževalnikov proda
na vplivnem območju HE Moste in HE Mavčiče na rekI Savi in iz zadrževalnika
proda na vplivnem območju HE Završnica na reki Završnici.
(2) Koncesija iz prejšnjega odstavka se
podeli imetniku koncesije za energetsko izkoriščanje vode v HE Moste, HE
Završnica oziroma HE Mavčiče, in sicer za izkoriščanje naplavin iz
zadrževalnikov proda, ki so na vplivnem območju teh elektrarn.
(3) Imetniki
koncesije za energetsko izkoriščanje reke Save v HE Moste, HE Završnica oziroma
HE Mavčiče imajo pravico odvzema naplavin na območjih delov reke Save oziroma
reke Završnice iz naslednje tabele:


DELI REK

OBČINA HE

KOORDINATE GORVODNE MEJE DELA REKE

KOORDINATE DOLVODNE MEJE DELA REKE


Y

X

Y

X


reka Sava – prodni  zadrževalnik Javornik

Jesenice
HE Moste  

429 450

142 920

430 210

142 315


reka Sava – prodni zadrževalnik Majdičev Log

Kranj 
HE Mavčiče

450 253

122 531

450 214

122 203


reka Završnica – lovilna jama akumulacije Završnica

Žirovnica 
HE Završnica

434 106

140 611

435 995

140 625


(4) Območje posameznega dela rek Save in
Završnice iz tabele v prejšnjem odstavku je določeno s koordinatami gorvodne
meje in dolvodne meje dela reke, ki so prevzete iz državnega koordinatnega
sistema (v Gauss-Krügerjevi projekciji), odčitane v temeljnih topografskih
načrtih Republike Slovenije v merilu 1: 5.000.
II. POGOJI ZA PRIDOBITEV IN IZVAJANJE KONCESIJE
2. člen
Imetnik koncesije za energetsko
izkoriščanje vode v hidroelektrarnah iz drugega odstavka prejšnjega člena
pridobi koncesijo za:
-      
odvzem in skladiščenje naplavin,
-      
pripravo frakcij peska iz naplavin za gradbene namene,
-      
dajanje v promet posameznih frakcij peska,
-      
urejanje in vzdrževanje objektov za dostop oziroma dovoz do mesta
odvzema naplavin ter urejanje in vzdrževanje vodnih objektov na celotnem
območju koncesije.
3. člen
(1) Koncesija se podeli za obdobje do 31. decembra
2010.
(2) Koncesija se začne izvajati z dnem
sklenitve koncesijske pogodbe.
(3) Koncesija se lahko na podlagi vloge
imetnika vodne pravice podaljša za največ deset let v skladu z zakonom, ki
ureja vode. Vlogo za podaljšanje koncesije mora imetnik vodne pravice vložiti
najpozneje šest mesecev pred potekom časa, za katerega je bila koncesija
podeljena. Koncesija se podaljša obstoječemu imetniku vodne pravice z odločbo v
skladu z zakonom, ki ureja vode.
4. člen
(1) Medsebojna razmerja med koncedentom in
koncesionarjem ter razlogi in način prenehanja koncesije se podrobneje uredijo
s koncesijsko pogodbo v skladu z zakonom.
(2) V koncesijski pogodbi se podrobneje
določi tudi način ureditve pravic in obveznosti med koncesionarjem in
koncedentom v primeru spremenjenih razmer vodnega režima rek, na območju
katerih koncesionar odvzema naplavine.
(3) Posebni pogoji, ki jih mora upoštevati
koncesionar med izvajanjem koncesije v posameznem koledarskem letu (letna
količina naplavin za odvzem, čas izvajanja odvzemov po koncesiji, način
odvzemanja naplavin in ostali podrobni pogoji odvzemov) se določijo v aneksih h
koncesijski pogodbi, ki se sklenejo za obdobje posameznega koledarskega leta.
(4) Aneks h koncesijski pogodbi iz
prejšnjega odstavka se mora za naslednje leto skleniti najkasneje do 31.
decembra tekočega leta.
(5) Ministrstvo, pristojno za vode,
pripravi letni program za naslednje leto, ki mora biti usklajen z naravovarstvenimi
smernicami, izdanimi po zakonu, ki ureja ohranjanje narave, in mnenjem po
zakonu, ki ureja sladkovodno ribištvo. Letni program je kot priloga sestavni
del aneksa h koncesijski pogodbi, ki ga skleneta koncedent in koncesionar za
naslednje leto.
(6) Aneks h koncesijski pogodbi iz
prejšnjega odstavka se mora za tekoče leto skleniti najkasneje do 31. decembra
prejšnjega leta.
(7) Aneks h koncesijski pogodbi se lahko
tekom tekočega leta dopolni ali spremeni, če se zaradi izrednih dogodkov v
naravi transport naplavin spremeni.
(8) Koncesijsko pogodbo sklene v imenu
koncedenta Vlada Republike Slovenije.
(9) V primeru neskladja med to uredbo in
koncesijsko pogodbo veljajo določbe te uredbe.
5. člen
(1) Oseba, ki je pridobila pravico odvzema
naplavin na delih rek Save in Završnice iz tabele v 1. členu te uredbe (v
nadaljnjem besedilu: koncesionar), mora poleg predpisanih pogojev zagotoviti
odvzem naplavin izključno v skladu koncesijsko pogodbo in letnimi aneksi, in
sicer samo, če:
-      
je dotok naplavin večji od transportne sposobnosti vodotoka,
-      
se začne dvigovati gladina vode in dna zaradi odlaganja naplavin,
-      
je treba zagotoviti konstantno pretočno sposobnost vodotoka in odlaganje
naplavin ogroža vodne objekte.
(2) Količina v koledarskem letu odvzetih
naplavin na območju posameznega dela rek Save in Završnice, ki je predmet
koncesije, ne sme presegati količin, ki so določene s posebnimi pogoji v
koncesijski pogodbi in letnih aneksih.
(3) Koncesionar sme odvzemati naplavine na
odvzemnem mestu v času in na način, kot to določa koncesijska pogodba in letni
aneks.
(4) Koncesionar ne sme pripravljati frakcij
peska iz odvzetih naplavin na območju strug rek Save in Završnice. Mesta za
pripravo frakcij se določijo v koncesijski pogodbi.
(5) Koncesionar mora poleg izpolnjevanja
okoljevarstvenih pogojev v skladu s predpisi zagotoviti, da:
-      
se ne poslabša vodni režim zaradi odvzema naplavin,
-      
zaradi odvzema naplavin niso ogroženi vodni objekti,
-      
ni ogrožena stabilnost naravnih odsekov struge vodotoka in s tem
povzročena globinska ali bočna erozija,
-      
se ne poslabša kakovosti vode reke, kjer odvzema naplavine,
-      
je omogočena migracija vodnih organizmov,
-      
zadostni delež naplavin nemoteno potuje dolvodno po vodotoku,
-      
se ohrani biotska raznovrstnost in avtohtonost habitatov,
-      
se redno odstranjujejo plavine in odpadki iz območja odvzemanja naplavin
v skladu s predpisi ravnanja z odpadki.
(6) Izvajanje ukrepov iz prejšnjega
odstavka se podrobneje določi v koncesijski pogodbi.
6. člen
(1) Koncesionar mora redno voditi posebno
ločeno računovodstvo za dejavnost koncesije ter evidenco odvzetih količin
naplavin in količin prodanih frakcij peska.
(2) Koncesionar mora imeti poslovnik o
odvzemu, skladiščenju in pripravi frakcij peska iz odvzetih naplavin.
(3) Koncesionar je dolžan v skladu s predpisi
brezplačno odstopiti naplavine izvajalcu javne službe urejanja voda za potrebe
vzdrževanja vodotokov in vodnih objektov na območju koncesije.
(4) Količine odstopljenih naplavin,
potrebne za izvajanje javne službe, se določijo v koncesijski pogodbi.
(5) Koncesionar je dolžan za dejansko
odvzete količine naplavin plačati vodno povračilo v skladu s predpisi.
7. člen
Koncesionar ima pravico, da frakcije peska,
ki jih pripravlja iz odvzetih ali skladiščenih naplavin, uporabi sam zaradi
izvajanja lastne dejavnosti ali jih daje v promet.
III. PLAČILO ZA KONCESIJO
8. člen
(1) Koncesionar mora plačati za koncesijo
za vsako leto odvzema naplavin posebej ves čas trajanja koncesije.
(2) Koncesionar krije tudi vse stroške
povzročitve obremenitve okolja v skladu z zakonom in nadomestne stroške
ureditve prostora, ki nastanejo zaradi odvzema naplavin, ki je predmet
koncesije.
9. člen
(1) Prihodki od plačila za koncesijo so vir
proračuna Republike Slovenije in proračuna občin, na območju katerih so deli
rek Save in Završnice, ki so namenjeni odvzemu naplavin.
(2) Plačilo za koncesijo se med državo in
Občino Žirovnica, na območju katere je del reke Završnice, namenjen odvzemu
naplavin, razdeli v razmerju 40: 60 v korist Občine Žirovnica.
(3) Plačilo za koncesijo se med državo in
Občino Jesenice, na območju katere je del reke Save, namenjen odvzemu naplavin,
razdeli v razmerju 50: 50.
(4) Plačilo za koncesijo se med državo in
Občino Kranj, na območju katere je del reke Save, namenjen odvzemu naplavin,
razdeli v razmerju 50: 50.
(5) Razdelitev plačila za koncesijo med
državo in občinami Žirovnica, Jesenice in Kranj je določena na podlagi podatkov
o razvitosti infrastrukture lokalnih gospodarskih javnih služb varstva okolja v
teh občinah v skladu s predpisom, ki ureja merila za določanje razvitosti
infrastrukture in obremenjenosti okolja zaradi ugotavljanja deleža plačila
občini za koncesijo na naravni dobrini.
10. člen
(1) Plačilo za koncesijo se določi za vsako
koledarsko leto posebej na podlagi letne količine odvzema naplavin, določene s
koncesijsko pogodbo.
(2) Koncesionar plačuje za koncesijo enkrat
letno znesek, ki je enak zmnožku količine naplavin iz prejšnjega odstavka in
10% povprečne tržne vrednosti 1 m3 frakcije peska 0/32 mm.
(3) Povprečna tržna vrednost frakcije peska
iz prejšnjega odstavka se določa na podlagi prodajnih cen te frakcije peska,
doseženih v preteklem letu, na območju porečja reke Save.
(4) Za količine odvzetih naplavin, ki jih
koncesionar brezplačno v skladu s predpisi in koncesijsko pogodbo odstopi za potrebe
javne službe, koncesionar ne plačuje koncesije in vodnega povračila.
(5) Način obračunavanja in plačevanja se
podrobneje določi v koncesijski pogodbi.
IV. NADZOR
11. člen
Izvajanje te uredbe nadzirajo inšpektorji,
pristojni za vode.

Uredba o koncesiji za odvzem naplavin iz reke
Save in Završnice iz zadrževalnikov proda na vplivnem območju HE Moste, HE
Završnica in HE Mavčiče (Uradni list RS, št. 83/04)
vsebuje naslednjo končno določbo:
»V. KONČNA DOLOČBA
12. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o koncesiji za
odvzem naplavin iz reke Save in Završnice iz zadrževalnikov proda na vplivnem
območju HE Moste, HE Završnica in HE Mavčiče (Uradni list RS, št. 102/10) vsebuje naslednjo prehodno in
končno določbo:
»3. člen
Ne glede na novi tretji odstavek 3. člena
uredbe mora vlogo za prvo podaljšanje koncesije imetnik vodne pravice vložiti
najpozneje do 20. decembra 2010.
4. člen
Ta uredba začne veljati naslednji dan po
objavi v Uradnem listu Republike Slovenije.«.