1. člen
(vsebina)
(1) Ta uredba določa vrste ukrepov, za
katere se lahko izplačajo nadomestila za zmanjšanje dohodka iz kmetijske
dejavnosti za leto 2010 zaradi prilagoditve ukrepom vodovarstvenega režima (v
nadaljnjem besedilu: nadomestila), način izplačevanja in merila za izračun
višine nadomestil za zmanjšanje dohodka iz kmetijske dejavnosti.
(2) Nadomestila se izvajajo kot pomoč de
minimis v skladu z Uredbo Komisije (ES) št. 1535/2007 z dne
20. decembra 2007 o uporabi členov 87 in 88 Pogodbe ES pri pomočeh de minimis v sektorju kmetijske proizvodnje (UL L št. 337 z dne
21. 12. 2007, str. 35; v nadaljnjem besedilu: Uredba 1535/2007/ES).
2. člen
(uporaba)
Nadomestila se izplačajo na najožjih
vodovarstvenih območjih, namenjenih za varstvo vodnih virov za javno oskrbo s
pitno vodo, ki so določena v skladu s predpisi Vlade Republike Slovenije, ki
urejajo najožje vodovarstveno območje.
3. člen
(izrazi)
Izrazi, uporabljeni v tej uredbi, imajo naslednji
pomen:
1.    
kmetijska dejavnost je primarna proizvodnja
kmetijskih proizvodov, ki so navedeni v prilogi I Pogodbe o delovanju Evropske
unije (UL C št. 83 z dne 30. 3. 2010, str. 47), razen proizvodov ribištva
in ribogojstva iz Uredbe Sveta (ES) št. 104/2000 z dne 17. decembra 1999 o
skupni ureditvi trgov za ribiške proizvode in proizvode iz ribogojstva (UL L
št. 17 z dne 21. 1. 2000, str. 22);
2.    
kmetijsko gospodarstvo (v nadaljnjem besedilu:
KMG) je kmetijsko gospodarstvo določeno v skladu z zakonom, ki ureja
kmetijstvo;
3.    
nosilec kmetijskega gospodarstva (v nadaljnjem
besedilu: nosilec KMG-ja) je pravna ali fizična oseba, določena s predpisom, ki
ureja register kmetijskih gospodarstev;
4.    
izvajalec javne službe oskrbe s pitno vodo je
pravna ali fizična oseba, ki izvaja občinsko gospodarsko javno službo oskrbe
prebivalstva s pitno vodo;
5.    
zemljišča v uporabi KMG-ja so zemljišča, za
katera ima nosilec KMG-ja pravico do uporabe;
6.    
nadomestno zemljišče je kmetijsko zemljišče v
državni lasti ali vodno ali priobalno zemljišče v državni lasti, ki mu je
prenehal status naravnega vodnega javnega dobra in na tem priobalnem zemljišču
ne velja prepoved gnojenja ali uporabe sredstev za varstvo rastlin v tlorisni
širini 15 metrov od meje brega voda prvega reda in pet metrov od meje brega
voda drugega reda;
7.    
za ustrezno obdelano grafično enoto rabe
kmetijskega gospodarstva (v nadaljnjem besedilu: GERK) se šteje, če so njive
obdelane in pridelek pravočasno pobran, trajno travinje pokošeno najmanj enkrat
letno ali sejano travinje na njivah najmanj dvakrat letno in pokošena trava
odstranjena ter trava v trajnih nasadih pokošena najmanj enkrat letno in
pridelek pravočasno pobran.
4. člen
(upravičenec do nadomestila)
Upravičenec do nadomestila (v nadaljnjem
besedilu: upravičenec) je KMG, ki:
-      
za zmanjšanje dohodka iz kmetijske dejavnosti
za leto 2010 vloži zahtevo za izplačilo nadomestila,
-      
izvaja kmetijsko dejavnost na kmetijskih
zemljiščih v uporabi KMG-jev na najožjem vodovarstvenem območju,
-      
ima na dan 10. junij 2009 v registru
kmetijskih gospodarstev (v nadaljnjem besedilu: RKG) na najožjem vodovarstvenem
območju vpisan GERK ali del GERK-a,
-      
ni v težavah. Šteje se, da upravičenec ni v
težavah, če ne ustreza merilom iz 10. točke Smernic Skupnosti o državni pomoči
za reševanje in prestrukturiranje podjetij v težavah (UL C št. 244 z dne
1. 10. 2004, str. 2; v nadaljnjem besedilu: smernice);
-      
mu ni bilo mogoče zagotoviti primerljivega
nadomestnega zemljišča v državni lasti izven najožjega vodovarstvenega območja.
5. člen
(zavezanec za plačilo nadomestila)
(1) Zavezanec za plačilo nadomestila
(v nadaljnjem besedilu: zavezanec) je izvajalec javne službe oskrbe s pitno
vodo, ki upravlja vodni vir, za katerega je določen vodovarstveni režim na
najožjem vodovarstvenem območju.
(2) Nadomestila se financirajo iz
sredstev, ki jih pridobiva izvajalec javne službe oskrbe s pitno vodo za
izvajanje storitev javne službe oskrbe s pitno vodo in s prodajo vode iz
vodnega vira, za katerega je določen vodovarstveni režim.
6. člen
(ukrepi in merila za določitev višine
nadomestila)
(1) Ukrepi vodovarstvenega režima, za
katere se lahko na najožjih vodovarstvenih območjih pridobijo nadomestila, so
ukrepi, ki se nanašajo na prepoved rabe gnojevke in gnojnice in s tem povezano
uporabo, oziroma ukrepi, ki se nanašajo na prepoved rabe fitofarmacevtskih
sredstev.
(2) Ne glede na določbo prejšnjega
odstavka se nadomestila ne pridobijo za ukrepe na zemljiških parcelah znotraj
najožjih vodovarstvenih območij iz tretjega in četrtega odstavka 45. člena
Uredbe o vodovarstvenem območju za vodno telo vodonosnikov Ruš, Vrbanskega
platoja, Limbuške dobrave in Dravskega polja (Uradni list RS, št. 24/07).
(3) Višina nadomestila se izraža v
eurih na hektar kmetijskega zemljišča znotraj najožjega vodovarstvenega
območja.
(4) Višina nadomestila je sorazmerna
učinkom ukrepov iz prvega odstavka tega člena in rabi kmetijskih zemljišč ter
znaša za njive, vrtove in trajne nasade 600 eurov na hektar in za trajne
travnike in pašnike 188 eurov na hektar.
(5) Upravičenec, ki redi na svojem
KMG-ju več kakor pet glav velike živine (v nadaljnjem besedilu: GVŽ) in ima
GERK ali del GERK-a znotraj najožjega vodovarstvenega območja, je zaradi
prepovedi rabe gnojnice in gnojevke na teh GERK-ih upravičen do nadomestila v
višini 208 eurov na hektar kmetijskih zemljišč znotraj najožjega
vodovarstvenega območja za uporabo gnojevke in gnojnice izven najožjega
vodovarstvenega območja.
(6) Skupna pomoč de minimis, ki
se odobri in izplača istemu upravičencu, ne sme presegati zgornje meje, kot je
določena v drugem odstavku 3. člena Uredbe 1535/2007/ES. Ta zgornja meja se
uporablja ne glede na obliko pomoči de minimis v kmetijstvu ali njen
namen.
(7) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Evropske unije.
7. člen
(pogoji za izplačilo nadomestila)
(1) Nadomestila se lahko izplačajo za
celotno površino GERK-a ali za njegov del znotraj najožjega vodovarstvenega
območja.
(2) Nadomestila se lahko izplačajo
upravičencu za kmetijska zemljišča na najožjih vodovarstvenih območjih, za
katera je najmanjša enota rabe velikosti skupaj najmanj 0,1 hektarja, in
ima upravičenec skupaj najmanj 0,3 hektarja površin znotraj istega posameznega najožjega vodovarstvenega območja.
(3) Poleg izpolnjevanja pogojev iz
prvega in drugega odstavka tega člena se nadomestila lahko izplačajo
upravičencu, če:
-      
na GERK-u ali na delu GERK-a znotraj najožjega
vodovarstvenega območja izvaja kmetijsko dejavnost v skladu z ukrepi
vodovarstvenega režima in
-      
je GERK ali del GERK-a znotraj najožjega
vodovarstvenega območja glede na vrsto rabe ustrezno obdelan.
(4) Nadomestila se zaradi prepovedi
rabe gnojnice in gnojevke lahko izplačajo upravičencu za uporabo gnojevke in
gnojnice izven najožjega vodovarstvenega območja ob upoštevanju pogojev iz
prejšnjih odstavkov, če redi na svojem KMG-ju več kakor pet GVŽ-jev.
8. člen
(obveznosti upravičenca)
(1) Za izplačilo nadomestila
upravičenec do 31. marca 2010 poda pri zavezancu zahtevo za izplačilo
nadomestila, ki mora vsebovati:
-      
podatke o upravičencu;
-      
identifikacijsko številko KMG-ja;
-      
naslov in sedež KMG-ja in domače ime kmetije,
če ga ima;
-      
izpis podatkov o GERK-u ali delu GERK-a na
najožjem vodovarstvenem območju iz RKG-ja;
-      
navedbo parcelnih številk in katastrskih občin
na najožjem vodovarstvenem območju, na katerih upravičenec izvaja kmetijsko
dejavnost;
-      
izpolnjeni obrazec iz priloge 1, ki je sestavni
del te uredbe, za tiste KMG-je na najožjem vodovarstvenem območju, ki redi več
kakor pet GVŽ-jev in mora odražati stalež rejnih živali na KMG-ju na dan oddaje
zahteve;
-      
izjavo upravičenca, ali za izvajanje kmetijske
dejavnosti na najožjem vodovarstvenem območju, za ukrep prepovedi rabe gnojnice
in gnojevke oziroma ukrep prepovedi rabe fitofarmacevtskih sredstev prejema
nadomestila ali subvencije na podlagi predpisov, ki urejajo plačila za ukrepe
kmetijske politike, ali plačila na podlagi drugega naslova.
(2) Če zahteva za izplačilo
nadomestila ne vsebuje vseh potrebnih sestavin iz prvega odstavka tega člena,
zavezanec pozove upravičenca, da zahtevo v roku 30 dni dopolni, sicer
upravičenec izgubi pravico do nadomestila. Pravico do nadomestila izgubi tudi,
če je zahteva za izplačilo nadomestila podana prepozno.
8.a člen
(izjava upravičenca)
Za izplačilo nadomestila mora upravičenec
poleg zahteve iz prejšnjega člena podati še izjavo o tem, da KMG ni v težavah.
Zavezanec pozove upravičenca, ki je pridobil pravico do nadomestila na podlagi
prejšnjega člena, da mu najpozneje do 28. februarja 2011 poda izjavo o
tem, da KMG ni v težavah, na obrazcu iz priloge 2, ki je sestavni del te
uredbe.
9. člen
(obveznosti zavezanca)
(1) Zavezanec mora:
-      
upravičencu predložiti pogodbo v podpis
najpozneje do 31. marca 2011,
-      
zagotoviti izplačilo nadomestila upravičencu v
skladu z zahtevo iz prvega odstavka 8. člena te uredbe, ki ne sme preseči praga
najvišje dovoljene višine pomoči de minimis v skladu s šestim in sedmim
odstavkom 6. člena te uredbe,
-      
zagotoviti, da bo upravičenec pisno seznanjen,
da gre za izplačila pomoči de minimis v kmetijstvu v skladu z Uredbo
1535/2007/ES,
-      
preveriti pri pristojnemu organu za spremljanje
državnih pomoči s področja kmetijstva višino že dodeljene pomoči de minimis
za posameznega upravičenca, da se ne preseže praga višine pomoči v skladu s
šestim in sedmim odstavkom 6. člena te uredbe,
-      
poročati ministrstvu, pristojnemu za
kmetijstvo, v skladu z zahtevami iz 11. člena te uredbe.
(2) Zavezanec ne sme izplačati
nadomestila oziroma mora zahtevati vračilo že izplačanega nadomestila:
-      
če se ugotovi, da se izvajajo ukrepi
vodovarstvenega režima na najožjem vodovarstvenem območju v nasprotju s
sklenjeno pogodbo,
-      
če je bilo nadomestilo izplačano upravičencu,
ki ne izpolnjuje pogojev iz 4. člena te uredbe,
-      
če so na podlagi poročila iz prvega odstavka
12. člena te uredbe ugotovljene nepravilnosti glede pridobivanja nadomestil v
skladu s to uredbo,
-      
po dokončnosti odločbe inšpektorja, pristojnega
za kmetijstvo, o ugotovljenih kršitvah vodovarstvenega režima na najožjem
vodovarstvenem območju.
10. člen
(izplačila)
Nadomestila se izplačajo najpozneje do
30. junija 2011.
11. člen
(poročanje o izplačanih nadomestilih)
Za potrebe evidentiranja in poročanja v
skladu s predpisi, ki urejajo državne pomoči, mora zavezanec v 15 dneh od
dodelitve pomoči de minimis poročati o izplačanih nadomestilih
ministrstvu, pristojnemu za kmetijstvo, na obrazcu in na način, ki ga
ministrstvo, pristojno za kmetijstvo, objavi na svojih spletnih straneh.
12. člen
(poročanje o ugotovljenih nepravilnostih
na vodovarstvenih območjih)
(1) Agencija Republike Slovenije za
kmetijske trge in razvoj podeželja (v nadaljnjem besedilu: agencija), ki izvaja
kontrole za posamezni KMG, pripravi letno poročilo o ugotovljenih
nepravilnostih ločeno za vsako najožje vodovarstveno območje za posamezni KMG,
ki ima GERK ali del GERK-a znotraj posameznega najožjega vodovarstvenega
območja v preteklem letu in ga pošlje ministrstvu, pristojnemu za okolje,
najpozneje do 31. marca 2011.
(2) Agencija v letnem poročilu iz
prejšnjega odstavka navede tudi podatke Inšpektorata Republike Slovenije za
kmetijstvo, gozdarstvo in hrano o pravnomočnih odločbah o prekrških, izdanih na
podlagi kršitev vodovarstvenega režima na posameznem najožjem vodovarstvenem
območju, ter podatke o izvajanju kmetijskookoljskih plačil na GERK-ih znotraj
najožjega vodovarstvenega območja.
(3) Podatki letnega poročila iz prvega
odstavka tega člena so na zahtevo zavezanca dostopni na ministrstvu,
pristojnemu za okolje.
13. člen
(poročanje o plačilih za ukrepe kmetijske
politike)
Agencija v poročilu iz prvega odstavka
prejšnjega člena ministrstvu, pristojnemu za okolje, sporoči za posamezen KMG
tudi podatke o GERK-ih znotraj najožjega vodovarstvenega območja, na katerih
KMG izvaja ukrep prepovedi rabe fitofarmacevtskih sredstev in za to prejema
plačila na podlagi predpisov, ki urejajo plačila za ukrepe kmetijske politike.
14. člen
(podatki o rabi in površini GERK-a)
(1) Ministrstvo, pristojno za
kmetijstvo, sporoči ministrstvu, pristojnemu za okolje, podatke iz RKG-ja o
stanju GERK-ov na najožjih vodovarstvenih območjih na dan 10. junij 2009
najpozneje v 15 dneh po uveljavitvi te uredbe.
(2) Ministrstvo, pristojno za okolje,
zaradi pridobivanja nadomestil za izvajanje ukrepov kmetijske dejavnosti na
najožjih vodovarstvenih območjih zagotovi podatke o rabi in površini GERK-ov
ali delov GERK-ov ter podatke iz RKG-ja o stanju GERK-ov na najožjih
vodovarstvenih območjih na dan 10. junij 2009.
(3) Podatki iz prejšnjega odstavka so
na zahtevo zavezanca dostopni na ministrstvu, pristojnemu za okolje, v enem
mesecu po uveljavitvi te uredbe.
15. člen
(vpis v RKG)
Če KMG na kmetijskih zemljiščih na najožjem
vodovarstvenem območju izvaja kmetijsko dejavnost v skladu s predpisi, ki
urejajo kmetijstvo, in do 10. junija 2009 ni bilo vpisano v RKG v skladu s
predpisi, ki urejajo register kmetijskih gospodarstev, in na tem najožjem
vodovarstvenem območju v RKG-ju nima vpisanega GERK-a ali dela GERK-a, je
upravičen do nadomestila po tej uredbi, če zagotovi vpis v RKG v enem mesecu po
uveljavitvi te uredbe.
16. člen
(črtan)

Priloga 1: Stalež rejnih živali na kmetijskem
gospodarstvu
Priloga 2: Izjava upravičenca o tem, da kmetijsko
gospodarstvo ni v težavah

Uredba o nadomestilu za zmanjšanje dohodka iz
kmetijske dejavnosti zaradi prilagoditve ukrepom vodovarstvenega režima (Uradni
list RS, št. 5/10) vsebuje naslednjo končno določbo:
»17. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
nadomestilu za zmanjšanje dohodka iz kmetijske dejavnosti zaradi prilagoditve
ukrepom vodovarstvenega režima (Uradni list RS, št. 102/10)
vsebuje naslednjo končno določbo:
»14. člen
Ta uredba začne veljati naslednji dan po
objavi v Uradnem listu Republike Slovenije.«.