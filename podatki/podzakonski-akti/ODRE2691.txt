1. člen
(1) S tem pravilnikom se za izvajanje samotestiranja na
virus SARS-CoV-2 s hitrim antigenskim testom za učence in dijake (v nadaljnjem
besedilu: samotestiranje) natančneje določajo ciljna skupina, izvajalci, obseg
in postopek izvedbe samotestiranja.
(2) Samotestiranje je presejalni program, ki omogoča
hitro identifikacijo asimptomatskih učencev in dijakov ter učencev in dijakov v
presimptomatskem obdobju, njihov hiter umik in s tem prekinitev širjenja okužbe
z virusom SARS-CoV-2.
2. člen
(1) Samotestiranje izvedejo učenci 7., 8. in 9. razreda
ter dijaki srednjih šol, ki se redno izobražujejo. Samotestiranje izvedejo tudi
otroci in mladostniki, vključeni v zavode za vzgojo in izobraževanje otrok in
mladostnikov, ustanovljenih za delo z otroki s čustvenimi in vedenjskimi
motnjami, ter učenci, ki so vključeni v tretjo do šesto stopnjo posebnega
programa, razen če iz objektivnih razlogov to ni mogoče.
(2) Samotestiranje je za osebe iz prejšnjega odstavka
brezplačno.
(3) Samotestiranje se izvaja enkrat tedensko v enakih
presledkih.
(4) Osebe iz prvega odstavka tega člena izvajajo
samotestiranje na domu, v zavodu namestitve oziroma v domu za učence in dijake.
Osebi iz prvega odstavka tega člena pripada pet hitrih antigenskih testov na
mesec, ki jih pridobi oziroma njeni starši ali zakoniti zastopniki pridobijo v
lekarni po predložitvi kartice zdravstvenega zavarovanja.
(5) Samotestiranja ne izvedejo osebe iz prvega odstavka
tega člena, ki so prebolele nalezljivo bolezen COVID-19 in od začetka simptomov
te nalezljive bolezni ni minilo več kot šest mesecev, ter tiste, ki so bile
cepljene in je od vzpostavitve zaščite proti nalezljivi bolezni COVID-19 minilo
manj kot devet mesecev.
3. člen
Pogoj za samotestiranje doma je, da se oseba iz prvega
odstavka prejšnjega člena počuti zdrava in brez znakov akutne okužbe dihal ali
prebavil. V primeru bolezenskih znakov mora oseba iz prvega odstavka prejšnjega
člena oziroma njeni starši ali zakoniti zastopniki obvestiti njenega izbranega
osebnega zdravnika. V primeru odsotnosti izbranega osebnega zdravnika je o
razlogih iz prejšnjega stavka treba obvestiti dežurno službo pri izvajalcu
zdravstvene dejavnosti, ki nadomešča izbranega osebnega zdravnika v nujnih
primerih (v nadaljnjem besedilu: dežurna služba).
4. člen
(1) V primeru pozitivnega rezultata testa pri
samotestiranju oseba iz prvega odstavka 2. člena tega pravilnika oziroma njeni
starši ali zakoniti zastopniki nemudoma obvestijo njenega izbranega osebnega
zdravnika ali, v primeru njegove odsotnosti, dežurno službo ali kontaktno točko
zdravstvenega doma za testiranje na virus SARS-CoV-2 z metodo verižne reakcije
s polimerazo (v nadaljnjem besedilu: test PCR) v kraju bivanja.
(2) V primeru pozitivnega rezultata testa pri
samotestiranju izbrani osebni zdravnik osebe iz prvega odstavka 2. člena
tega pravilnika ali, v primeru njegove odsotnosti, dežurna služba napoti osebo
iz prvega odstavka 2. člena tega pravilnika na testiranje s testom PCR ali pa
se za testiranje s testom PCR na kontaktni točki zdravstvenega doma za
testiranje s testom PCR v kraju bivanja dogovori oseba iz prvega odstavka 2.
člena tega pravilnika oziroma njeni starši ali zakoniti zastopniki.
(3) Oseba iz prvega odstavka 2. člena tega pravilnika v
primeru pozitivnega rezultata testa pri samotestiranju do prejema rezultata
testa PCR ostane doma v samoizolaciji in upošteva navodila Nacionalnega
inštituta za javno zdravje, ki so predvidena za ta namen.
(4) O pozitivnem rezultatu testa PCR oseba iz prvega
odstavka 2. člena tega pravilnika oziroma njeni starši ali zakoniti zastopniki
obvestijo ravnatelja vzgojno-izobraževalnega zavoda (v nadaljnjem besedilu:
ravnatelj) oziroma osebo, ki jo pooblasti ravnatelj, in izbranega osebnega
zdravnika osebe iz prvega odstavka 2. člena tega pravilnika oziroma, v primeru
njegove odsotnosti, dežurno službo.
(5) V primeru negativnega rezultata testa PCR se oseba
iz prvega odstavka 2. člena tega pravilnika lahko udeleži pouka oziroma rednega
izobraževalnega procesa ter izvajanja obšolskih in izvenšolskih dejavnosti.
5. člen
(1) Ob sumu ali potrjenem primeru okužbe z virusom
SARS-CoV-2 v vzgojno-izobraževalnem zavodu ravnatelj ravna v skladu z navodili
Nacionalnega inštituta za javno zdravje, ki urejajo ravnanje
vzgojno-izobraževalnih zavodov, ter opredeli tesne kontakte in visoko rizične
tesne kontakte osebe iz prvega odstavka 2. člena tega pravilnika ter druge
ukrepe, ki so potrebni za zajezitev širjenja okužbe z virusom SARS-CoV-2.
(2) Ravnatelj oziroma oseba, ki jo pooblasti, obvesti
prepoznane kontakte osebe iz prvega odstavka 2. člena tega pravilnika in
spremlja epidemiološko situacijo v vzgojno-izobraževalnem zavodu.
6. člen
(1) Odpadke pri izvajanju samotestiranja (npr.
uporabljene robčke, testne materiale) in odpadke od čiščenja prostorov (npr.
krpe za enkratno uporabo) je treba odložiti v plastično vrečo za smeti (v
nadaljnjem besedilu: vreča) in jo, ko je polna, tesno zavezati. Vsebine vreče
se ne tlači. Po odlaganju v vrečo se odpadkov ne dotika.
(2) Vrečo je treba namestiti v drugo vrečo in jo tesno
zavezati ter označiti, da gre za odpadke v zvezi s samotestiranjem. Napolnjenih
in označenih vreč z odpadki se ne odpira.
(3) Vrečo z odpadki je treba hraniti vsaj 72 ur ločeno
od drugih odpadkov, kjer ni dostopna otrokom, preden se jo odloži v zabojnik za
mešane komunalne odpadke (druge odpadke).
KONČNA DOLOČBA
7. člen
Ta pravilnik začne veljati naslednji dan po objavi v Uradnem
listu Republike Slovenije, uporablja pa se od 1. septembra 2021.
Št. 0070-214/2021
Ljubljana, dne 23. avgusta 2021
EVA 2021-2711-0158
Janez Poklukar
minister
za zdravje
Soglašam!
Prof. dr. Simona Kustec
ministrica 
za izobraževanje, znanost in šport