1. člen
(1) Ta uredba določa način določitve primernega finančnega
nadomestila ali drugega ukrepa z učinkom primernega nadomestila škode, pogoje
in merila za upravičenost do nadomestila in drugega ukrepa, organ, ki
nadomestila izplačuje, vir sredstev, način izplačila primernega nadomestila
oziroma izvedbe drugega ukrepa z učinkom primernega nadomestila zaradi
povzročitve občutne škode, ki nastane dobaviteljem električne energije zaradi
uvedbe najvišje dovoljene drobnoprodajne cene električne energije v letu 2023,
in sicer zaradi:
-       
uredbe, ki določa najvišjo dovoljeno drobnoprodajno ceno električne
energije za gospodinjske odjemalce in za male poslovne odjemalce (v nadaljnjem
besedilu: Uredba o določitvi cen),
-       
uredbe, ki določa najvišjo drobnoprodajno ceno omejene količine
električne energije za mikro, mala in srednja podjetja (v nadaljnjem besedilu:
Uredba MSP),
-       
uredbe, ki določa najvišjo dovoljeno drobnoprodajno ceno električne
energije za javne zavode, javne gospodarske zavode, javne agencije, javne
sklade, občine, izvajalce javno veljavnih programov vzgoje in izobraževanja ter
za izvajalce socialnovarstvenih storitev, socialnovarstvenih programov in
programov v podporo družini (v nadaljnjem besedilu: Uredba o zavodih) in
-       
uredbe, ki določa mehanizem oblikovanja najvišje dovoljene
drobnoprodajne cene električne energije za poslovne odjemalce (v nadaljnjem
besedilu: Uredba PO).
(2) V primeru, da dobavitelj električne energije, v obdobju
regulacije cen električne energije med 1. januarjem 2023 in 31. decembrom 2023
prekine z opravljanjem dejavnosti dobave električne energije, v celoti ali
posameznemu reguliranemu segmentu odjemalcev, se ta uredba za takega
dobavitelja uporablja le za mesece, ko je bila dobava izvajana cel mesec.
2. člen
(1) Izrazi, uporabljeni v tej uredbi, pomenijo:
1.     
»čezmejne prenosne kapacitete« pomenijo kapacitete za prenos energije iz
regulacijskega območja zakupa električne energije v regulacijsko območje
operaterja slovenskega prenosnega sistema;
2.     
»dobavitelj« pomeni dobavitelja električne energije končnim odjemalcem v
Republiki Sloveniji, pod pogojem, da opravlja dejavnost dobave električne
energije reguliranemu segmentu odjemalcev v obdobju regulacije drobnoprodajnih
cen, uvedenih z Uredbo o določitvi cen, Uredbo PO, Uredbo MSP in Uredbo o
zavodih;
3.     
»drug ukrep z učinkom primernega nadomestila« pomeni ukrep, določen v 7.
členu te uredbe;
4.     
»elektooperater« pomeni sistemskega operaterja ali distribucijskega
operaterja, slednji pa zajema tudi upravljalce zaprtih distribucijskih
sistemov;
5.     
»interni posel« pomeni transakcijo z električno energijo s fizično
poravnavo, sklenjeno med dobaviteljem po tej uredbi in z njim povezano družbo,
kot je opredeljena v Zakonu o gospodarskih družbah (Uradni list RS, št. 65/09 –
uradno prečiščeno besedilo, 33/11, 91/11, 32/12, 57/12, 44/13 – odl. US, 82/13,
55/15, 15/17, 22/19 – ZPosS, 158/20 – ZIntPK-C in 18/21);
6.     
»nadomestilo« pomeni finančno nadomestilo, izračunano v skladu s 4.
členom te uredbe in drug ukrep z učinkom primernega nadomestila;
7.     
»regulirane drobnoprodajne cene« pomenijo cene, določene v Uredbi o
določitvi cen, Uredbi o zavodih, Uredbi MSP ali cene, oblikovane na podlagi
Uredbe PO;
8.     
»regulirani segment odjemalcev« pomeni odjemalce, za katere so Uredba o
določitvi cen, Uredba PO, Uredba MSP in Uredba o zavodih določile najvišjo
dovoljeno drobnoprodajno ceno električne energije oziroma mehanizem oblikovanja
najvišje dovoljene drobnoprodajne cene električne energije;
9.     
»spot posli« pomenijo posle za dan vnaprej ali znotraj dneva. Spot posli
so lahko sklenjeni bilateralno ali na borzi;
10.  
»stroški bilančnih odstopanj« so stroški dobavitelja skladno s Pravili
za delovanje trga z električno energijo (Uradni list RS, št. 163/22), oziroma
kot jih dobavitelj plačuje skladno s pogodbo o izravnavi;
11.  
»terminski posli« pomenijo posle s fizično ali finančno poravnavo in
ročnostjo, daljšo od ročnosti spot posla. Terminski posli so lahko katerikoli
posli, in sicer bilateralni posli ali posli sklenjeni na terminski borzi,
standardizirani ali nestandardizirani posli.
(2) Izrazi s področja energetike, ki niso opredeljeni s to
uredbo, imajo enak pomen, kot ga določajo predpisi s področja energetike.
3. člen
(1) Do izplačila primernega finančnega nadomestila, kot je
določeno v 4. členu te uredbe, so upravičeni:
-       
vsi dobavitelji za količine električne energije, za katero je najvišja
dovoljena drobnoprodajna cena električne energije določena na podlagi Uredbe o
zavodih in Uredbe MSP,
-       
vsi dobavitelji za količine električne energije, za katero je najvišja
dovoljena drobnoprodajna cena električne energije določena na podlagi Uredbe o
določitvi cen in Uredbe PO, razen dobaviteljev iz prvega odstavka 7. člena te
uredbe.
(2) Ne glede na prejšnji odstavek so do primernega finančnega
nadomestila na podlagi 4. člena te uredbe za količine električne energije,
dobavljene reguliranemu segmentu odjemalcev po Uredbi o določitvi cen in Uredbi
PO, upravičeni tudi dobavitelji iz prvega odstavka 7. člena te uredbe, vendar
le za količine, ki presegajo količino, ki jo proizvedejo sami ali v povezanih
družbah.
(3) Dobavitelji, ki sami ali v povezanih družbah, kot so
določene v prvem odstavku 7. člena te uredbe, v Republiki Sloveniji proizvedejo
vso ali del količine električne energije, ki je potrebna za dobavo reguliranemu
segmentu odjemalcev na podlagi Uredbe o določitvi cen in Uredbe PO, so za te
količine upravičeni do ukrepov z učinkom nadomestila, kot jih opredeljuje 7.
člen te uredbe.
(4) Operater trga ugotavlja upravičenost in izplačuje
nadomestila iz 4. člena te uredbe dobaviteljem električne energije.
(5) Elektrooperater vzpostavi bazo upravičenih odjemalcev in
posreduje podatke o razporeditvi končnih odjemalcev v posamezen segment
regulacije (odjemno mesto, davčna številka, segment) ter ostale podatke,
potrebne za ugotavljanje nadomestila iz 4. člena te uredbe, operaterju trga.
(6) Elektrooperater operaterju trga do 17. delovnega dne
v mesecu za pretekla dva meseca po elektronski pošti posreduje:
-       
dvomesečno dobavljeno količino električne energije (v MWh) za vsak
regulirani segment odjemalcev, za vsakega dobavitelja, ločeno na visoko, nizko
in enotno tarifo,
-       
podatke o proizvodnji dobavitelja in z njim povezanih družb (količine
proizvedene električne energije),
-       
podatke o proizvodnji proizvajalcev, s katerimi ima dobavitelj sklenjeno
odprto pogodbo (količine proizvedene električne energije),
-       
podatke za izračun Creg za posameznega dobavitelja za
pretekla dva meseca,
-       
druge podatke, ki bi jih operater trga potreboval za izvedbo nalog po
tej uredbi, na zahtevo operaterja trga.
(7) Dobavitelji, nadrejeni ali podrejeni člani v bilančni
shemi, z dobaviteljem povezane družbe ter druge osebe, ki imajo podatke, ki jih
operater trga potrebuje za izvajanje nalog po tej uredbi, so dolžne operaterju
trga posredovati zahtevane podatke, na način in v rokih, kot določeno s strani
operaterja trga.
4. člen
(1) Dobavitelj električne energije je na podlagi opravljenih
dobav po Uredbi o določitvi cen v obdobju od 1. januarja 2023 do 31. decembra 2023,
po Uredbi MSP (za dobavljene količine iz prvega ali drugega odstavka 4. člena
Uredbe MSP) v obdobju od 1. januarja 2023 do 31. decembra 2023 in Uredbi o
zavodih v obdobju od 1. januarja 2023 do 31. decembra 2023 upravičen do
dvomesečnega nadomestila, ki se izračuna kot zmnožek v obravnavanem obdobju med
dobavljeno količino električne energije reguliranim segmentom odjemalcev iz
posamezne uredbe in razliko med povprečno nabavno ceno električne energije,
potrebne za dobavo reguliranim segmentom odjemalcev iz posamezne uredbe
(neposredno povezano z dobavo električne energije in izraženo v EUR/MWh), in
regulirano drobnoprodajno ceno reguliranim segmentom odjemalcev iz posamezne
uredbe (izraženo v EUR/MWh), pri čemer se v skladu s to uredbo upošteva tudi strošek
dobavitelja električne energije. Pri cenah oziroma vrednostih se ne upošteva
DDV, nadomestilo pa se izračuna v skladu s spodnjo enačbo:
N = Q x (CEE – Creg + Cdob)
kjer pomeni:
N =             dvomesečno
nadomestilo (v EUR), ki se izplača le, če je vrednost pozitivna; 
Q =        dvomesečna dobavljena količina električne energije (v MWh)
reguliranim segmentom odjemalcev iz posamezne uredbe. V primeru nemerjenih
odjemalcev se realizirani odjem (in s tem tudi realizirana dobava dobavitelja)
teh odjemalcev s strani elektrooperaterja določi na podlagi fakturiranih
količin;
CEE =          nabavna cena (v EUR/MWh), ki se izračuna
tako, da se vsota vseh nabavnih stroškov, neposredno potrebnih za dobavo
energije Q vsem reguliranim segmentom odjemalcev iz posamezne uredbe v
določenem dvomesečju, deli s količino v ta namen kupljene energije. Nabavni
stroški zajemajo vse nakupne in prodajne posle z električno energijo
dobavitelja (terminske in spot posle, posle po odprtih pogodbah s proizvajalci,
posle za zakup čezmejnih prenosnih kapacitet) za dobavo energije Q vsem
reguliranim segmentom odjemalcev iz posamezne uredbe, pri čemer se pri
določitvi postavke CEE upoštevajo omejitve, določene v drugem
odstavku tega člena. Nabavni stroški ne zajemajo stroškov bilančnih odstopanj
dobavitelja in ostalih stroškov dobavitelja, ki niso neposredno povezani s
stroškom nakupa električne energije (marža, zaposleni, poštni stroški, licence
…);
Creg =          regulirana drobnoprodajna cena (v EUR/MWh)
reguliranega segmenta odjemalcev iz posamezne uredbe, ki se izračuna tako, da
se znesek, ki je bil za to energijo zaračunan odjemalcem, deli z vsoto
dobavljene energije za vse tri tarife in za vse regulirane segmente odjemalcev.
Za dobave po Uredbi o določitvi cen se znesku, ki je bil zaračunan odjemalcem
po Uredbi o določitvi cen, prištejejo še fiksni stroški poslovanja zaračunani
na podlagi 16. člena Zakona o oskrbi z električno energijo (Uradni list RS, št.
172/21), ki jih dobavitelji ločeno izkažejo v obrazcu iz 5. člena te uredbe;
Cdob =    strošek dobavitelja, ki znaša 10 EUR/MWh (brez
DDV) za dobave na podlagi Uredbe o določitvi cen, Uredbe MSP in Uredbe o
zavodih.
(2) Pri določitvi postavke CEE se
upoštevajo naslednje omejitve:
1.     
dobavitelj si je dolžan kot skrben gospodar ves čas prizadevati, da za
potrebe dobave reguliranim segmentom odjemalcev zakupi električno energijo (v
nadaljnjem besedilu: zapre pozicijo) po najnižjih možnih tržnih cenah glede na
v trenutku zapiranja pozicije znan in planiran profil odjema reguliranih
segmentov odjemalcev (v nadaljnjem besedilu: planiran profil odjema);
2.     
za potrebe dobave električne energije od 1. januarja 2023 do
vključno 31. decembra 2023 na podlagi Uredbe o določitvi cen, za potrebe
dobave električne energije od 1. januarja 2023 do vključno
31. decembra 2023 na podlagi Uredbe MSP (za dobavljene količine iz prvega
ali drugega odstavka 4. člena Uredbe MSP) ter za potrebe dobave električne
energije od 1. januarja 2023 do vključno 31. decembra 2023 na podlagi
Uredbe o zavodih, se pri določitvi postavke CEE upoštevajo vsi
posli dobavitelja za izvedbo dobave energije Q vsem reguliranim segmentom
odjemalcev iz posamezne uredbe v dvomesečju, za katerega dobavitelj uveljavlja
nadomestilo (terminski in spot posli), ne glede na produkt, vključno z
nakupnimi posli, pri katerih dobavitelj odkupuje električno energijo od
proizvajalcev po odprtih pogodbah o odkupu, pri čemer povprečna utežena nabavna
cena CEE ne sme presegati 450 EUR/MWh. Ta omejitev se ne uporablja
v primeru povečanega odjema, če dobavitelj uspe dokazati, da iz objektivnih
razlogov, to je povečanega obsega odjemalcev za vsaj 7 % priključne moči
glede na stanje na dan 31. decembra 2022, ki je nastopilo tako, da
dobavitelj, čeprav je ravnal skrbno, tega kot skrben gospodar ni mogel oziroma
ni uspel zapreti oziroma ni mogel predvideti takšnega obsega odjema zaradi
spremembe odjema glede na planiran profil odjema ali prihod novih odjemalcev. V
tem primeru se priznajo cene sklenjenih terminskih poslov in cene sklenjenih
spot poslov, vendar le, če je dobavitelj te posle sklenil s skrbnostjo dobrega
gospodarja;
3.     
interni posli za potrebe izračuna finančnega nadomestila po prvem
odstavku tega člena, ki jih dobavitelji predložijo v izračun postavke CEE, morajo
odražati tržne cene v trenutku sklenitve takšnega posla. Kot tržna cena se
upošteva cena primerljivih in zadostno likvidnih terminskih produktov, s
katerimi se običajno trguje na borzah. Dobavitelj mora navedeno izkazati v
vlogi.
(3) Dobavitelj električne energije je po Uredbi PO na podlagi
opravljenih dobav v obdobju od 1. januarja 2023 do 31. decembra 2023, ki
izhajajo iz pogodb o dobavi v letu 2023 in iz poslov, ki se sklepajo na podlagi
obstoječih pogodb o dobavi, s katerimi se pogodbeni stranki dogovorita o
celotnih ali delnih količinah za dobave v letu 2023, sklenjenih v obdobju od
vključno 30. novembra 2022 do vključno 31. decembra 2022, upravičen do
dvomesečnega nadomestila. Dvomesečno nadomestilo se izračuna kot zmnožek med
dvomesečno dobavljeno količino električne energije vsem reguliranim segmentom
odjemalcev, za katere velja Uredba PO (za dobavljene količine iz prvega ali
drugega odstavka 5. člena Uredbe PO), ter razliko med povprečno dvomesečno
nabavno ceno električne energije reguliranim segmentom odjemalcev, za katere
velja Uredba PO, potrebnim za dobavo tem odjemalcem (neposredno povezanim z
dobavo električne energije in izraženim v EUR/MWh) in ceno, po kateri je
dobavitelj dobavljal električno energijo tem odjemalcem, vendar le pod pogojem,
da je upošteval mehanizem oblikovanja drobnoprodajne cene iz Uredbe PO
(izraženo v EUR/MWh). Dvomesečno nadomestilo se izračuna na podlagi enake
formule, kot je navedena v prvem odstavku tega člena, pri čemer velja
naslednje:
-       
(CEE – Creg) znaša največ 25 EUR/MWh
(brez DDV),
-       
postavka Cdob je nič (je upoštevana že pri izračunu Creg),
-       
upošteva se 3. točka drugega odstavka tega člena.
(4) Energija in pripadajoči nabavni strošek, neposredno
povezan z dobavo te energije, ki izhaja iz nakupnih poslov, na podlagi katerih
dobavitelj odkupuje električno energijo od proizvajalcev po odprtih pogodbah o
odkupu, se najprej upošteva v celoti (to je za vsa merilna mesta proizvajalcev,
ki pripadajo bilančni podskupini oziroma skupini dotičnega dobavitelja) v
izračunu postavke CEE po Uredbi o določitvi cen.
5. člen
(1) Operater trga na svoji spletni strani objavi obrazec
zahtevka za izplačilo nadomestila. Zahtevek dobavitelj posreduje operaterju
trga na način, kot določen s strani operaterja trga. Operater trga lahko obrazec
po potrebi dopolni ali spreminja.
(2) Dobavitelji električne energije na dvomesečni ravni do
20. delovnega dne v mesecu, ki sledi zadnjemu mesecu dobave iz zahtevka, glede
katerega veljajo regulirane maloprodajne cene, pri operaterju trga vložijo
zahtevo za izplačilo nadomestila. Na zahtevo operaterja trga morajo dobavitelji
električne energije v roku desetih delovnih dni predložiti dodatna zahtevana
dokazila oziroma vlogo dopolniti, v nasprotnem primeru se šteje, da dobavitelj
električne energije ni uspel dokazati višine zahtevanega nadomestila in da do
nadomestila ni upravičen.
(3) Operater trga na podlagi vloženega, popolnega zahtevka
ter popolnih podatkov elektrooperaterjev oziroma drugih pozvanih oseb v roku 15
delovnih dni izda odločbo, s katero ugotovi upravičenost in višino nadomestila,
ter v roku desetih delovnih dni od dokončnosti odločbe izvede izplačilo
nadomestila dobaviteljem električne energije.
(4) Sredstva za izplačilo nadomestil zagotovi ministrstvo,
pristojno za energijo. Operater trga v ta namen sklene z ministrstvom,
pristojnim za energijo, pogodbo, s katero se določijo med drugim namen, način
in vir financiranja nalog, sredstva za izvajanje teh nalog in pogoji
opravljanja nalog. Operater trga mora voditi ločene računovodske obračune in
evidence o sredstvih za izvajanje nalog iz te uredbe.
6. člen
(1) Dobavitelji električne energije, ki so upravičeni do
nadomestila, so dolžni na poziv pristojnega organa predložiti vsa potrebna
dokazila, s katerimi utemeljujejo postavke, na podlagi katerih se v skladu s to
uredbo obračuna mesečno nadomestilo.
(2) Računovodske izkaze, knjigovodske listine in drugo
dokumentacijo so dobavitelji električne energije dolžni hraniti toliko časa in
na način, kot je določeno z zakonom, ki ureja vodenje poslovnih knjig ter
izdelavo letnih poročil za proračun in proračunske uporabnike ter za pravne
osebe javnega prava in pravne osebe zasebnega prava.
(3) Odgovornost za pravilnost izračuna in verodostojnost
predloženih vlog in dokazil, zahtevanih s strani operaterja trga ali drugih
pristojnih organov, nosijo izključno dobavitelji električne energije, kar
zagotavlja odgovorna oseba, pooblaščena za zastopanje družbe, s podpisom
obrazca iz prvega odstavka prejšnjega člena.
(4) Kot dokazila se štejejo:
-       
za sklenjene posle: konfirmacija, pogodba, račun, druga ustrezna
listina, v kolikor je iz teh dokumentov jasno razvidna cena električne
energije, vrsta produkta in obdobje dobave, pri čemer mora iz dokazil izhajati
pokritje količin odjema,
-       
za količine električne energije: podatki elektrooperaterjev,
-       
za stroške odstopanj: stroški odstopanj po bilančni pogodbi ali pogodbi
o izravnavi,
-       
stroški, ki jih je imel dobavitelj z oskrbo odjemalcev: ustrezna
računovodska listina oziroma izkaz.
7. člen
(1) Do ukrepov z učinkom nadomestila po tem členu so
upravičeni izključno dobavitelji (v nadaljnjem besedilu: povezani dobavitelji):
-       
ki so s proizvajalci električne energije s sedežem v Republiki Sloveniji
vključeni v konsolidirano letno poročilo,
-       
ki v isti družbi proizvajajo električno energijo v Republiki Sloveniji
ali
-       
ki so neposredno ali posredno lastniško povezani z družbenikom v
podjetju s proizvodnjo električne energije v Republiki Sloveniji.
(2) Dobavitelji iz prejšnjega odstavka, za katere velja
Uredba o določitvi cen, so za dobave skladno s pogoji iz te uredbe, v obdobju
od 1. januarja 2023 do 31. decembra 2023 upravičeni do ukrepov z učinkom
primernega nadomestila, določenih v četrtem odstavku tega člena.
(3) Dobavitelji iz prvega odstavka tega člena, za katere
velja Uredba PO, so za dobave v obdobju od 1. januarja 2023 do 31. decembra
2023, ki izhajajo iz sklenjenih novih pogodb ali poslov na podlagi obstoječih
pogodb o dobavi, sklenjenih v obdobju od vključno 30. novembra 2022 do vključno
31. decembra 2022, upravičeni do ukrepov z učinkom primernega nadomestila,
določenih v četrtem odstavku tega člena, vendar največ za količine električne
energije, ki ustrezajo porabi odjemalca, določeni na podlagi prvega oziroma
drugega odstavka 5. člena Uredbe PO, a le pod pogojem, da je dobavitelj
upošteval mehanizem oblikovanja drobnoprodajne cene iz Uredbe PO.
(4) Obvladujoče družbe, proizvajalci ali druge povezane osebe
so za dobave iz drugega in tretjega odstavka tega člena svojim povezanim
dobaviteljem dolžni zagotoviti manjkajočo električno energijo ali dodatek k
pogodbam za že zakupljeno električno energijo po ustrezni ceni, ki z vidika
skupnega povprečnega nabavnega stroška dobavitelja za celoten reguliran segment
odjemalcev po posamezni uredbi, pokriva in odraža prihodke na osnovi najvišje dovoljene
regulirane drobnoprodajne cene iz posamezne uredbe tega člena, za dobave po
Uredbi o določitvi cen pa še zmanjšanje za strošek dobavitelja v višini Cdob
iz prvega odstavka 4. člena te uredbe.

Uredba o določitvi nadomestila dobaviteljem
električne energije (Uradni list RS, št. 4/23) vsebuje naslednji prehodni in
končno določbo:
»PREHODNI IN KONČNA DOLOČBA
8. člen
Operater trga objavi na svoji spletni strani obrazec iz prvega
odstavka 5. člena te uredbe najpozneje v 15 dneh po uveljavitvi te uredbe.
9. člen
Podatke o razporeditvi končnih odjemalcev v posamezen segment
regulacije (odjemno mesto, davčna številka, segment) iz petega odstavka 3.
člena te uredbe pošljejo dobavitelji elektrooperaterju v roku petih dni po
uveljavitvi te uredbe.
10. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o določitvi
nadomestila dobaviteljem električne energije (Uradni list RS, št. 58/23) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Elektrooperater prvič pošlje operaterju trga podatke v skladu
s spremenjenim šestim odstavkom 3. člena uredbe v mesecu septembru 2023.
Postavka Creg v skladu s spremenjenim 4. členom uredbe se uporablja
za dobave električne energije od vključno 1. junija 2023 dalje.
8. člen
Ta uredba začne veljati 1. junija 2023.«.