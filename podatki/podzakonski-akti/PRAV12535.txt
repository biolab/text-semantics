1. člen
Pravilnik o vsebini in obliki diplom ter potrdil o
izobraževanju na GEA College – Fakulteti za podjetništvo (v nadaljevanju
pravilnik) določa obliko, vsebino in postopek za izdajo diplom GEA College –
Fakulteti za podjetništvo (v nadaljevanju GEA College – FP).
2. člen
GEA College – FP izdaja diplome in dvojnike diplom. Navedene
listine so javne listine.
Javne listine so tudi potrdila o opravljenih izpitih, ki jih
študentom ali diplomantom izda GEA College – FP.
3. člen
GEA College – FP izdaja naslednjo vrsto diplom o pridobljeni javno
veljavni izobrazbi:
-       
diplomo o pridobljeni visokošolski strokovni izobrazbi,
-       
diplomo o pridobljeni visokošolski strokovni izobrazbi I. stopnje,
-       
diplomo o pridobljeni specializaciji,
-       
diplomo o pridobljeni magistrski izobrazbi II. stopnje.
4. člen
Diplomo dobi študent/-ka, ki opravi vse obveznosti po
študijskem programu za pridobitev javno veljavne izobrazbe.
5. člen
Diploma se izdaja v slovenskem jeziku. Diploma je oblikovana v
skladu s celostno grafično podobo GEA College – FP. Izdaja se na posebnem
papirju, ki je zaščiten s slepim tiskom (znakom – napisom GEA College v
spodnjem delu na sredini). Na papirju dimenzij 235 mm x 336 mm je v sredini
zgornjega dela natisnjen znak GEA College – FP. V osrednjem delu diplome so
navedeni ime in priimek, datum in kraj rojstva diplomanta/ke, ime
akreditiranega študijskega programa ter smer oziroma področje, kadar ima
študijski program več smeri ali področij, podeljeni strokovni naslov, datum
zaključka.
Diploma ima zaporedno številko (levo spodaj), datum in kraj
izdaje (levo spodaj pod številko diplome), pečat samostojnega visokošolskega
zavoda ter podpis dekana/dekanje zavoda (desno spodaj), na katerem je študij
potekal.
Vzorec diplomskih listin je objavljen v prilogi tega
pravilnika in je njegov sestavni del.
6. člen
Sestavni del diplome je »Priloga k diplomi«. Sestavine
obrazca Priloga k diplomi v slovenskem in angleškem jeziku so opredeljene v
Pravilniku o prilogi k diplomi, ki ga sprejme minister, pristojen za visoko
šolstvo (Uradni list RS, št. 56/07 ter 39/12).
7. člen
Če se pojavi utemeljen sum, da imetnik diplome ali potrdila ni
opravil s študijskim programom predpisanih obveznosti, uvede GEA College – FP
skladno z veljavnimi predpisi ustrezne postopke.
8. člen
GEA College – FP izda dvojnik diplome diplomantu, ki je
ustrezno preklical izgubljeno, uničeno ali odtujeno diplomo, če je iz evidence,
ki jo vodi GEA College – FP razvidno, da mu je bil po zaključenih študijskih
obveznostih izdan izvirnik diplome. Dvojnik diplome se izda na papirju, ki se
uporablja za izdajo diplom GEA College – FP, s tem, da je v zgornjem desnem
kotu na prvi strani napisano, da gre za dvojnik. Na dvojniku diplome se z
izjemo zaporedne številke diplome navedejo podatki, ki jih mora po tem
pravilniku vsebovati diploma, s tem, da se namesto lastnoročnega podpisa pri
imenih in priimkih podpisnikov zapiše »l.r.«. Na hrbtni strani dvojnika diplome
trenutni dekan/dekanja GEA College – FP podpiše klavzulo o skladnosti podatkov
dvojnika diplome s podatki evidence, na temelju katere se dvojnik diplome
izdaja. Na hrbtni strani dvojnika diplome se odtisne pečat GEA College – FP. V
evidenco o izdanih diplomah se vpiše podatek o izdanem dvojniku diplome, skupaj
s podatki o preklicu izvirnika.
9. člen
Z dnem uveljavitve tega pravilnika preneha veljati dosedanji pravilnik.
10. člen
Ta pravilnik začne veljati naslednji dan po objavi v Uradnem listu
Republike Slovenije.
Ljubljana, dne 22. maja 2015
izr. prof. dr. Jaka Vadnjal l.r.
predsednik senata GEA College – FP

Priloga: Vzorec
diplome