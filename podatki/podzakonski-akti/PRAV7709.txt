I. SPLOŠNO
1. člen
(vsebina)
Ta pravilnik določa način uporabe prisilnih sredstev, ki jih
opredeljuje Zakon o carinski službi (Uradni list RS, št. 103/04 – uradno
prečiščeno besedilo in 113/05 – ZJU-B, v nadaljnjem besedilu: zakon).
2. člen
(pomen izrazov)
(1) Upiranje je vsako aktivno ali pasivno dejanje, s katerim
oseba pooblaščeni uradni osebi carinske službe (v nadaljnjem besedilu:
pooblaščena uradna oseba) onemogoča izvršitev naloge. 
(2) Pasivno upiranje je neupoštevanje odredbe pooblaščene
osebe oziroma onemogočanje izvedbe naloge z določenim ravnanjem osebe (če se
oseba usede, uleže, obrne stran, se prime za predmet ali drugo podobno
ravnanje). 
(3) Aktivno upiranje je upiranje z uporabo orožja, orodja,
drugih predmetov in sredstev ali fizične sile, pri čemer ima oseba, ki se
upira, namen pooblaščeni uradni osebi preprečiti izvedbo naloge. Za aktivno
upiranje velja tudi hujskanje k upiranju, beg osebe in ogrožanje. Pri ogrožanju
oseba s svojim položajem, kretnjami ali drugim ravnanjem kaže na to, da bo napadla
pooblaščeno uradno osebo ali drugo osebo. 
(4) Napad je nasilno dejanje, storjeno z orožjem, orodjem ali
drugimi predmeti ali s fizično silo, s katerim napadalec kaže namen,
pooblaščeno uradno osebo onesposobiti, poškodovati ali ji vzeti življenje. 
(5) Prisilna sredstva so sredstva za vklepanje, uporaba
fizične sile, palice ter sredstva za pasivizacijo.
3. člen
(primeri in način uporabe)
(1) Pooblaščena uradna oseba sme uporabiti prisilna sredstva
samo v primerih in na način, ki jih določa zakon in ta pravilnik. 
(2) Pooblaščena uradna oseba mora pri uporabi prisilnih
sredstev upoštevati načelo izvzetosti (imunitete) določenih oseb.
4. člen
(omejitev uporabe)
(1) Prisilna sredstva se smejo uporabljati, dokler ni dosežen
njihov namen. 
(2) Prisilna sredstva mora pooblaščena uradna oseba opustiti
takoj, ko prenehajo razlogi za njihovo uporabo.
5. člen
(varstvo človekovih pravic)
Uporaba prisilnih sredstev se mora izvesti strokovno in
odločno, vendar obzirno, tako da se brez potrebe ne prizadeneta človekova osebnost
in dostojanstvo ter se ne ogrožata življenje in varnost oseb, ki niso v
postopku.
6. člen
(načelo sorazmernosti)
Pooblaščena uradna oseba izbere in uporabi tisto prisilno
sredstvo, ki je sorazmerno moči upiranja ali napada.
7. člen
(načelo postopnosti)
(1) Če je pri izvrševanju nalog v določenem primeru mogoče
uporabiti več vrst prisilnih sredstev hkrati, mora pooblaščena uradna oseba
uporabiti milejše prisilno sredstvo, s katerim je nalogo mogoče izvršiti. 
(2) Hujše prisilno sredstvo se sme uporabiti le, če je bila
uporaba milejšega prisilnega sredstva neuspešna ali ni bila mogoča zaradi
okoliščin in osebne varnosti.
8. člen
(načelo izvzetosti)
Pooblaščena uradna oseba ne sme uporabljati prisilnih
sredstev proti otrokom, vidno bolnim, starim in onemoglim osebam, vidno težkim
invalidom in vidno nosečim ženskam, razen če ti neposredno ogrožajo življenje
pooblaščene uradne osebe.
9. člen
(predhodno opozorilo)
Preden pooblaščena uradna oseba uporabi eno izmed prisilnih
sredstev, mora ustno opozoriti osebo, da bo to storila, razen če bi takšno
opozorilo onemogočalo izvršitev naloge ali če tega ne dopuščajo okoliščine.
10. člen
(določitev delovnih mest)
(1) Generalni direktor s sklepom določi delovna mesta
pooblaščenih uradnih oseb, ki lahko uporabijo prisilna sredstva v skladu s tem
pravilnikom. 
(2) Pooblaščena uradna oseba mora biti za uporabo prisilnih
sredstev posebej usposobljena. Način usposabljanja je določen v predpisu, ki je
izdan na podlagi drugega odstavka 43. člena zakona.
II. SREDSTVA ZA VKLEPANJE
11. člen
(sredstva za vklepanje)
Sredstva za vklepanje so različne vrste lisic in plastična
zatega.
12. člen
(način vklenitve)
(1) Vklenitev opravi pooblaščena uradna oseba tako, da osebi
nadene na zapestje sredstva za vklepanje in jih zaklene. 
(2) Pri vklepanju je treba paziti, da se osebi ne povzročajo
nepotrebne bolečine in telesne poškodbe, hkrati pa onemogoči osvobajanje. 
(3) Sredstva za vklepanje se lahko uporabijo za vklepanje rok
spredaj, vklepanje rok spredaj in hkratno priklenitev na pas, vklepanje z
rokami na hrbtu, pri agresivnosti, posebnih telesnih sposobnostih in
spretnostih pa tudi za vklepanje gležnjev in hkratno povezavo z vklenjenimi
rokami.
III. FIZIČNA SILA IN PALICA
13. člen
(način uporabe)
Za uporabo fizične sile se šteje neposredna uporaba sile
pooblaščene uradne osebe s strokovnimi prijemi, pritiski, udarci z roko in nogo
ter meti. Za uporabo fizične sile se šteje tudi individualna ali skupinska
uporaba telesne sile za zadržanje, premikanje ali prenašanje oseb, ki se
pasivno upirajo, in podobno.
14. člen
(uporaba palice)
(1) Pooblaščena uradna oseba sme uporabiti palico šele, ko
ugotovi, da s fizično silo ne bo dosegla namena ukrepanja. Za uporabo palice
šteje uporaba gumijevke, zložljive in druge palice. 
(2) Proti osebi, ki se pasivno upira, se palica uporabi le,
če pooblaščena uradna oseba ne more obvladati takega upiranja s fizično silo.
IV. SREDSTVA ZA PASIVIZACIJO
15. člen
(vrste sredstev za pasivizacijo)
Za uporabo sredstev za pasivizacijo se šteje uporaba raznih
vrst plinskih razpršilcev, ki vsebujejo utekočinjeni plin ali drugo pršilo, pa
tudi druga sredstva, ki so namenjena za pasivizacijo (začasno onesposobitev)
oseb.
V. POROČANJE O UPORABI PRISILNIH SREDSTEV
16. člen
(poročilo)
Uporabo prisilnega sredstva mora pooblaščena uradna oseba
opisati v posebnem poročilu, ki ga predloži neposredno nadrejenemu in
generalnemu direktorju.
17. člen
(vsebina poročila)
(1) V poročilu iz prejšnjega člena pooblaščena uradna oseba
navede datum, čas, kraj in vrsto uporabljenega prisilnega sredstva, podatke o
osebi, proti kateri ga je uporabil, vzrok in način uporabe, posledice uporabe,
pooblastilo, ki ga je izvajal pred uporabo prisilnega sredstva in druge
okoliščine, ki so pomembne za presojo zakonitosti in strokovnosti uporabe. 
(2) Vodja organizacijske enote mora vsako uporabo prisilnih
sredstev preveriti in presoditi, ali je bilo prisilno sredstvo uporabljeno
zakonito in strokovno, razen če je za presojo zakonitosti in strokovnosti
uporabe ustanovljena posebna komisija. 
(3) V primeru, da je bila osebi pri uporabi prisilnih
sredstev povzročena telesna poškodba ali smrt, ali je bilo prisilno sredstvo uporabljeno
proti več kot trem osebam, oceno ravnanja pooblaščene uradne osebe opravi
tričlanska komisija, ki jo najkasneje v treh dneh od prejema poročila
pooblaščene uradne osebe imenuje generalni direktor Carinske uprave Republike
Slovenije. Komisija razišče okoliščine uporabe prisilnega sredstva in napiše
zapisnik, v katerem napiše mnenje, ali je bilo prisilno sredstvo uporabljeno
zakonito in strokovno.
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-290/2006/22
Ljubljana, dne 21. avgusta 2006
EVA 2006-1611-0091
dr. Andrej Bajuk l.r. 
Minister 
za finance
Soglašam!
Dragutin Mate l.r. 
Minister 
za notranje zadeve