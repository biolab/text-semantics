I. TEMELJNE DOLOČBE
1. člen
(vsebina pravilnika)
Ta pravilnik določa vsebino, način in
postopek vodenja, vpisa v in izbrisa iz registra melioracijskih skupnosti (v
nadaljnjem besedilu: register).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
-      
melioracijska skupnost je skupnost, ki
usklajuje in zastopa interese melioracijskih udeležencev v postopku uvedbe
melioracije, upravljanja, delovanja, rabe in vzdrževanja melioracijskih
sistemov ter pri organizaciji in načinu obdelave melioriranih zemljišč;
-      
melioracije so osuševanje, namakanje in
agromelioracije;
-      
melioracijski sistem je na melioracijskem
območju funkcionalno zaključena celota objektov in naprav, ki služi namakanju,
osuševanju ter agromelioracijam kmetijskih zemljišč;
-      
melioracijsko območje je območje določeno s
predpisom o uvedbi melioracije, ki zajema vse parcele vključene v melioracijo;
-      
skupni predstavnik članov melioracijske
skupnosti je oseba, ki jo člani melioracijske skupnosti izberejo za zastopanje
interesov melioracijske skupnosti.
II. REGISTER
3. člen
(vodenje registra)
(1) Register melioracijskih skupnosti
vzpostavi in upravlja ministrstvo, pristojno za kmetijstvo.
(2) Register melioracijskih skupnosti
vodi upravna enota, na območju katere je večinski delež površin melioracijskega
območja.
(3) Register se vodi kot javna knjiga.
(4) Register se vodi na enoten način
za celotno območje Republike Slovenije, na elektronskem mediju, ki je dostopen
preko spletne strani ministrstva, pristojnega za kmetijstvo na
http://www.mkgp.gov.si/.
(5) Skupaj z registrom melioracijskih
skupnosti vodi upravna enota zbirko listin, v katero se vlagajo listine in
drugi dokumenti, ki so podlaga za vpis v register.
4. člen
(vpis podatkov in sprememb v register)
(1) V register se vpišejo in v njem
vodijo naslednji podatki:
-      
datum in zaporedna številka vpisa v register;
-      
podatki o parcelnih številkah zemljišč, na
katerih deluje melioracijska skupnost;
-      
šifra in ime melioracijskega sistema po prepisu
o evidenci melioracijskih sistemov in naprav, po kateri je ustanovljena
melioracijska skupnost;
-      
številka in datum izbrisa iz registra.
(2) Upravni enoti, ki je vpisala
melioracijsko skupnost v register v skladu z drugim odstavkom 3. člena
tega pravilnika mora skupni predstavnik članov melioracijske skupnosti
priglasiti spremembe podatkov iz prvega odstavka tega člena enkrat letno na
obrazcu, ki je kot priloga 1 sestavni del tega pravilnika.
III. POSTOPEK ZA VPIS V REGISTER
5. člen
(vloga za vpis)
(1) Vlogo za vpis v register vloži
skupni predstavnik članov melioracijske skupnosti najkasneje v 60 dneh po
ustanovitvi melioracijske skupnosti na upravni enoti iz drugega odstavka
3. člena tega pravilnika na obrazcu iz priloge 1 tega pravilnika. Vlogi
mora vlagatelj priložiti naslednje priloge:
-      
statut melioracijske skupnosti oziroma pogodbo
o ustanovitvi;
-      
seznam parcel zemljišč, na katerih deluje
melioracijska skupnost, ki izkazuje več kot 80 odstotno udeleženost njenih
površin v celotnem melioracijskem območju;
-      
grafične priloge, iz katerih so razvidne
parcele zemljišč, na katerih deluje melioracijska skupnost. Podlaga za ta
prikaz je zemljiško katastrski načrt;
-      
izjave članov melioracijske skupnosti o
imenovanju skupnega predstavnika melioracijske skupnosti.
(2) V primeru, da je vloga za vpis v
register nepopolna ali nerazumljiva, vlagatelja upravna enota v roku petih
delovnih dni pozove na odpravo pomanjkljivosti in določi vložniku rok, v
katerem jo mora popraviti. Če vlagatelj v tem roku od poziva ne predloži
zahtevanega dokazila, upravna enota s sklepom zavrže vlogo.
(3) Na podlagi popolne vloge iz prvega
odstavka tega člena, upravna enota vpiše melioracijsko skupnost v register ter
skupnemu predstavniku članov melioracijske skupnosti izda izpis iz registra, ki
šteje kot potrdilo o vpisu v register.
IV. IZBRIS IZ REGISTRA
6. člen
(izbris iz registra)
(1) Melioracijska skupnost se izbriše
iz registra na podlagi pisne vloge, ki jo vloži skupni predstavnik članov
melioracijske skupnosti na upravni enoti, ki je izvedla vpis melioracijske
skupnosti.
(2) Vlogi iz prejšnjega odstavka je
treba priložiti sklep članov melioracijske skupnosti, iz katerega je razvidno
prenehanje delovanja oziroma obstoja melioracijske skupnosti.
(3) Upravna enota izda potrdilo o
izbrisu iz registra, ki ga vroči skupnemu predstavniku članov melioracijske
skupnosti.

Priloga 1: Vloga za vpis v register melioracijskih
skupnosti ali za vpis sprememb podatkov v registru melioracijskih skupnosti

Pravilnik o registru melioracijskih skupnosti
(Uradni list RS, št. 3/09)
vsebuje naslednjo prehodno in končno določbo:
»V. PREHODNA IN KONČNA DOLOČBA
7. člen
(vpis obstoječe
melioracijske skupnosti)
(1) Melioracijske skupnosti, ki so že
ustanovljene pred uveljavitvijo tega pravilnika, morajo podati vlogo za vpis v
register v skladu s tem pravilnikom najkasneje do 1. julija 2012.
(2) Melioracijske skupnosti iz
prejšnjega odstavka tega člena se vpišejo v register ne glede na izpolnjevanje
pogoja o več kot 80 odstotni udeleženosti površin članov iz druge alinee prvega
odstavka 5. člena tega pravilnika.
8. člen
(veljavnost
pravilnika)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. julija 2009.«.

Pravilnik o spremembi Pravilnika o registru
melioracijskih skupnosti (Uradni list RS, št. 50/12) spreminja 7. člen pravilnika tako,
da se glasi:
»7. člen
(vpis obstoječe
melioracijske skupnosti)
(1) Melioracijske
skupnosti, ki so ustanovljene pred uveljavitvijo tega pravilnika, morajo podati
vlogo za vpis v register v skladu s tem pravilnikom najpozneje do 31. decembra
2012.
(2) Melioracijske skupnosti iz
prejšnjega odstavka tega člena se vpišejo v register ne glede na izpolnjevanje
pogoja o več kot 80 odstotni udeleženosti površin članov iz druge alinee prvega
odstavka 5. člena tega pravilnika.«;
ter vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.