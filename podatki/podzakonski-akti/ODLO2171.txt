1. člen
S tem odlokom se zaradi zajezitve in obvladovanja nalezljive
bolezni COVID-19 začasno prepoveduje prehajanje iz statističnih regij, kjer
število na novo okuženih v zadnjih 14 dneh presega 140 na 100 000
prebivalcev, razen če ta odlok določa drugače. Uradne podatke o številu
okuženih po regijah najmanj enkrat tedensko objavlja Nacionalni inštitut za
javno zdravje (v nadaljnjem besedilu: NIJZ) na svoji spletni strani in v
Uradnem listu Republike Slovenije.
2. člen
Ta odlok se ne uporablja za dejavnosti, ki jih izvajajo
pristojne službe, za zagotavljanje izvajanja nalog države, samoupravnih
lokalnih skupnosti in javnih služb.
3. člen
Gibanje iz statistične regije iz 1. člena tega odloka je ob
upoštevanju priporočil NIJZ ne glede na določbo 1. člena tega odloka za
posameznike dovoljeno za:
1.     
prihod in odhod na delo ter izvajanje delovnih nalog,
2.     
opravljanje gospodarskih, kmetijskih in gozdarskih dejavnosti,
3.     
odpravljanje neposredne nevarnosti za zdravje, življenje in premoženje,
4.     
varstvo in pomoč osebam, ki so potrebne podpore, oziroma zaradi oskrbe
ali nege družinskih članov,
5.     
dostop do lekarn, zdravstvenih in sanitarnih storitev,
6.     
dostop do tujih diplomatskih in konzularnih predstavništev,
7.     
dostop do storitev za nujne primere,
8.     
dostop do izvajanja nalog, povezanih z delovanjem pravosodnih in
upravnih organov ter organov pregona,
9.     
dostop do storitev za osebe s posebnimi potrebami,
10.  
izvajanje vzdrževalnih del ali sezonskih opravil na zasebnem objektu ali
zemljišču,
11.  
koriščenje turističnih kapacitet katerih rezervacija je bila opravljena
do uveljavitve tega odloka.
4. člen
(1) Šteje se, da oseba prebiva v statistični regiji iz
1. člena tega odloka, če ima v občini iz te statistične regije stalno ali
začasno prebivališče.
(2) Če ima posameznik stalno ali začasno prebivališče v
statistični regiji iz 1. člena tega odloka, je lahko nastanjen samo na enem
naslovu prebivanja in se ne sme seliti med obema prebivališčema.
(3) Dostop do javnih parkov in drugih sprehajalnih
površin je dovoljen le v statistični regiji, kjer oseba prebiva.
(4) Ne glede na določbe 1. člena tega odloka lahko
posameznik ob upoštevanju priporočil NIJZ na prostem oziroma odprtih javnih
krajih v statistični regiji prebivališča izvaja športno-rekreacijsko dejavnost
individualnega značaja ali izvaja takšno športno-rekreacijsko dejavnost, pri
kateri ob običajnem izvajanju ni mogoč stik z drugimi posamezniki.
5. člen
Strokovno utemeljenost ukrepov iz tega odloka Vlada
Republike Slovenije ugotavlja vsakih sedem dni in ob upoštevanju
strokovnih razlogov odloči, da se ti ukrepi še naprej uporabljajo, ali pa
ukrepe spremeni oziroma odpravi ter o tem obvesti Državni zbor in javnost.
6. člen
V okviru izjem, ki jih v 3. členu dovoljuje ta odlok za
prehajanje iz regij, kjer število na novo okuženih v zadnjih 14 dneh
presega 140 na 100 000 prebivalcev, v regije z indikatorjem pod 140, ni
dovoljeno koriščenje storitev, ki zaradi omejitev iz odlokov za preprečitev
širjenja SARS-CoV-2 niso na voljo v regijah bivališča.
7. člen
(1) Globe za kršitve tega odloka se izrekajo v skladu z
zakonom, ki ureja nalezljive bolezni. Izvajanje tega odloka poleg
pristojnih inšpekcijskih služb nadzoruje tudi Policija v okviru svojih
pristojnosti.
(2) Če pri opravljanju svojih nalog vpoklican pripadnik
Civilne zaščite naleti na kršitve iz tega odloka, ki jih ne more
preprečiti oziroma prekiniti z opozorilom, o kršitvi nemudoma obvesti
najbližjo postajo Policije.
KONČNA DOLOČBA
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 00717-40/2020
Ljubljana, dne 14. oktobra 2020
EVA 2020-1711-0050
Vlada Republike Slovenije
Janez Janša
predsednik