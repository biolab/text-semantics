1. člen
(vsebina)
Ta uredba podrobneje določa vsebino registra pravnih aktov
lokalnih skupnosti (v nadaljnjem besedilu: register), način njegovega
upravljanja, vodenja in koordiniranja s strani Javnega podjetja Uradni list Republike
Slovenije (v nadaljnjem besedilu: javno podjetje) ter naloge in obveznosti
lokalnih skupnosti in javnega podjetja v zvezi z njim.
2. člen
(pomen izrazov)
Izrazi, uporabljeni v tej uredbi, pomenijo:
1.     
»lokalne skupnosti« so občine in mestne občine, kot jih določa zakon, ki
ureja lokalno samoupravo;
2.     
»uradno glasilo« je Uradni list Republike Slovenije ali drugo glasilo,
ki ga kot uradno glasilo določa statut lokalne skupnosti;
3.     
»pravni akt« je predpis ali drug splošni akt lokalne skupnosti, ki je
objavljen v uradnem glasilu.
3. člen
(namen)
Namen registra je uporabnikom na enoten, razumljiv in jasen
način podati čimbolj celostne informacije o pravnih aktih in o normodajni
dejavnosti lokalnih skupnosti.
4. člen
(dostopnost)
Register je dostopen brezplačno na spletnem naslovu
www.rpls.si.
5. člen
(informativni značaj)
Vsebine, objavljene v registru, so informativnega značaja,
kar pomeni, da so pravno veljavna le besedila pravnih aktov, ki so objavljena v
uradnem glasilu, in da javno podjetje ne prevzema odgovornosti za njihovo
pravilnost in popolnost.
6. člen
(vsebina registra)
Register vsebuje naslednje podatke o pravnih aktih:
1.     
naslov pravnega akta,
2.     
podatke o objavi pravnega akta v uradnem glasilu,
3.     
pravno podlago za sprejetje ali izdajo pravnega akta,
4.     
podatke o predpisih in drugih pravnih aktih, ki vplivajo na ta pravni
akt,
5.     
podatke o predpisih in drugih pravnih aktih, na katere ta pravni akt
vpliva,
6.     
organ, odgovoren za sprejetje ali izdajo pravnega akta,
7.     
datum sprejetja ali izdaje pravnega akta,
8.     
datum začetka veljavnosti oziroma datum začetka uporabe pravnega akta,
9.     
datum prenehanja veljavnosti oziroma datum prenehanja uporabe pravnega
akta,
10.  
razvrstitev v tematsko kazalo,
11.  
podatke v zvezi z normodajno dejavnostjo in druge podatke, ki obstajajo
za ta pravni akt.
7. člen
(zbirka neuradnih prečiščenih besedil)
(1) Zbirka neuradnih prečiščenih besedil vsebuje neuradna
prečiščena besedila pravnih aktov, ki jih lokalne skupnosti zagotavljajo v
skladu s predpisi, ki urejajo dostop do informacij javnega značaja.
(2) Lokalna skupnost pripravi neuradno prečiščeno besedilo
pravnega akta po objavi vsake njegove spremembe ali dopolnitve v uradnem
glasilu v skladu s smernicami za pripravo neuradnih prečiščenih besedil pravnih
aktov lokalnih skupnosti in ga pošlje javnemu podjetju nemudoma po objavi
pravnega akta v uradnem glasilu. Če javno podjetje ne prejme neuradnega
prečiščenega besedila v petih delovnih dneh od objave pravnega akta v uradnem
glasilu, se v registru objavi podatek, da neuradno prečiščeno besedilo ni na
voljo.
(3) Javno podjetje v sodelovanju s službo vlade, pristojno za
zakonodajo, oblikuje smernice za pripravo neuradnih prečiščenih besedil pravnih
aktov lokalnih skupnosti iz prejšnjega odstavka ob upoštevanju pravil pravne
tehnike pri izdelavi predpisov in drugih splošnih pravnih aktov Republike
Slovenije in jih objavi na spletni strani registra.
(4) Skrbnik zbirke neuradnih prečiščenih besedil je javno
podjetje.
8. člen
(povezovanje registra z drugimi registri in zbirkami)
(1) Register se povezuje z naslednjimi registri in zbirkami:
1.     
Pravno-informacijskim sistemom Republike Slovenije,
2.     
zbirko uradnih objav, kot je določena v predpisu, ki ureja
Pravno-informacijski sistem Republike Slovenije,
3.     
zbirko neuradnih objav, kot je določena v predpisu, ki ureja Pravno-informacijski
sistem Republike Slovenije,
4.     
zbirko neuradnih prečiščenih besedil pravnih aktov,
5.     
Digitalno knjižnico Slovenije,
6.     
prostorskim informacijskim sistemom, kot je določen v predpisih o
urejanju prostora,
7.     
drugimi registri in zbirkami državnih organov, organov lokalnih
skupnosti in drugih oseb, ki lahko prispevajo k celostni informaciji o pravnih
aktih in normodajni dejavnosti lokalnih skupnosti.
(2) Povezovanje registra z registri in zbirkami iz prejšnjega
odstavka poteka na podlagi odprtih podatkov za ponovno uporabo oziroma na
podlagi neodplačnih dogovorov med javnim podjetjem in skrbniki teh registrov in
zbirk.
(3) Za vsebino podatkov in dokumentov v registrih in zbirkah
iz prvega odstavka tega člena ter njihovo dostopnost so odgovorni skrbniki teh
registrov in zbirk.
9. člen
(način upravljanja in vodenja registra)
(1) Register upravlja, vodi in koordinira javno podjetje na
način, da ažurno in trajno skrbi za prikazovanje in iskanje informacij v skladu
s splošno sprejetimi standardi in priporočili na področju oblikovanja in
dostopnosti spletnih vsebin ter ob spoštovanju minimalnih skupnih zahtev glede
informacijske varnosti v skladu s predpisom, ki ureja informacijsko varnost v
državni upravi.
(2) Lokalne skupnosti in javno podjetje v okviru svojih
pristojnosti in delovnih nalog skrbijo za celovito, pravočasno in pravilno
zagotavljanje podatkov o pravnih aktih iz 6. člena te uredbe in neuradnih
prečiščenih besedil pravnih aktov iz 7. člena te uredbe in v ta namen
sklepajo dogovore o ravni storitev.
(3) Sredstva za obveznosti upravljanja in vodenja registra se
zagotavljajo v državnem proračunu.
10. člen
(obveznosti lokalnih skupnosti)
(1) Lokalne skupnosti pošljejo javnemu podjetju podatke o
pravnih aktih iz 6. člena te uredbe in neuradna prečiščena besedila
pravnih aktov iz 7. člena te uredbe prek aplikacije za vnos podatkov in
neuradnih prečiščenih besedil pravnih aktov (v nadaljnjem besedilu:
aplikacija).
(2) Lokalna skupnost določi najmanj eno osebo, ki v imenu
lokalne skupnosti javnemu podjetju v skladu z dogovorom iz drugega odstavka
prejšnjega člena pošilja podatke o pravnih aktih iz 6. člena te uredbe in
neuradna prečiščena besedila pravnih aktov iz 7. člena te uredbe. Lokalne
skupnosti, ki so ustanovile skupno občinsko upravo, lahko določijo najmanj eno
osebo, ki pošilja podatke o pravnih aktih iz 6. člena te uredbe in
neuradna prečiščena besedila pravnih aktov iz 7. člena te uredbe v imenu
lokalnih skupnosti s skupno občinsko upravo.
(3) Oseba iz prejšnjega odstavka se registrira v uporabniški
račun registra in ima pravice za uporabo aplikacije, ki je sestavni del
registra in katere uporaba je za registrirane uporabnike brezplačna.
11. člen
(obveznosti javnega podjetja)
(1) Javno podjetje zagotavlja brezplačen, stalen in nemoten
dostop do registra in skrbi za njegov razvoj, ki ga narekujejo napredek na
področju izgradnje informacijskih sistemov, standardi uporabniške izkušnje ter
predpisi in drugi akti, ki v Republiki Sloveniji urejajo z registrom povezane
vsebine.
(2) Javno podjetje skrbi za sklenitev, posodabljanje in
izvajanje dogovorov iz drugega odstavka 9. člena te uredbe.
(3) Javno podjetje vzpostavi in upravlja z aplikacijo iz
prvega odstavka prejšnjega člena.
(4) Javno podjetje daje lokalnim skupnostim pojasnila in
usmeritve v zvezi s pripravo neuradnih prečiščenih besedil pravnih aktov in
zagotavlja uporabniško pomoč pri izvajanju njihovih drugih nalog in obveznosti
v zvezi z registrom.
PREHODNE IN KONČNA DOLOČBA
12. člen
(vzpostavitev aplikacije)
(1) Javno podjetje vzpostavi aplikacijo iz prvega odstavka
10. člena te uredbe v treh mesecih od uveljavitve te uredbe.
(2) Obvestilo o datumu začetka uporabe aplikacije objavi
javno podjetje v Uradnem listu Republike Slovenije. Lokalne skupnosti od datuma
iz prejšnjega stavka javnemu podjetju pošiljajo podatke o pravnih aktih iz
6. člena te uredbe in neuradna prečiščena besedila pravnih aktov iz
7. člena te uredbe, ki jih sprejmejo oziroma izdajo in objavijo v uradnih
glasilih po tem datumu.
(3) Za pravne akte, ki so jih lokalne skupnosti sprejele
oziroma izdale in objavile v uradnih glasilih pred datumom iz prejšnjega
odstavka, lokalne skupnosti pošljejo podatke o pravnih aktih iz 6. člena
te uredbe in neuradna prečiščena besedila pravnih aktov iz 7. člena te
uredbe do 1. junija 2024.
13. člen
(sklenitev dogovorov o ravni storitev)
Javno podjetje in lokalne skupnosti sklenejo dogovore o ravni
storitev v treh mesecih od uveljavitve te uredbe.
14. člen
(smernice za pripravo neuradnih prečiščenih besedil pravnih
aktov lokalnih skupnosti)
Javno podjetje v sodelovanju s službo vlade, pristojno za
zakonodajo, pripravi smernice za pripravo neuradnih prečiščenih besedil pravnih
aktov iz tretjega odstavka 7. člena te uredbe v treh mesecih od
uveljavitve te uredbe in jih objavi na spletni strani registra.
15. člen
(vzpostavitev prenovljenega registra)
(1) Javno podjetje vzpostavi register v skladu s to uredbo do
1. junija 2024.
(2) Do vzpostavitve registra v skladu s to uredbo javno
podjetje zagotavlja delovanje in nemoten dostop do registra predpisov
samoupravnih lokalnih skupnosti v skladu z Uredbo o Pravno-informacijskem
sistemu Republike Slovenije (Uradni list RS, št. 140/20).
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00701-16/2022
Ljubljana, dne 28. julija 2022
EVA 2022-1517-0001
Vlada Republike Slovenije
dr. Robert Golob
predsednik