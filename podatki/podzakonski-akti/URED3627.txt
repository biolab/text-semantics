1. člen
Republika Slovenija v letu 2005 izda priložnostne kovance ob
100-letnici ustanovitve Slovenske sokolske zveze v obsegu in z glavnimi
znamenji ter drugimi značilnostmi, ki so določene s to uredbo.
2. člen
Ob 100-letnici ustanovitve Slovenske sokolske zveze Republika
Slovenija izda:
-       
zlatnike z nominalno vrednostjo 25.000 tolarjev, v količini 1.000
kovancev in v skupni nominalni vrednosti 25,000.000 tolarjev,
-       
srebrnike z nominalno vrednostjo 5.000 tolarjev, v količini 2.000
kovancev in v skupni nominalni vrednosti 10,000.000 tolarjev,
-       
priložnostne bi-metalne kovance z nominalno vrednostjo 500 tolarjev, v
količini 200.000 kovancev in v skupni nominalni vrednosti 100,000.000 tolarjev.
3. člen
Zlatniki so izdelani iz zlata čistine 900/1000, v posebni
tehniki z ravnimi površinami visokega sijaja in matiranimi reliefnimi
površinami priložnostnega motiva.
Zlatniki imajo težo 7 gramov in premer 24 milimetrov. Pri
vsakem posameznem zlatniku je dovoljen odmik pri teži ± 1‰ in pri premeru do ±
0,1 milimeter.
4. člen
Srebrniki so izdelani iz srebra čistine 925/1000, v posebni
tehniki z ravnimi površinami visokega sijaja in matiranimi reliefnimi površinami
priložnostnega motiva.
Srebrniki imajo težo 15 gramov in premer 32 milimetrov. Pri
vsakem posameznem srebrniku je dovoljen odmik pri teži ± 1% in pri premeru do ±
0,1 milimeter.
5. člen
Priložnostni bi-metalni kovanci so sestavljeni iz jedra (zlitina:
75% baker in 25% nikelj) in iz oboda (zlitina: 78% baker, 20% cink in 2%
nikelj).
Kovanci imajo težo 9 gramov in premer 28 milimetrov (od tega
jedro 18 milimetrov). Pri vsakem posameznem kovancu je dopusten odmik pri teži
± 1% in pri premeru do ± 0,1 milimeter.
6. člen
Videz priložnostnih kovancev iz 3., 4. in 5. člena te uredbe
je naslednji:
Sprednja stran je po horizontali razdeljena na zgornjo in
spodnjo polovico. Na zgornji polovici je prikazan obris sokola na podstavku. Na
zgornjem delu spodnje polovice kovanca je horizontalno izpisana nominalna
vrednost »25000«, »5000« oziroma »500« in besedilo »TOLARJEV. Ob robu spodnje
polovice kovanca je polkrožni napis: »REPUBLIKA SLOVENIJA«, kateremu sledi še
letnica »2005« na desnem robu zgornje polovice kovanca.
Hrbtna stran je razdeljena po vertikali na levo in desno
polovico. Besedilo: »100 LET SLOVENSKE SOKOLSKE ZVEZE« poteka polkrožno ob robu
kovanca, začne pa se na zgornjem delu leve polovice in nadaljuje ob celotnem
desnem robu. Osrednji motiv te strani predstavlja simbol vzhajajočega sonca.
7. člen
Priložnostni kovanci, izdani na podlagi te uredbe, so po
obodu nazobčani.
8. člen
Ta uredba začne veljati naslednji dan po objavi v Uradnem
listu Republike Slovenije.
Št. 00712-7/2005/2
Ljubljana, dne 3. februarja 2005.
EVA 2005-1611-0007
Vlada Republike Slovenije
Janez Janša l. r.
Predsednik