I. SPLOŠNE DOLOČBE
1. člen
(vsebina pravilnika)
Ta pravilnik določa izobrazbo, ki jo morajo ob izpolnjevanju drugih
z zakonom določenih pogojev imeti vzgojitelji in drugi strokovni delavci v
vzgojnem programu za otroke in mladostnike s posebnimi potrebami, ki ga je
sprejel Strokovni svet Republike Slovenije za splošno izobraževanje s Sklepom o
vzgojnem programu za otroke in mladostnike s posebnimi potrebami (Uradni list
RS, št. 12/08).
2. člen
(opredelitev pojmov)
V tem pravilniku uporabljeni izrazi imajo naslednji pomen:
-       
univerzitetni študijski program – študijski program, sprejet pred
11. junijem 2004, po katerem se v skladu s 15. členom Zakona o
spremembah in dopolnitvah Zakona o visokem šolstvu (Uradni list RS,
št. 94/06; v nadaljnjem besedilu: ZViS-E) pridobi raven izobrazbe, ki
ustreza ravni izobrazbe, pridobljeni s študijskim programom druge stopnje,
-       
magistrski študijski program druge stopnje – študijski program druge
stopnje v skladu s 33. členom Zakona o visokem šolstvu (Uradni list RS,
št. 32/12 – uradno prečiščeno besedilo, 40/11 – ZUPJS-A, 40/12 – ZUJF,
57/12 – ZPCP-2D, 109/12, 85/14; v nadaljnjem besedilu: ZViS).
3. člen
(izobrazba)
V tem pravilniku izobrazba pomeni študijski program za
pridobitev izobrazbe, po katerem se pridobi strokovni naslov v skladu z Zakonom
o strokovnih in znanstvenih naslovih (Uradni list RS, št. 61/06), pri
posameznih strokovnih delavcih pa tudi študijski program izpopolnjevanja v
skladu s 33.a členom ZViS.
4. člen
(posebnosti študijskih programov)
Če v tem pravilniku ni navedeno, ali je ustrezen enopredmetni
ali dvopredmetni študijski program, se šteje, da je ustrezen tako enopredmetni
kot dvopredmetni študijski program.
II. VZGOJITELJ
5. člen
(vzgojitelj)
(1) Vzgojitelj je lahko, kdor je končal:
-       
univerzitetni študijski program socialne pedagogike ali defektologije
(smer defektologija za motnje vedenja in osebnosti) ali
-       
magistrski študijski program druge stopnje socialna pedagogika.
(2) Vzgojitelj je lahko tudi, kdor je končal:
-       
univerzitetni študijski program psihologije, pedagogike, socialnega
dela, defektologije ali specialne in rehabilitacijske pedagogike,
-       
univerzitetni študijski program in si pridobil strokovni naslov
profesor,
-       
magistrski študijski program druge stopnje psihologija, pedagogika,
socialno delo, socialno delo z družino, socialno vključevanje in pravičnost na
področju hendikepa, etničnosti in spola, duševno zdravje v skupnosti, socialna
pedagogika, specialna in rehabilitacijska pedagogika, inkluzivna pedagogika ali
inkluzija v vzgoji in izobraževanju ali
-       
magistrski študijski program druge stopnje in si pridobil strokovni
naslov magister profesor.
III. DRUGI STROKOVNI DELAVCI
6. člen
(svetovalni delavec)
Svetovalni delavec je lahko, kdor je končal:
-       
univerzitetni študijski program defektologije, pedagogike (smer
pedagogika), psihologije, socialnega dela, socialne pedagogike ali specialne in
rehabilitacijske pedagogike ali
-       
magistrski študijski program druge stopnje psihologija, pedagogika,
socialno delo, socialno delo z družino, socialno vključevanje in pravičnost na
področju hendikepa, etničnosti in spola, duševno zdravje v skupnosti, socialna
pedagogika, specialna in rehabilitacijska pedagogika, supervizija, osebno in
organizacijsko svetovanje, inkluzivna pedagogika ali inkluzija v vzgoji in
izobraževanju.
7. člen
(knjižničar)
(1) Knjižničar je lahko, kdor je končal:
-       
univerzitetni študijski program bibliotekarstva ali
-       
magistrski študijski program druge stopnje šolsko knjižničarstvo ali
bibliotekarstvo.
(2) Knjižničar je lahko tudi, kdor izpolnjuje pogoje za
vzgojitelja v skladu s tem pravilnikom in je opravil študijski program za
izpopolnjevanje iz bibliotekarstva.
(3) Ne glede na določbo prejšnjega odstavka te točke
študijskega programa za izpopolnjevanje iz bibliotekarstva ni potrebno
opravljati tistemu, ki je pridobil višjo izobrazbo z višješolskim študijskim
programom knjižničarstva.
IV. POSEBNI DOLOČBI
8. člen
(specialnopedagoška oziroma pedagoško-andragoška izobrazba)
(1) Vzgojitelj mora imeti ustrezna specialnopedagoška
znanja, predpisana z zakonom, in sicer v obsegu najmanj 60 kreditnih točk
po ECTS.
(2) Svetovalni delavec in knjižničar morata imeti
ustrezna pedagoško-andragoška ali specialnopedagoška znanja, predpisana z
zakonom, in sicer v obsegu najmanj 60 kreditnih točk po ECTS.
(3) Ne glede na določbe prvega in drugega odstavka tega
člena ima ustrezno specialnopedagoško izobrazbo, kdor je končal:
-       
univerzitetni študijski program socialne pedagogike ali defektologije
(smer defektologija za motnje vedenja in osebnosti),
-       
magistrski študijski program druge stopnje socialna pedagogika.
9. člen
(magisterij znanosti in doktorat znanosti)
Ne glede na določbe tega pravilnika je za vzgojitelja,
svetovalnega delavca in knjižničarja ustrezna tudi izobrazba pridobljena po
študijskih programih za pridobitev magisterija znanosti oziroma doktorata
znanosti ustrezne smeri v skladu s 15. členom ZViS-E ali po študijskem
programu tretje stopnje ustrezne smeri v skladu s 33. členom ZViS.
V. PREHODNA IN KONČNA DOLOČBA
10. člen
(vzgojitelji in drugi strokovni delavci)
(1) Kdor je izpolnjeval pogoje za opravljanje
vzgojno-izobraževalnega dela vzgojitelja v programu vzgojnega dela v zavodih za
usposabljanje v skladu s 146. členom Zakona o organizaciji in financiranju
vzgoje in izobraževanja (Uradni list RS, št. 16/07 – uradno prečiščeno
besedilo, 36/08, 58/09, 64/09 – popr., 65/09 – popr., 20/11, 40/12 – ZUJF,
57/12 – ZPCP-2D in 47/15; v nadaljnjem besedilu: ZOFVI), lahko opravlja
vzgojno-izobraževalno delo vzgojitelja tudi v vzgojnem programu za otroke in
mladostnike s posebnimi potrebami.
(2) Vzgojitelj v vzgojnem programu za otroke in
mladostnike s posebnimi potrebami, ki ob uveljavitvi tega pravilnika ne
izpolnjuje pogojev o izobrazbi za opravljanje vzgojno-izobraževalnega dela
vzgojitelja v skladu s 5. členom tega pravilnika oziroma ne izpolnjuje
pogojev iz prejšnjega odstavka tega člena, pa je ob uveljavitvi tega pravilnika
imel stopnjo izobrazbe v skladu s tretjim odstavkom 99. člena ZOFVI,
izpolnjeval pogoje za opravljanje vzgojno-izobraževalnega dela učitelja ali
svetovalnega delavca na področju vzgoje in izobraževanja, imel ustrezno
specialnopedagoško izobrazbo in opravljal vzgojno-izobraževalno delo
vzgojitelja v vzgojnem programu za otroke in mladostnike s posebnimi potrebami
najmanj tri leta, lahko še naprej opravlja vzgojno-izobraževalno delo
vzgojitelja v vzgojnem programu za otroke in mladostnike s posebnimi potrebami.
(3) Vzgojitelj v vzgojnem programu za otroke in
mladostnike s posebnimi potrebami, ki ob uveljavitvi tega pravilnika ne
izpolnjuje pogojev o izobrazbi za opravljanje vzgojno-izobraževalnega dela
vzgojitelja v skladu s 5. členom tega pravilnika oziroma ne izpolnjuje
pogojev iz prvega ali drugega odstavka tega člena, mora najkasneje do šolskega
leta 2024/2025 pridobiti izobrazbo v skladu s tem pravilnikom.
(4) Svetovalni delavec oziroma knjižničar, ki je ob
uveljavitvi tega pravilnika izpolnjeval pogoje za opravljanje
vzgojno-izobraževalnega dela svetovalnega delavca oziroma knjižničarja v vzgoji
in izobraževanju, je lahko svetovalni delavec oziroma knjižničar tudi v
vzgojnem programu za otroke in mladostnike s posebnimi potrebami.
11. člen
(uveljavitev)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-16/2015
Ljubljana, dne 18. avgusta 2015
EVA 2015-3330-0010
dr. Maja Makovec Brenčič l.r.
Ministrica
za izobraževanje,
znanost in šport