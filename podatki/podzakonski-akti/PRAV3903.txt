1. člen
S tem pravilnikom se urejajo način in
pogoji za zaposlovanje pripravnikov zobozdravnikov (v nadaljnjem besedilu:
pripravnik) v okviru mreže javne zdravstvene službe, za katere se zagotavljajo
sredstva za plače in nadomestila (v nadaljnjem besedilu: plača) v proračunu
Republike Slovenije.
2. člen
Pripravnik se lahko v skladu z normativi
zaposli pri vsakem izvajalcu zdravstvene dejavnosti v mreži javne zdravstvene
službe (v nadaljnjem besedilu: delodajalec).
Šteje se, da se pripravnik zaposli v skladu
z normativi, če ga delodajalec zaposli na podlagi s splošnim aktom predvidenega
prostega delovnega mesta, za katerega se bo pripravnik usposabljal.
3. člen
V primeru, da delodajalec ne izpolnjuje
pogojev za izvajanje določenega dela pripravništva, napoti pripravnika na
opravljanje pripravništva k drugemu izvajalcu, ki izpolnjuje pogoje za
opravljanje pripravništva, s katerim o tem sklene ustrezen dogovor.
4. člen
Ob prvem zahtevku za povračilo plače
pripravnika delodajalec predloži Ministrstvu za zdravje naslednje:
-      
dokazilo delodajalca, da dela v okviru javne
zdravstvene službe (akt o ustanovitvi oziroma odločbo o podelitvi koncesije);
-      
(črtana);
-      
dokazilo o izpolnjevanju pogojev za izvajanje
pripravništva oziroma sklenjen dogovor iz prejšnjega člena tega pravilnika;
-      
pogodbo o zaposlitvi pripravnika.
5. člen
Delodajalec se zavezuje, da bo pripravnika
po opravljenem pripravništvu redno zaposlil najmanj za dobo trajanja
pripravništva. (črtan)
V pogodbi o zaposlitvi pripravnika iz tretje
alinee prejšnjega člena tega pravilnika se določi, da je pripravnik, ki ne
opravi programa pripravništva in strokovnega izpita v predvidenem roku, dolžan
povrniti stroške pripravništva.
6. člen
Ministrstvo za zdravje bo polletno
refundiralo stroške plače pripravnika na podlagi mesečnih obračunov plače za
redni mesečni obseg dela (174 ur) s pripadajočimi dodatki in povračili za
prevoz na delo in z dela, regresom za prehrano med delom in sorazmernim delom
regresa za letni dopust v višini, ki je določena z zakonom.
Delodajalec mora Ministrstvu za zdravje
poročati o mesečnih obračunih plač pripravnikov iz prejšnjega odstavka tega
člena na obrazcu, imenovanem “poročilo”, ki ga določi Ministrstvo za zdravje,
najpozneje do dvajsetega dne v naslednjem mesecu. 
Delodajalec mora Ministrstvu za zdravje
predložiti zahtevek za povrnitev sredstev iz prvega odstavka tega člena na
obrazcu, imenovanem “zahtevek”, ki ga določi Ministrstvo za zdravje, najpozneje
do dvajsetega dne v naslednjem mesecu preteklega polletja. 
Delodajalec Ministrstvu za zdravje izjemoma
predloži zahtevek za povrnitev sredstev iz prvega odstavka tega člena v obdobju
april 2003 do december 2003 na poziv Ministrstva za zdravje, najpozneje pa do
20. januarja 2004.
7. člen
Delodajalec je dolžan redno poročati
Ministrstvu za zdravje o zaposlitvah oziroma prekinitvah pripravništva
posameznih pripravnikov in ob koncu leta izdelati končno poročilo ter ga
predložiti Ministrstvu za zdravje.
Poročilo iz prejšnjega odstavka je pogoj za
izpolnitev še neizvršenih obveznosti Ministrstva za zdravje iz prejšnjega člena
tega pravilnika.

Pravilnik o zaposlovanju in financiranju
pripravnikov zobozdravnikov (Uradni list RS, št. 61/01)
vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah pravilnika o zaposlovanju
in financiranju pripravnikov zobozdravnikov (Uradni list RS, št. 6/02) vsebuje naslednjo končno določbo:
»4. člen
Ta pravilnik začne veljati 1. februarja
2002.«.

Pravilnik o spremembah in dopolnitvah
pravilnika o zaposlovanju in financiranju pripravnikov zobozdravnikov (Uradni
list RS, št. 59/03) vsebuje naslednjo končno določbo:
»2. člen
Ta pravilnik začne veljati osmi dan po
objavi v Uradnem listu Republike Slovenije.«.