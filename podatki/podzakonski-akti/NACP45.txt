1. UVOD
Nacionalni energetski program (v nadaljnjem besedilu: NEP) je
dokument koordiniranja prihodnjega delovanja ustanov, ki se ukvarjajo z oskrbo
z energijo ter postavlja cilje in določa mehanizme za prehod od zagotavljanja
oskrbe z energenti in električno energijo k zanesljivi, konkurenčni in okolju
prijazni oskrbi z energijskimi storitvami. Postavlja tudi cilje in mehanizme za
spremembo razumevanja vloge in pomena energije pri dvigu blaginje. 
Dokument predstavlja slovensko vizijo ravnanja z energijo v
širšem pomenu. Nastajal je ob sodelovanju najširšega kroga slovenskih
strokovnjakov na tem področju. Dinamika njegovega nastajanja je pokazala na
številne razlike v pogledih, opozorila na nepokrita področja in razlike glede
metodološkega pristopa, v stroki pa je pokazala tudi mejo našega sedanjega
znanja. 
Temeljno poslanstvo NEP je spremeniti razumevanje vloge in
pomena energije pri zagotavljanju blaginje – kakovosti življenja s ciljem
izboljšanja ravnanja z energijo v tehnološkem, ekonomskem in okoljskem pomenu. 
Med nastajanjem NEP sta nastala Strategija gospodarskega
razvoja Slovenije (v nadaljnjem besedilu: SGRS)* in Nacionalni program varstva
okolja, zato je treba doseči soglasje o energiji kot ključnemu dejavniku našega
novega razvojnega cikla. Gospodarski razvoj je proces premoščanja prepada med
resursi in zmogljivostmi na gospodarskem, socialnem in okoljskem področju
hkrati.
Energetska slika sveta kaže nevzdržnost sedanjega stanja.
Eksplozija rasti prebivalstva, ki je brez primere v človeški zgodovini, odpira
vprašanja, kot so: Kako postaviti energijo na pravo mesto in kako doseči, da bo
trg deloval v sodobni organizaciji proizvodnje, torej v organizaciji umskega
dela? Kakšno znanje potrebujemo, da pridemo do primerne institucionalne
ureditve in do sprejemljivih podjetniških dejanj? Kako obravnavati in uporabiti
zadnje dosežke znanosti in tehnologije? 
Razvoj globalnih trgov z energenti in električno energijo je
v 21. stoletju v razvitem svetu odvisen od zanesljive, kakovostne, konkurenčne
in okoljsko sprejemljive oskrbe z energijskimi storitvami in od uporabe
ekspertnih znanj in prepletenih tehnologij ter stabilnih, preglednih in
učinkovitih institucij, potrebnih za oblikovanje okvirnih pogojev (vključno z
eksternimi stroški) ter za upravljanje in nadzor. Razvoj takega tržnega
gospodarstva pri ravnanju z energijo pa nesporno presega možnosti parcialnega
angažiranja tudi največjih globalnih podjetij samih. 
Rast števila prebivalcev, gospodarska rast in regionalne
razlike kakovosti življenja vodijo do migracije ljudi iz revnejših, manj
razvitih, v bogatejše, razvitejše predele. Razlike so odvisne od višine vlaganj
v infrastrukturo. Objektivno smo soočeni z obstoječimi socialnimi strukturami. 
Razumni razvoj lahko pomeni samo razvoj znanja na poti od
napornega fizičnega dela na umsko delo s komplementarnim razumnim ravnanjem z
energijo. Ključni dejavnik razvoja gospodarstva na osnovi znanja je energija. Izboljšati
je treba razmerje med gospodarsko rastjo in rabo energije z izboljšanjem
pretvorb različnih vrst energije v smeri blaginje prebivalstva kot skupnega
imenovalca. 
Ravnanje z energijo ni odvisno le od tehnologij in tržnih
signalov, temveč predvsem od vrednot posameznikov, življenjskih slogov,
vedenja, informacij, motivacij in ravnanj institucij. 
Povpraševanje po dobrinah in storitvah zahteva boljše
razumevanje vloge in pomena energije pri zagotavljanju blaginje. Nujno je
razumevanje energijskih procesov in tehnologij in njihovih vplivov na okolje,
gospodarski in družbeni razvoj, na promocijo znosnih potrošniških izbir in
življenjskih stilov ter motiviranje učinkovitega ravnanja z energijo v javnih
institucijah, podjetjih in gospodinjstvih. 
Gledano širše, čez današnje meje strok in držav in čez
klasično gledanje na pojem razviti – nerazviti, na tranzicijo, postane jasno,
da so napori pri iskanju skladnosti med človekom in naravo razpršeni. Lahko so
sicer dobra izhodiščna točka, ne morejo pa zadostiti ogromnim in težkim
energijskim izzivom, s katerimi se človeštvo sooča v 21. stoletju. Pri iskanju
znosnega ravnanja z energijo je treba videti sedanje stanje in cilje za svet
kot celoto. Pomembna so spoznanja o vplivu zadnjih razvojnih ciklov sodobne civilizacije
na oblikovanje novih, sodobnih delovnih mest. 
Če kriterije uspešnosti energetike v klasičnem smislu strnemo
v štiri široke kategorije: gospodarnost, strateška zanesljivost, vplivi na
okolje in družbena kohezivnost, se pri zagotavljanju gospodarnosti širše
uveljavlja uporaba tržnih mehanizmov za doseganje optimalnosti. To zahteva
proučevanje razmer blagovne proizvodnje v konkurenčnih pogojih in obvladovanje
tveganj, ki se pojavljajo na trgih: kako deliti odgovornosti in učinke tveganj
in kako omejevati tveganja za posameznike in skupnost. Pri tem pomen električne
energije odpira številna nova, strokovno še nedorečena vprašanja klasičnih
oblik tržnega gospodarstva. 
Razumevanje sodobne energije je nujno na vseh stopnjah in
smereh izobraževanja. Razumeti je treba meje med družbenim in naravoslovnim
pojmom energije. Trg teh odnosov ne ureja. Analiza odnosa med tehnološkim in
socialnim razvojem v zgodovini človeštva kaže, da so velike spremembe, ki so
zaznamovale rabo primarne energije v zadnjih dveh stoletjih, vedno povzročile
nove socialne vrednote, ki so jih omogočile nove tehnologije, temelječe na
novih virih energije. 
Pridobivanje znanja, tako s stališča povpraševanja po
dobrinah in storitvah kot s strani ponudbe, mora sedanje razumevanje pomena energije
spremeniti. Povezava med delom in globalnimi in lokalnimi energijskimi
storitvami mora postati alternativni pristop. 
Družba znanja zahteva jasnejše opredelitve pojmov, povezanih
s temeljnimi vprašanji razvoja človeštva, njegovega dela in energije. Masa in
energija tvorita univerzum, ki tvori vse drugo: prostor, vodo, življenje. Tak
pogled je pomemben, da se ne omejujemo zgolj na energetiko in njene klasične
tehnologije pridobivanja in pretvarjanja. Dolgoročni pomen sodobne energije je
zato ključni element nacionalnega energetskega programa kot dolgoročne osnove
SGRS. 
Vplive na družbeno kohezivnost (socialne vplive) je le delno
možno objektivno strokovno presojati. Pretežno se preverjajo v političnem
procesu. Spoznanja o stanju in optimalnih energijskih strategijah so še
nezadostna. Stroka na številnih področjih še ni našla novih pristopov in
splošno sprejetih rezultatov, zato se mora energologija kot veda in stroka šele
konstituirati. 
Če razumemo energijo kot ključni dejavnik razvoja sodobnega
človeštva, je zato nova veda, ki mora dopolniti teorijo in prakso vodenja in
tehnologij pri obravnavanju fenomenov nadomeščanja fizičnega dela z energijo,
ključnega pomena. Ta veda mora vključevati vse sodobne tehnologije in njihovo
produktivnost, ter vplive tako na naš življenjski slog, na naša nova delovna
mesta kot tudi na našo miselnost.
2. ENERGIJA V SVETU: VIRI, OSKRBA, RABA IN OKOLJE
2.1 Energetski dejavniki v svetu
2.1.1 Svetovni trendi ravnanja z energijo 
Ocene svetovnih zalog primarnih energentov kažejo, da so
le-te zelo omejene in razen premoga, ne zadoščajo za normalno oskrbo svetovnih
potreb do konca enaindvajsetega stoletja. 
Ocenjene zaloge nafte bi zadoščale za šestdeset let, če bi
zadovoljevale sedanjo porabo pri povečanem vlaganju za pridobivanje. Podobna
ocena zalog velja tudi za plin. 
V nasprotju s plinom in nafto so zaloge premoga v svetu
velike, njihova porazdeljenost pa ustrezna. Ob sedanji porabi premoga bi
svetovne zaloge zadoščale še za dvesto let. Prihodnja izraba zalog je odvisna
od okoljskih zahtev. 
Ocene svetovnih zalog urana kažejo, da najbogatejša in
najdostopnejša nahajališča še niso izkoriščena v polni meri. 
Za večino energentov po svetu je značilno, da so izrabljena
najdostopnejša in najkakovostnejša nahajališča primarnih energentov. Posledica
tega sta dražji transport energentov in zahtevnejša ter dražja tehnologija
pridobivanja. Prav ti dejavniki pa najbolj vplivajo na ceno energentov. 
Izraba vodnih energetskih potencialov po svetu bo po ocenah
pospešena predvsem v državah v razvoju, saj so ti potenciali drugod že dodobra
izkoriščeni. 
Delež obnovljivih virov energije v svetu je majhen in bo
rasel počasi, vendar ne zanemarljivo. Največji porast izrabe obnovljivih virov
energije je pričakovati v deželah OECD na področju vetrne energije in biomase.
Ta izraba bo podprta z ukrepi za zmanjšanje emisij TGP in diverzifikacijo v
energetski oskrbi. Razvoj obnovljivih virov bo zahteval znatna finančna
sredstva. 
2.1.2 Stanje primarnih energentov na svetovnih trgih v
preteklem obdobju 
Po letu 1990 je v svetu naraščala najhitreje poraba
zemeljskega plina. V tem obdobju je največja porast v porabi zemeljskega plina
zaradi proizvodnje električne energije. Poraba tega energenta pospešeno narašča
v Aziji, srednjem Vzhodu in Evropski uniji (EU). 
Poraba tekočih goriv, nafte in njenih derivatov, je v svetu
še vedno prevladujoča. Tekoča goriva ostajajo glavni vir energije v svetu in po
letu 1990 ohranjajo povprečno 37-odstotni delež v skupni energetski bilanci.
Poraba tekočih goriv se je povečala zlasti v zadnjih letih. V bližnji
prihodnosti bo poraba tega energenta v sektorju transporta na nivoju končne
energije še vedno naraščala. 
Trdna goriva v svetovnem merilu po letu 1990 izgubljajo delež
v skupni energetski bilanci. Posebno je ta trend prisoten v EU. Poraba trdnih
goriv je usmerjena le v proizvodnjo električne energije. 
Poraba obnovljivih virov energije in jedrske energije po letu
1990 še vedno narašča v povprečju z 2% letno. 
2.1.3 Energija kot dejavnik globalnega razvoja v svetu 
Stanje na področju rabe energije najbolj nazorno opišejo
podatki o porabi primarne in končne energije. Primarna energija je energija v
naravi, ki ni bila podvržena nobeni pretvorbi ali preoblikovanju. Poraba
primarne energije se izračuna tako, da domači proizvodnji prištejemo uvoz ter
odštejemo izvoz, odštejemo mednarodna pomorska skladišča in prištejemo ali
odštejemo spremembe zalog. Pri preračunu hidro energije na nivo primarne
energije je upoštevan izkoristek 100%. Primarna energija pri nuklearni energiji
pa je izračunana iz proizvodnje električne energije na generatorju ob
upoštevanju izkoristka 33%. 
Končna energija je energija, ki je dobavljena odjemalcu za
pretvorbo v koristno energijo. Poraba končne energije se izračuna kot vsota vse
porabljene energije končnih odjemalcev.
Slika
1: Struktura porabe primarne energije za svet v letu 2000
Poraba končne energije po svetu v terciarnem sektorju in
gospodinjstvih je odvisna predvsem od podnebnih razmer. V obdobju po letu 1980
do danes narašča poraba končne energije v svetu z 1,8-odstotno letno stopnjo,
vendar s precejšnjo razliko med regijami. V državah OECD je letni prirast
enoodstoten, medtem ko je prirast zunaj tega področja primerjalno več kot
podvojen in odvisen od naraščajočega življenjskega standarda in urbanizacije. V
zadnjem krajšem obdobju po letu 1990 je porast rabe te energije občutnejši v
državah OECD, saj znaša kar 2,3%, kar je več od povprečja ostalega sveta. 
V sektorju transporta v državah OECD poraba končne energije
konstantno narašča po 2% letno. V državah, ki niso priključene OECD pa je rast
2,3% letno. Delež končne energije v sektorju transporta bo predvidoma še
naraščal, predvsem v državah Azije, srednjega Vzhoda in Latinske Amerike. 
Poraba končne energije v industriji v zadnjih letih je bila
le nekaj višja kot v primerjalnem letu 1980. To je posledica manjše rabe
energije na trgih vzhodne in osrednje Evrope ter Rusije. Opaziti pa je tudi napor
industrije, da zmanjša specifično rabo energije na enoto proizvoda. Precejšnje
povečanje rabe končne energije v zadnjem obdobju je značilno predvsem za
azijske države. Predvsem velja to za Kitajsko ter države jugovzhodne Azije,
kjer je več kot 4-odstotni povprečni prirast od leta 1980. V zadnjih letih
porabijo države Azije (razen Japonske in Nove Zelandije) kar 33% skupne rabe
energije v svetu v tem sektorju.
Slika
2: Struktura porabe končne energije za svet v letu 2000
2.2 Energetika in EU
Na strani rabe primarne energije je največja rast dosežena
zaradi zemeljskega plina. Poraba tega energenta je po letu 1990 naraščala s kar
4,4-odstotno povprečno letno rastjo. Ti porasti so posledica povečane porabe
plina za proizvodnjo električne energije ter porabe v terciarnem sektorju,
gospodinjstvih in industriji. 
Poraba tekočih goriv narašča z manjšo intenziteto, in sicer z
1,1-odstotno rastjo na letni ravni v zadnjem obdobju. Med tekočimi gorivi
dosega visoko rast poraba letalskega goriva (4,7%), dizelskega goriva (3,6%) in
tekočega naftnega plina (1%). Poraba lahkega in ekstra lahkega kurilnega olja
in motornih bencinov ostaja dokaj enakomerna, medtem ko poraba težkih kurilnih
olj upada, predvsem zaradi zaostrenih okoljskih kriterijev. 
Poraba trdnih goriv izgublja deleže na energetskih trgih,
posebno v Nemčiji in Veliki Britaniji. Prestrukturiranje premogovne industrije
in opuščanje zaščitnih ukrepov odpirata vrata konkurenčnejšim energentom,
predvsem zemeljskem plinu in delno uvoženemu premogu. 
Na spodnjih Slikah 3 in 4 sta prikazani poraba primarne
energije v EU in njena struktura.
Opomba: trdna goriva (črni in rjavi premog
ter lignit), tekoča goriva (utekočinjen naftni plin, utekočinjen zemeljski plin
in naftni derivati), plinasta goriva (zemeljski plin in mestni plin), gorljivi
OVE (lesna biomasa, biomasa). 
Slika 3: Poraba primarne energije v EU v letih 1990 in
2000
Opomba: trdna goriva (črni in rjavi premog
ter lignit), tekoča goriva (utekočinjen naftni plin, utekočinjen zemeljski plin
in naftni derivati), plinasta goriva (zemeljski plin in mestni plin), gorljivi
OVE (lesna biomasa, biomasa). 
Slika 4: Struktura porabe primarne energije v EU v letu
2000
Opomba: trdna goriva (črni in rjavi premog
ter lignit), tekoča goriva (utekočinjen naftni plin, utekočinjen zemeljski plin
in naftni derivati), plinasta goriva (zemeljski plin in mestni plin), gorljivi
OVE (lesna biomasa, biomasa). 
Slika 5: Poraba končne energije v EU po posameznih
energentih v letih 1990 in 2000
Opomba: trdna goriva (črni in rjavi premog
ter lignit), tekoča goriva (utekočinjen naftni plin, utekočinjen zemeljski plin
in naftni derivati), plinasta goriva (zemeljski plin in mestni plin), gorljivi
OVE (lesna biomasa, biomasa). 
Slika 6: Struktura porabe končne energije v EU v letu
2000 
V letih med 1990 in 2000 se je poraba končne energije
povečala za manj kot 1% na leto, čeprav se je BDP povečeval po več kot 2% na
leto. 
Z izjemo trdih goriv, ki so na nivoju rabe končne energije od
leta 1990 nazadovala za povprečno 5,5% letno, je poraba drugih energentov
narasla, tako da so tekoča goriva povečala svoj delež za 0,2%, električna
energija za 2%, toplota za 2,4% ter zemeljski plin za 2,8%. Po letu 1990 se je
poraba končne energije povečevala z 1,1-odstotno povprečno letno rastjo do leta
2000. 
Na zgornjih slikah sta prikazana gibanje porabe končne
energije in njena struktura v EU (Slika 5, Slika 6). 
Prispevek jedrske energije je v EU v zadnjih letih dosegal
visok delež, ki znaša približno 15%. Razvoj uporabe jedrske energije je omejen
le na Francijo, kjer trenutno nimajo konkretnih širitvenih načrtov, ter Finsko,
ki se je prva od držav članic EU odločila za nadaljnjo uporabo jedrske
energije, saj načrtuje izgradnjo nove jedrske elektrarne v obdobju do leta 2010.
Kljub relativni stagnaciji razvoja pa jedrska energija še vedno povečuje
proizvodnjo za 2,2% na leto. 
V prihodnosti v EU ni pričakovati izgradnje velikih
hidroenergetskih projektov. 
Proizvodnja domačih primarnih virov energije v EU je v
zadnjem obdobju dosegla svojevrsten vrh, predvsem na področju uporabe jedrske
energije ter črpanja nafte in zemeljskega plina. Črpanje nafte se v zadnjem
obdobju povečuje za 6,2% na leto, kar je posledica izkoriščanja oddaljenih
vrtin v Severnem morju. 
Zemeljski plin je postal drugi najbolj uporabljen domači vir,
ki je prispeval kar 24-odstotni delež v celotni domači primarni energetski
bilanci, predvsem zaradi proizvodnje v Veliki Britaniji, ki je največja
proizvajalka zemeljskega plina v EU po letu 1995. 
Izkoriščanje domačih trdnih goriv v EU je v upadu, saj se je
poraba zmanjšala kar za 47% glede na leto 1990. 
Z namenom, da bi zmanjšali vplive energetike na okolje in
uvozno odvisnost je v EU velika pozornost posvečena obnovljivim virom energije.
Skupni prispevek teh virov v proizvodnji primarne energije znaša več kot 11%
oziroma več kot 6% v skupni rabi primarne energije. 
Skupna energetska odvisnost od uvoza je blizu 50%. Uvoz
energije se po letu 1990 povečuje za več kot 1% na leto. Energetska odvisnost
naj bi se še povečevala v prihodnjih letih. 
EU po letu 1990 ni povečala izpustov CO2, predvsem
zaradi uvajanja novih tehnologij, zmanjševanja specifične rabe energije,
povečanja deleža rabe ne-fosilnih goriv, predvsem jedrske energije in energije
vetra in povečane rabe zemeljskega plina kot substituta za trdna in tekoča
goriva. Čeprav emisije iz transporta predstavljajo le 28% skupnih emisij, EU ne
bo mogla izpolniti ciljev iz Kjotskega protokola, če ne bo izvedla radikalnih
sprememb na tem področju. Ocene predvidevajo, da bo kar 90% povečanja skupnih
emisij v naslednjih desetih letih prispeval transport.
3. ENERGETSKA OSKRBA REPUBLIKE SLOVENIJE V PRETEKLEM OBDOBJU
3.1 Energetske bilance
3.1.1 Energetska bilanca primarne energije 
Povprečna letna rast porabe primarne energije v Sloveniji v
obdobju od leta 1992 do 2001 je znašala 1,9%. Največji delež v primarni
energetski bilanci v letu 2001 so imela tekoča goriva s 36,5% in trdna goriva
(premog) z 22,3%. Delež obnovljivih virov energije (v nadaljnjem besedilu: OVE)
se je delil na hidroenergijo s 4,7%, les in lesne ostanke s 3,9%, novi viri pa
so predstavljali le 0,2% primarne energetske bilance. Opazen je trend
zmanjševanja porabe tekočih goriv po letu 1997 in naraščanje porabe zemeljskega
plina. V letih od 1997 do 2001 se je poraba zemeljskega plina povečala za 11%
(Slika 7, Slika 8).
Opomba: trdna goriva (rjavi premog in
lignit), novi viri (geotermalna energija, vetrna energija, solarna energija). 
Slika 7: Poraba primarne energije v RS
Opomba: trdna goriva (rjavi premog in
lignit), novi viri (geotermalna energija, vetrna energija, solarna energija). 
Slika 8: Struktura porabe primarne energije v RS v letih
1992 in 2001 
3.1.2. Energetska bilanca končne energije 
Povprečna letna rast porabe končne energije v letih od 1992
do 2001 je znašala 2,2%. Najpomembnejši vzrok rabe energije je vsekakor
gospodarska rast, ki je bila v obdobju zadnjih sedmih let povprečno približno
4% letno. V letu 2001 je znašala poraba končne energije 183,7 PJ. Bistveno se
je zmanjšala poraba trdnih goriv, povečala pa poraba tekočih goriv, ki ostajajo
z 51-odstotnim deležem najpomembnejši energent. V zadnjih letih je opazen trend
hitrejšega naraščanja porabe električne energije (Slika 9, Slika 10).
Opomba: trdna goriva (premog, koks, les in
lesni odpadki), novi viri (geotermalna energija, vetrna energija, solarna energija),
plinasta goriva (zemeljski plin, utekočinjen naftni plin). 
Slika 9: Poraba končne energije v RS
Opomba: trdna goriva (premog, koks, les in lesni
odpadki), novi viri (geotermalna energija, vetrna energija, solarna energija),
plinasta goriva (zemeljski plin, utekočinjen naftni plin). 
Slika 10: Struktura porabe končne energije v RS v letih
1992 in 2001 
V tem obdobju se je znatno povečala poraba energije v prometu
in v drugi rabi (gospodinjstva, javni in storitveni sektor ter kmetijstvo),
medtem ko se je poraba energije v industriji zmanjševala. Posledica tega sta v
energetski bilanci za leto 2001 bistveno povečanje deleža prometa (30,8%) in zmanjšanje
deleža industrije (28,5%) (Slika 11).
Slika 11: Poraba končne energije po sektorjih v RS
3.2. Pregled oskrbe z energijo
3.2.1. Energetski viri in zagotavljanje primarne energije 
Premog 
Premog (rjavi premog in lignit) je edino fosilno gorivo, ki
je na razpolago v Sloveniji in je v 2001 predstavljal 22,3% primarne energetske
bilance v državi. 
Odkopne zaloge rjavega premoga v Rudniku Trbovlje-Hrastnik
(RTH) so ocenjene na 26 milijonov ton in lignita v Velenju na 168 milijonov
ton. Predvsem zaradi varovanja okolja je uporaba premoga omejena le na
termoenergetske objekte, ki večinoma imajo naprave za čiščenje dimnih plinov. 
V skladu z Zakonom o postopnem zapiranju RTH in razvojnem
prestrukturiranju regije (Uradni list RS, št. 61/00) je v letu 2012 predvideno
zaprtje RTH, drugi premogovniki (Zagorje, Senovo) so že zaprti. Do konca leta
2007 bo potekalo zapiranje RTH hkrati s proizvodnjo premoga za Termoelektrarno
Trbovlje. 
Po letu 2007 bo v Sloveniji ostal le še Premogovnik Velenje,
ki bo lignit dobavljal izključno Termoelektrarni Šoštanj za proizvodnjo
električne energije in toplote. Čeprav izkorišča nahajališče izjemnih dimenzij,
v katerem je razvil lastno, visoko produktivno odkopno metodo, je v rudniku
mogoča le podzemska proizvodnja, ki pa se cenovno ne more kosati s površinskim
pridobivanjem. 
Ena izmed specializacij Luke Koper je pretovor premoga s
preko oceanskih ladij na železnico in manjša plovila, za potrebe porabnikov ob
obalah Severnega Jadrana. Zmogljivost za pretovor premoga je okoli 5 milijonov
ton letno. 
Obnovljivi viri energije 
V primarni energetski bilanci Republike Slovenije v letu 2001
je delež OVE znašal 8,8%, od tega hidro energija 4,7% in biomasa 3,9%. 
Energetski bruto potencial slovenskih vodotokov je ocenjen na
19.400 GWh/leto. Tehnično razpoložljivega potenciala je 9.100 GWh/leto,
ekonomsko upravičenega pa med 7.000 in 8.500 GWh/leto. Trenutno izkoriščamo
3.970 GWh/leto ali približno 50% ekonomsko razpoložljivega potenciala. 
Lesna biomasa, neprimerna za industrijsko predelavo oziroma
klasično kurjenje lesa v individualnih kuriščih in v industrijskih kotlih za
energetske namene, predstavlja drugi največji delež OVE v primarni energetski
bilanci. V letu 2000 je znašal 3,9%. Raba lesne biomase v modernih
individualnih in skupinskih napravah za ogrevanje in procesno toploto
predstavlja tudi enega največjih potencialov za rabo OVE v Sloveniji. 
Vetrnih elektrarn, priključenih na javno elektroenergetsko
omrežje, kljub velikemu interesu investitorjev, v Sloveniji zaenkrat še nimamo.
Na osnovi dosedanjih meritev vetra in meteoroloških modelov ocenjujemo, da je
za izkoriščanje vetrne energije primerno celotno področje Primorske (primernost
te regije so potrdile tudi namenske meritve v sklopu programa EU ECOS
OUVERTURE) ter del Gorenjske in Notranjske, izključene pa niso tudi lokacije v
drugih delih Slovenije. V Odloku o spremembah in dopolnitvah prostorskih
sestavin dolgoročnega in srednjeročnega družbenega plana (Uradni list RS, št.
4/03), ki ga je sprejel Državni zbor decembra 2002, so vetrne elektrarne
umeščene v državni prostorski plan. 
Na področju izkoriščanja sončne energije za proizvodnjo
električne energije, je bilo v zadnjih letih v Sloveniji izpeljanih nekaj
manjših projektov vgradnje fotovoltaičnih sistemov za lastno otočno napajanje. 
Večjo rabo sončne energije v Sloveniji trenutno predstavljajo
sončni sistemi za ogrevanje sanitarne vode. Po ocenah je vgrajenih približno
80.000 do 100.000 m² sončnih kolektorjev, kar Slovenijo uvršča na 6. mesto v
Evropi po razširjenosti sončnih termalnih sistemov. 
Vgrajenih je tudi približno 5.000 toplotnih črpalk manjših
moči, med katerimi je največ takih, ki ogrevajo vodo ali zrak v gospodinjstvih.
Od 1. 1. 2003 dalje za postavitev slednjih ni več potrebno gradbeno dovoljenje.
Republika Slovenija razpolaga z 28-timi naravnimi izviri
geotermalne vode in 48-imi lokacijami z vrtinami. Skupna toplotna moč teh virov
je približno 130 MWt. Izkorišča se približno 100 MWt, pri čemer se proizvede
letno približno 400 GWh toplote. Republika Slovenija se s skupno močjo
geotermalnih sistemov uvršča na 10. mesto v Evropi, po izkoriščeni toploti na
prebivalca pa med najrazvitejše države. 
Termična obdelava odpadkov v nadzorovanih pogojih je
namenjena razgradnji organskih sestavin odpadkov, kar pomeni zmanjševanje
njihovega volumna, hkrati pa se izkorišča njihovo kurilno vrednost. Nekatere
odpadke obravnavamo kot obnovljivi vir energije. Največkrat se izvaja sežig
odpadkov, namenjen zmanjšanju vsebnosti gorljivih komponent odpadkov in
pridobivanju toplote in električne energije. Postopek poteka v zahtevnih in
dragih sežigalnih napravah s čiščenjem dimnih plinov, ki jih v Sloveniji še ni,
razen za posamezne industrijske odpadke. Sedanja letna emisija metana z deponij
odpadkov znaša okoli 50.000 ton. Kljub temu, da so večje slovenske deponije, ki
prevzemajo blizu 50% vseh komunalnih odpadkov, že opremljene s plinskimi
drenažami in sežigalnimi napravami, nekatere tudi z napravami s plinskimi
motorji za proizvodnjo električne energije, se zajame, sežge ali koristi za
proizvodnjo električne energije le dobrih 3000 ton. 
Jedrska energija 
Od leta 1983 v Republiki Sloveniji obratuje Nuklearna
elektrarna Krško (NEK) z električno močjo 676 MW. Jedrska energija je leta 2001
v primarni rabi energije predstavljala 19,1%. Z uveljavitvijo pogodbe med vlado
Republike Slovenije in vlado Republike Hrvaške v letu 2003 o ureditvi statusnih
in drugih pravnih razmerij v NEK se 50% proizvedene električne energije
dobavlja hrvaškemu elektrogospodarstvu. 
Tekoča goriva 
Delež tekočih goriv, ki jih Republika Slovenija v celoti
uvaža, je leta 2001 v primarni energetski bilanci Republike Slovenije znašal
36,5%. Ta delež je primerljiv z državami EU. Skupna poraba naftnih derivatov se
je gibala med 1,7 milijona tonami leta 1992 in 2,3 milijona tonami v letu 2000.
Zemeljski plin 
Zemeljski plin, ki je v letu 2001 v primarni porabi energije
predstavljal 13,1% in v končni porabi energije 15,5%, je z ekološkega stališča
nesporno najkvalitetnejše fosilno gorivo. Republika Slovenija ga v celoti uvaža
iz Rusije in Alžirije, ter v majhnem deležu uvaža iz Avstrije. 
Poraba zemeljskega plina se je od 1992 povečala za približno
50%, tako da je leta 2001 znašala 1.044 milijonov Sm³. 
3.2.2. Proizvodnja in poraba končne energije 
Proizvodnja električne energije 
Za proizvajanje električne energije se uporabljajo vse vrste
primarnih energentov. Elektrarne imajo širok spekter obratovalnih možnosti, saj
lahko proizvajajo pasovno, trapezno in konično energijo, elektroenergetskemu
omrežju pa nudijo tudi sistemske storitve v obliki primarne, sekundarne in
terciarne regulacije. Proizvodnja električne energije je v obdobju od leta 1992
do 2002 narasla za približno 20%. Leta 2000 je bilo proizvedenih 37% energije v
termoelektrarnah, 35% v NEK, 28% pa v hidroelektrarnah (Slika 12). 10%
električne energije iz hidroelektrarn je proizvedeno v malih in srednjih
hidroelektrarnah.
Slika 12: Proizvodnja električne energije v RS 
Soproizvodnja 
Soproizvodnja toplote in električne energije (krajše
soproizvodnja) je s stališča celotnega energetskega izkoristka nedvomno
najboljša oblika izkoriščanja in pretvorbe energije. Namesto izkoristkov, ki v
termoelektrarnah dosežejo od 30% (slovenske premogovne elektrarne) do največ
50% (sodobne plinsko-parne elektrarne) je v soproizvodnji izkoristek goriva od
80 do 90%, pri čemer je do polovice koristne energije električna energija,
ostalo pa toplota. 
Soproizvodnja je možna povsod, kjer obstoji potreba po
nizkotemperaturni toploti v primernem obsegu in trajanju. Za ogrevanje v
bivalnem okolju je smiselno oskrbeti do 90% letno potrebne toplote s
soproizvodnjo, ostalo pa iz vršnih kotlovnic. Poleg že uveljavljenih postrojev
večje moči, nad 1.000 kW, ki so primerni za omrežja za daljinsko ogrevanje, se
uveljavljajo postroji za učinkovito oskrbo s toploto in električno energijo za manjše
potrebe, za posamezne večje stavbe (bloke, toplotna moč 50-500 kW), in celo
mikro-kogeneracije, primerne za posamezno gospodinjstvo (5-15 kW). Ta
tehnološki in tržni razvoj, poznan kot “razpršena proizvodnja električne
energije” omogoča večji delež soproizvodnje in bistveno učinkovitejšo porabo
goriv. 
V slovenski industriji, javnem sektorju in na področju
daljinskega ogrevanja, je inštaliranih približno 40 postrojev soproizvodnje.
Običajno so kot pogonski stroji uporabljeni plinski motorji ali parne turbine,
samo v dveh primeri tudi plinska turbina. Skupna inštalirana električna moč teh
naprav je 250 MW, letna proizvodnja električne energije (na pragu elektrarn)
znaša 810 GWh, od tega 310 GWh v industrijskih soproizvodnjah. Letna
proizvodnja električne energije v soproizvodnji v sistemih daljinskega
ogrevanja brez upoštevanja deleža TE-TOL je skoraj 90 GWh. 
Proizvodnja toplote 
Toplota je ena izmed oblik končne energije, ki jo podjetja za
oskrbo z energijo dobavljajo končnim uporabnikom. S sistemi daljinskega
ogrevanja se pokrije okoli 15% vseh potreb v državi po ogrevalni toploti.
Tekoča goriva so v oskrbi s toploto za široko porabo udeležena s preko 60%,
zemeljski plin pa s približno 18%. Delež porabe plina je v gospodinjstvih
majhen, v industriji pa poraba plina presega delež porabe tekočih goriv. 
V zadnjem času je izrazito prodiranje zemeljskega plina v
lokalno oskrbo z energijo. V treh letih med 1997 in 2000 se je poraba
zemeljskega plina v distribucijah več kot podvojila, kar predstavlja 28-odstotno
letno rast. 
Razvoj lokalne energetike spremlja in spodbuja Agencija za
učinkovito rabo energije s subvencioniranjem priprave lokalnih energetskih
konceptov. Investicije v sisteme daljinskega ogrevanja podpira Ekološko
razvojni sklad. Področje lokalne energetike vključujejo v svoje delo tudi
regionalne razvojne agencije in Agencija za regionalni razvoj. 
3.2.3 Energetska infrastruktura v Republiki Sloveniji 
Električna energija 
Instalirana električna moč proizvodnih naprav katerih moč
presega 10 MW v Republiki Sloveniji je 2.708 MW. Moč hidroelektrarn je 800 MW,
nuklearne elektrarne Krško (NEK) 676 MW, preostalo moč, približno 1.230 MW, pa
predstavljajo termoelektrarne. 
Večina elektroenergetske infrastrukture v državi je bila
zgrajena v 70-ih in 80-ih letih. Iz tega obdobja so: TEŠ, blok 4 in blok 5,
NEK, 400kV omrežje Slovenije, del sedanjih kapacitet v TEB in TET. Večina
elektrarn in omrežja je ustrezala takratnemu stanju tehnike, sedaj pa se
zaključuje njihova ekonomska življenjska doba. Ob koncu tega in v naslednjem
desetletju se bo iztekla tudi njihova tehnična življenjska doba. 
Hidroelektrarne 
Večino električne energije v hidroelektrarnah proizvedejo
elektrarne na Dravi, Savi in Soči. 
Reka Drava je na ozemlju naše države v celoti izkoriščena z osmimi
hidroelektrarnami. Do leta 2000 so bile obnovljene štiri (HE Dravograd,
Vuzenica, Fala in Mariborski otok). Druga faza obnove, ki bo zaključena leta
2005, zajema dve elektrarni (HE Vuhred in Ožbalt), v kasnejšem obdobju pa bosta
obnovljeni še dve najmlajši (HE Zlatoličje in Formin). Moč 533MW na pragu
elektrarn iz leta 1980 se bo z obnovo lahko zvišala na 611 MW. 
Vodni potencial Save je trenutno izkoriščen 13-odstotno, s
tremi elektrarnami na zgornji Savi (HE Moste, Mavčiče in Medvode) ter z eno na spodnji
Savi (HE Vrhovo), tako da znaša inštalirana moč na pragu elektrarn 117 MW. S
postopno izgradnjo petih hidroelektrarn na spodnji Savi (HE Boštanj, Blanca,
Krško, Brežice in Mokrice) in obnovo HE Moste bi se inštalirana moč na Savi
lahko povečala na približno 274 MW. 
Na reki Soči sta bili HE Plave in Doblar delno obnovljeni
leta 2000, tako da je znašala inštalirana moč teh elektrarn skupaj z elektrarno
Solkan 78 MW. Novi Elektrarni Plave II in Doblar II, ki sta v obratovanju od
leta 2001 oziroma 2002, sta povečali inštalirano moč elektrarn na Soči na 130
MW. 
Geografski pogoji (konfiguracija terena), električno omrežje
in vodni režimi omogočajo tudi postavitev črpalnih elektrarn na reki Soči in
Dravi. V Sloveniji obstaja še nekaj neizkoriščenih vodnih potencialov –
porečij, ki so bila že predmet raziskav in jih bo potrebno v prihodnje
temeljito preučiti. 
Termoelektrarne 
V okviru TEŠ, ki ima inštalirano moč na pragu elektrarne 662
MW, obratuje pet blokov. V preteklem obdobju so bile zgrajene naprave za
razžvepljevanje dimnih plinov in redukcijo dušikovih oksidov. Po letu 2008 bodo
starejše enote prenehale obratovati. Lokacija TEŠ omogoča izgradnjo nadomestnih
enot oziroma povečanje moči elektrarne. 
Termoelektrarna Trbovlje ima na pragu inštalirano moč 164 MW,
in sicer 125 MW na premog in 39 MW v dveh plinskih turbinah na tekoče gorivo.
Termoelektrarna TET2 je bila zgrajena ob koncu 60-ih let, plinski turbini na
tekoče gorivo pa sta nekoliko mlajši. Do zaključka proizvodnje rjavega premoga
v RTH bo TET kurila zasavski premog, po zaključku proizvodnje pa bo pričela s
kurjenjem uvoženega premoga. 
Nova večja agregata v državi sta plinski turbini 4 in 5 v TE
Brestanica s po 114 MW električne moči vsaka. Tako je skupna inštalirana moč na
pragu elektrarne 312 MW. 
V Termoelektrarni-Toplarni Ljubljana znaša inštalirana moč
treh agregatov 103 MW. Proizvodnja električne energije je prilagojena
proizvodnji daljinske toplote. Najstarejšima premogovnima blokoma bo na prelomu
desetletja potekla življenjska doba. 
Nuklearna elektrarna Krško 
NEK ima vgrajen tlačnovodni tip reaktorja ameriške
proizvodnje. Električna moč je bila 632 MW, po zamenjavi starih uparjalnikov
leta 2000 pa se je povečala na 676 MW. NEK letno proizvede 5 TWh električne
energije in je eden od stebrov slovenskega elektroenergetskega sistema. Njegova
projektirana življenjska doba je do leta 2023. 
Omrežje za prenos električne energije 
Slovensko omrežje sestavljajo prenosno omrežje napetosti 400
kV, 220 kV in 110 kV ter distribucijska omrežja 110 kV, 35 kV, 20 kV, 10 kV in
0,4 kV, v katerega je vključeno približno 830.000 odjemalcev. Slovenski
elektroenergetski sistem je vpet v UCTE povezavo in ima že dolgoletno tradicijo
tovrstnega obratovanja. Prenosno 400 kV in 220 kV omrežje omogoča interkonekcijo,
pretok energije med elektroenergetskimi sistemi sosednjih držav ter uvoz in
izvoz energije. 
Prenosno 220 kV in 400 kV elektroenergetsko omrežje Republike
Slovenije je bilo načrtovano in grajeno kot del prenosnega sistema bivše skupne
države tako, da je temeljilo na povezavi s sistemoma Avstrije in Italije. 
Prenosno omrežje v državi sestavlja 510 km 400 kV daljnovodov
(v nadaljnjem besedilu: DV), 328 km 220 kV DV in 1.762 km 110 kV DV. Danes je
slovenski elektroenergetski sistem povezan z avstrijskim 400 kV omrežjem z enim
dvosistemskim 400 kV DV ter enim 220 kV DV, z italijanskim sistemom je povezan
z enim 220 kV DV in z enim 400 kV DV, s hrvaškim sistemom pa z enim
dvosistemskim 400 kV DV in enim enosistemskim 400 kV DV, z dvema 220 kV DV in
tremi 110kV DV. 
Večina 400 kV omrežja je starega med 20 do 30 let, večina 220
kV omrežja od 30 do 40 let ter večina, kar 1.154 km 110 kV omrežja, pa nad 20
let. Ocena kaže, da je glavnina ključnih elementov sistema, kot so močnostni
transformatorji, odklopniki ter druga stikalna oprema, tudi starejša od 20 let.
V prenosnem sistemu bo postopoma opuščen 220 kV napetostni
nivo. Transformacije 400/110 kV so relativno stare in šibke. Primanjkuje 400 kV
povezava med RTP Beričevo in RTP Krško. 
Omrežje za distribucijo električne energije 
Distribucijski sistem sestavljajo objekti, naprave in omrežja
110 kV napetostnega nivoja, srednjenapetostnega nivoja (v nadaljnjem besedilu:
SN) 35 kV, 20 kV in 10 kV ter nizkonapetostnega nivoja (v nadaljnjem besedilu:
NN) 0,4 kV nivoja. 35 kV napetostni nivo v Republiki Sloveniji je v fazi
opuščanja. Srednjenapetostna omrežja manjših mest, mešana ter nadzemna omrežja
so napetostnih nivojev 20 kV, mestna kabelska omrežja pa 10 kV. Več kakor 26%
110 kV omrežja pripada petim distribucijskim podjetjem. Stična mesta med
prenosnim sistemom in distribucijskimi sistemi so transformatorske postaje 110
kV/SN. Konična obremenitev vseh petih distribucijskih podjetij je približno
1.550 MW. 
Več kakor 60% 110 kV omrežja distribucijskega sistema je
starejšega od 20 let, podobna ocena starosti velja za nadzemne vode SN in NN,
medtem ko so kabelska SN (predstavljajo približno 20% vseh SN omrežij) in NN
omrežja bistveno mlajša od 20 let. 
Približno polovica transformatorjev SN/NN je starejših od 20
let, nekoliko mlajše so stikalne naprave ter merilno-zaščitne naprave, predvsem
pa se obnavljajo sistemi vodenja. 
Zemeljski plin 
Hrbtenica prenosnega omrežja v dolžini 630 km plinovoda in 75
merilno-regulacijskih postaj, ki je povezana z Avstrijo in Hrvaško, je bila
zgrajena v obdobju od 1977 do 1980. Nekoliko kasneje je bil zgrajen še
priključek na italijanski plinovodni sistem. 
Danes obsega prenosno plinovodno omrežje približno 954 km
plinovodov (od tega 738 km plinovodov nad 16 barov in 216 km do 16 barov), kompresorsko
postajo v Kidričevem, preko 300 merilno-regulacijskih in sekcijskih zapornih
postaj ter druge objekte, ki so pomembni za prenos zemeljskega plina. 
Prenosno plinovodno omrežje je kljub starosti dobro
ohranjeno. 
Tekoča goriva 
Naftovod skozi Slovenijo je bil zgrajen kot del
jugoslovanskega naftovoda leta 1979, danes je to del hrvaškega naftovoda JANAF.
Odcep za rafinerijo Lendava je dolg 72 km, od tega poteka le 5 km po ozemlju
Republike Slovenije, ostalo pa je v Republiki Hrvaški. 
Prevoz tekočih goriv do grosističnih skladišč je organiziran
po železnici, manjši del pa po cestah (razdalje, manjše od 100 km). 
Toplota 
Oskrba s toploto zajema ogrevanje stavb in pripravo sanitarne
tople vode. Približno 60–70% stanovanj ima eno od oblik centralnega ogrevanja.
Daljinsko ogrevanje z 8,13 PJ pokriva okoli 15% vseh potreb po ogrevalni
toploti. Tekoča goriva so v oskrbi s toploto udeležena s preko 60%, zemeljski
plin pa približno z 18%. OVE so v oskrbi s toploto zastopani v gospodinjstvih s
24%, v storitveni dejavnosti z 9% ter v industriji z manj kot 1%. Viri energije
za ogrevanje iz OVE so les in lesni ostanki 9,2 PJ letno, geotermalna energija
1,4 PJ letno in sončna energija 0,11 PJ letno. 
O sistemski oskrbi s toploto lahko govorimo le pri daljinskem
ogrevanju. Daljinsko ogrevanje je v Republike Sloveniji relativno dobro
razvito. Proizvodnja toplote za daljinsko ogrevanje na osnovi soproizvodnje je
v Ljubljani (premog, malo zemeljski plin), Velenju (premog) ter manjši sistemi
v Slovenskih Konjicah (premog), na Ravnah (zemeljski plin) in Hrastniku
(zemeljski plin). Proizvodnja toplote za daljinsko ogrevanje na osnovi OVE (les
in lesni ostanki) je v Gornjem Gradu, Predvoru in Železnikih (les in lesni
ostanki). Vsi drugi sistemi daljinskega ogrevanja, vključno z mariborskim,
temeljijo na enostavnih kotlovnicah. V večini večjih slovenskih mest so le
posamezni omejeni daljinski sistemi, ki so nastali v obdobju graditve večjih
sosesk pred 20 do 30 leti in od takrat večinoma stagnirajo.
3.3 Energetska politika in oskrba z energijo
3.3.1 Organiziranost oskrbe z energijo 
Električna energija 
Podlaga za organiziranost oskrbe z električno energijo je EZ,
ki tehnološke celote pri proizvodnji električne energije in prenosu do
porabnikov opredeljuje kot energetske dejavnosti z različnim statusom. 
Proizvodnja električne energije ni gospodarska javna služba,
čeprav je tak status v zakonski regulativi pred sprejetjem EZ imela. Proizvodnja
električne energije v Sloveniji poteka v elektrarnah, ki jih v različnih
bilancah ali pregledih omenjajo kot "sistemske" ali "javne"
elektrarne". Bistveno manjši del (4,8% v letu 2002) proizvedene električne
energije proizvedejo "industrijske elektrarne" in male
hidroelektrarne. Te so v skladu z "Uredbo o pogojih za pridobitev statusa
kvalificiranega proizvajalca električne energije" (Uradni list RS, št.
29/01 in 99/01), če gre za soproizvodnjo in OVE za proizvodnjo električne
energije, tudi kvalificirane elektrarne in imajo posebne pravice in ugodnosti. 
Večina podjetij za proizvodnjo električne energije je
združenih v HSE. Poleg elektrarn je v HSE tudi Premogovnik Velenje, ki dobavlja
premog TEŠ. HSE je v 100-odstotni lasti države. Proizvodnjo električne energije
in inštalirano moč elektrarn v HSE v letu 2002 prikazuje Tabela 1.
Tabela
1: Inštalirana moč in proizvodnja električne energije elektrarn HSE v 2002


HSE

Instalirana moč
(MW)

Proizvodnja
  električne energije (GWh)


SEL

113

288


DEM

562

2.315


SENG

119

407


TEŠ

662

3.658


TEB

312

30


Podjetja, združena v HSE, so v
mešani lasti, večinski lastnik je država, nekaj več kot 20% lastniškega deleža
pa je v lasti pooblaščenih investicijskih družb oziroma skladov. 
Izven HSE so naslednja proizvodna podjetja: 
-       
NEK (50% v lasti HEP), slovenski delež je v lasti podjetja ELES GEN. 
-       
Termoelektrarna-Toplarna Ljubljana je v približno 65% lasti Republike
Slovenije in približno v 35% lasti Mestne občine Ljubljana. 
Zunaj HSE je tudi TE Trbovlje, d.o.o., ki je v večinski lasti
države in kuri zasavski premog in Rudnik Trbovlje-Hrastnik, ki je javno
podjetje v 100-odstotni državni lasti. 
Upravljanje prenosnega omrežja in prenos električne energije,
ki sta gospodarski javni službi, v Republiki Sloveniji izvaja ELES. Prenos
poteka na omrežju 110 kV in več. ELES je zadolžen tudi za mednarodno
interkonekcijo. ELES je javno podjetje v 100-odstotni državni lasti. 
Distribucijska podjetja so v Sloveniji teritorialno
porazdeljena. Teritorialna porazdeljenost se ne ujema z načrtom bodočih regij.
Mestnih distribucijskih ali lokalnih distribucijskih podjetij, ki bi opravljale
dobavo in distribucijo energije na lokalnem nivoju, v Sloveniji ni.
Distribucija električne energije je javna gospodarska služba, ki jo izvajajo
delniške družbe, ki so v večinski državni lasti. V letu 2001 so posamezna
distribucijska podjetja dobavila količine električne energije, ki jih prikazuje
Tabela 2.
Tabela
2: Dobavljena električna energija po distribucijskih podjetjih v 2001


 

Dobavljena
  električna energija (GWh)


Elektro Ljubljana

3.026


Elektro Maribor

1.772


Elektro Primorska

1.289


Elektro Celje

1.683


Elektro Gorenjska

799


Zemeljski plin in drugi energetski plini 
Oskrbo z zemeljskim plinom v Sloveniji izvaja podjetje
Geoplin d.o.o., ki kupuje zemeljski plin v Rusiji in Alžiriji in manjše
količine tudi v Avstriji. Geoplin tudi neposredno zagotavlja mednarodni
transport plina do Slovenije in izvaja upravljanje prenosnega omrežja in prenos
plina po Sloveniji. Podjetje oskrbuje s plinom skoraj vsa podjetja za
distribucijo zemeljskega plina ter industrijske porabnike. Oskrba s plinom je
vse od leta 1978 zelo zanesljiva. 
Geoplin je v celoti privatizirano podjetje, organizirano kot
d.o.o., v katerem ima Republika Slovenija približno 31-odstotni lastniški delež.
Dejavnost, ki jo izvaja Geoplin, prenos zemeljskega plina ter upravljanje s
prenosnim omrežjem, sta obvezni gospodarski javni službi, kamor spada tudi
dobava tarifnim odjemalcem. Ne glede na privatno lastništvo podjetja
opravljanje obveznih gospodarskih javnih služb ni pogodbeno urejeno z državo. 
Distribucija plina v Sloveniji je izbirna lokalna javna
služba. Izvajajo jo mestna podjetja (Ljubljana, Maribor, Celje in drugi) ali
privatna podjetja na podlagi koncesij. Med lokalna distribucijska podjetja
spadajo tudi podjetja, ki distribuirajo po omrežjih utekočinjen naftni plin
(UNP). 
Tekoča goriva 
Republika Slovenija v celoti uvaža tekoča goriva. V letu 2000
je v strukturni rabe primarne energije v Republiki Sloveniji največji delež
pripadal tekočim gorivom, in sicer 36%. Dve največji podjetji za oskrbo s
tekočimi gorivi v Sloveniji sta Petrol d.d. iz Ljubljane in Istrabenz d.d. iz
Kopra. Njun tržni delež pri oskrbi znaša 72% oziroma 25%, le tri odstotke pa
odpade na manjše dobavitelje. Leta 2001 je poraba naftnih tekočih goriv znašala
2,3 milijone ton. Tako Petrol d.d. kot tudi Istrabenz d.d. sta v celoti
privatizirani podjetji. 
Oskrba Slovenije s tekočimi gorivi je od leta 1991 potekala
zanesljivo. Republika Slovenija se je obvezala, da bo oblikovala 60-dnevne
zaloge naftnih derivatov do leta 2002, 66-dnevne zaloge do pristopa k EU,
75-dnevne do 31. decembra 2004 in 90-dnevne do konca leta 2005. Zaloge tekočih
goriv v Republiki Sloveniji so predvsem v Zalogu, Ortneku, Celju, Račah,
Serminu in Lendavi. Transport tekočih goriv, tako cestni kot železniški, deluje
zanesljivo. Vozila ustrezajo mednarodnim predpisom za prevoz tekočih goriv. V
Sloveniji je 390 bencinskih servisov. Raven ekološke zaščite na večini
bencinskih servisov ustreza najstrožjim zahtevam. Kakovost tekočih goriv v
Sloveniji določajo standardi, ki so usklajeni z evropskimi. 
Toplota 
O organiziranem načinu oskrbe s toploto lahko govorimo le pri
daljinskem ogrevanju ter do neke mere pri distribuciji plina. Distribucija
daljinske toplote in plina (zemeljski plin in UNP) sta izbirni lokalni javni
službi. Prisotnost teh sistemov v 104 krajih v Sloveniji, ki imajo več kot 1700
prebivalcev, kaže tabela 3.
Tabela
3: Prisotnost sistemov daljinskega ogrevanja in distribucije plina v večjih
naseljih v RS


Skupina

Velikost naselij
(prebivalci)

Število
naselij

Število naselij
z distribucijo
plina

Število
naselij z
daljinskim
ogrevanjem


1

več od 5.000

32

31

28


2

od 3.000
– 5.000

36

60

27


3

od 1.700
– 3.000

36

20

11


Večina sistemov daljinskega
ogrevanja je v lasti lokalnih komunalnih podjetij, razen v večjih centrih
(Ljubljana, Maribor), kjer distribucijo opravljajo specializirana podjetja.
Distribucija plina, razen v večjih mestih, je dodeljena koncesionarjem.
Koncesionarji so dolžni zgraditi omrežje in oskrbovati krajane. Cena plina je
običajno konkurenčna kurilnemu olju. 
Za razliko od drugih držav v Evropi (Nemčija, Avstrija,
severna Italija), kjer je del distribucije električne energije tudi v rokah
lokalnih podjetij (ki se ukvarjajo tudi z daljinskim ogrevanjem, oskrbo z vodo,
kanalščino, plinom in drugimi komunalnimi dejavnostmi), je v Sloveniji
distribucija električne energije obvezna gospodarska javna služba, ki jo izvaja
pet večjih podjetij. Zaradi tega ni mogoče v celoti izkoristiti vseh sinergičnih
učinkov, ki bi jih "lokalna energetika" lahko imela. 
Dobava toplote iz sistemov daljinskega ogrevanja je v zadnjih
10 letih narasla za 13% (rast približno 1,1% letno), dobava zemeljskega plina
(za neindustrijsko porabo) pa se je povečevala po 6,8-odstotni stopnji letno. 
Za daljinsko ogrevanje je značilen razmeroma počasen razvoj.
V obstoječih omrežjih se nadaljuje priključevanje novih porabnikov, pretežno
znotraj območja, ki ga omrežja pokrivajo. Zgrajenih oziroma razširjenih je bilo
tudi nekaj novih omrežij, predvsem na biomaso. 
Na zmanjšanje količine toplote iz omrežij vpliva učinkovita
raba energije (URE) pri porabnikih. Razširjanje območij za oskrbo z daljinsko
toploto konkurira širjenju omrežij zemeljskega plina. 
Podjetja za oskrbo s toploto večinoma niso ekonomsko donosna,
razen največjih. Oskrba s toploto iz omrežij je konkurenčna z drugimi viri
toplote, kadar omrežje ni obremenjeno z investicijskimi stroški in če je v
omrežju primeren vir toplote (soproizvodnja ali obnovljiv vir). Nizka donosnost
podjetij za oskrbo s toploto je tudi posledica zadrževanja prodajnih cen
toplote, ki so v pristojnosti občin. 
3.3.2 Učinkovita raba energije in obnovljivi viri energije 
Republika Slovenija izvaja aktivno politiko na področju URE
in OVE že od leta 1991, pravno podlago je dobila leta 1996 s sprejetjem
Resolucije o strategiji rabe in oskrbe Slovenije z energijo (Uradni list RS,
št. 9/96), ki je bila takrat ustrezna osnova. Z uveljavitvijo NEP bo Resolucija
o strategiji rabe in oskrbe Slovenije z energijo prenehala veljati, saj so se
med tem bistveno spremenile okoliščine. Slovenija je ratificirala Kjotski
protokol in pričela s pristopom k EU. Zakonska osnova za izvajanje aktivne
politike na področju URE in OVE je bila sprejeta leta 1999 s sprejetjem Energetskega
zakona. Energetski zakon v 65. členu določa, da imajo ob enakih stroških za
izrabo varčevalnih potencialov na strani porabe ali za zagotavljanje novih
zmogljivosti za isti obseg energije, prednost ukrepi za dosego varčevalnih
potencialov. Zakon določa tudi programe oziroma instrumente, s katerimi država
spodbuja URE in OVE, in sicer programe izobraževanja, informiranja, ozaveščanja
javnosti, energetsko svetovanje, spodbujanje energetskih pregledov, spodbujanje
lokalnih energetskih konceptov, pripravo standardov in tehničnih predpisov,
fiskalne ukrepe, finančne in druge oblike spodbud. Večina predpisanih
spodbujevalnih programov je bilo financiranih iz proračuna Republike Slovenije
in finančno podprtih predvsem iz energetskih programov Evropske komisije.
Programi URE in OVE so pripomogli k zmanjševanju energetske intenzivnosti in s
tem neposredno vplivali na povečanje zanesljivosti oskrbe z energijo, na
konkurenčnost gospodarstva in na zmanjševanje okolju škodljivih vplivov. 
Poleg samih porabnikov energije, ki so nedvomno glavna ciljna
skupina programov URE in OVE, so le-ti usmerjeni tudi na svetovalne,
projektantske in inženirske organizacije, dobavitelje energije in opreme,
izobraževalne, razvojne in raziskovalne organizacije, finančne institucije in
druge. 
Pri spodbujanju URE in OVE je velik poudarek namenjen
ozaveščanju, informiranju, usposabljanju in izobraževanju. Izvajajo se
promocijske kampanje, organizirajo seminarji in delavnice s področij
energetskih pregledov, energetskega managementa, energetskih tehnologij,
priprave in financiranja projektov URE in rabe OVE, organizirajo se letna
srečanja energetskih managerjev (dnevi energetikov) s podeljevanjem priznanj za
energetsko učinkovita podjetja in projekte, pripravljajo in izdajajo se informacijski
listi, bilten in brošure o URE in OVE. 
Energetsko svetovanje za občane se izvaja s pomočjo mreže 33
svetovalnih pisarn po vsej Sloveniji. Ta zajema več kot 50 svetovalcev in je
rezultat partnerskega sodelovanja AURE z občinami. Večjim porabnikom, več
stanovanjskim stavbam, javnim ustanovam in gospodarskim organizacijam, je
namenjen program energetskih pregledov, s katerimi dobijo porabniki energije
napotke za izvedbo prioritetnih organizacijskih in investicijskih ukrepov. 
Pripravo razvojnih programov občin na področju oskrbe in rabe
energije podpira AURE s subvencioniranjem izdelave lokalnih energetskih
konceptov. Ob njihovi izdelavi se še posebej upoštevajo možnosti za
izkoriščanje lokalnih energetskih virov, predvsem OVE ali soproizvodnje in gospodarjenje
z energijo v stavbah, ki so v lasti občin. 
Subvencioniranje študij izvedljivosti je namenjeno pripravi
kakovostnih investicijskih projektov, ki zmanjšujejo tveganja, sicer nujno
povezana z investicijskimi projekti. Z njimi se podrobneje prouči izvedljivost
večjih projektov oskrbe z energijo oziroma učinkovite rabe energije. 
Odločanje za investicije v URE in OVE se spodbuja z
dodeljevanjem subvencij oziroma s krediti s subvencionirano obrestno mero. Od
leta 1996 je AURE izvedla več akcij za povečanje učinkovitosti rabe energije v
gospodinjstvih. Subvencionirane so bile: toplotna izolacija podstrešij,
kontrola in nastavitev oljnih gorilnikov, ukrepi tesnjenja oken in vrat,
zamenjava oken in uporaba energijsko varčnih sijalk. Gospodinjstvom se za rabo
obnovljivih virov energije dodeljujejo subvencije za pripravo tople vode z rabo
sončne energije ali toplotnih črpalk, uporabo lesne biomase v modernih kurilnih
napravah in za pridobivanje električne energije s pomočjo sonca. Za občane so
na voljo tudi krediti Ekološko razvojnega sklada, ki jih nudi za gradnjo in
obnovo energetsko učinkovitih stavb, okolju prijazno substitucijo goriv in za
izkoriščanje OVE za proizvodnjo toplote oziroma električne energije (biomasa,
sončna energija, energija vetra in geotermalna energija). 
Za majhne in srednje velike družbe ter samostojne podjetnike
AURE subvencionira uporabo lesne biomase, geotermalne energije ali energije
sonca za ogrevanje prostorov in vode ter vetra in sonca za proizvodnjo
električne energije.
Slika
13: Finančna sredstva namenjena za programe URE in rabe OVE
V letu 2002 je bilo porabljenih približno 2 milijona EUR
proračunskih sredstev za spodbujanje URE in rabe OVE v okviru programov, ki jih
je pripravljala AURE. Zgoraj navedeni spodbujevalni programi so bili razvojno
podprti iz energetskih programov Evropske komisije PHARE, THERMIE, SYNERGY,
SAVE in ALTENER, pa tudi na osnovi bilateralnega sodelovanja s posameznimi
državami članicami EU (predvsem z Avstrijo, Italijo in Nemčijo). 
Za izvajanje spodbujevalnih programov za URE in OVE so bila
na voljo sredstva iz državnega proračuna, sredstva iz energetskih programov
Evropske Komisije in na osnovi bilateralnega sodelovanja. Slika 13 prikazuje
višino sredstev, ki so bila na voljo v obdobju od 1992 do 2002, podana so v
tekočih cenah v EUR. Od mednarodnih sredstev so v prikaz vključena sredstva
programov PHARE in GEF v letu 2002. 
Kvalificirano proizvodnjo električne energije, to je
proizvodnjo električne energije iz obnovljivih virov energije ali odpadkov in
soproizvodnjo električne energije in toplote z nadpovprečno visokim
izkoristkom, se spodbuja z ugodnimi odkupnimi cenami proizvedene električne energije,
ki jih določa vlada Republike Slovenije. 
3.3.3 Energetika in okolje 
Podobno kot v industriji in prometu, se tudi v energetiki
srečujemo z viri škodljivih izpustov večjega obsega. Ob tem je potrebno
upoštevati, da je energetika le dejavnost, ki je posledica potreb celotne
družbe po energiji in nikakor ni sama sebi namen. Moteči so tudi razpršeni viri
onesnaženja (npr. manjša kurišča). 
V slovensko energetiko je pričela država uvajati
naravovarstvene ukrepe že relativno zgodaj. Ti so skladni s tistimi v državah
EU in po svetu, v slovenski prostor pa so bili uvedeni brez zakasnitev. Najprej
so bili uvedeni ukrepi za sanacijo energetskih objektov, ki so zniževali
emisije v zrak, vode in zmanjševali negativne vplive na okolje na področju
odlaganja odpadkov (pepela, stranskih proizvodov čiščenja, radioaktivnih
odpadkov itn). Na področju obremenjevanja okolja z elektromagnetnimi sevanji pa
je država postavila najostrejše kriterije z Uredbo o elektromagnetnem sevanju v
naravnem in življenjskem okolju (Uradni list RS, št. 70/96). 
Cilj energetske politike Republike Slovenije je zmanjšanje
okoljskih in prostorskih vplivov energetike, tudi ob pričakovanem povečanju
obsega energetskih storitev. Nove tehnologije, novi viri energije ter tehnična
in organizacijska ustvarjalnost namreč omogočajo zmanjšanje vplivov na okolje
in pogosto tudi manjše obremenjevanje prostora. 
Načeloma je pri umeščanju v prostor in pri izdaji dovoljenj
za škodljive vplive na okolje treba upoštevati optimalno razmerje med koristmi
in škodo, zato so optimalne končne odločitve možne le na osnovi nadaljnjega
multidisciplinarnega strokovnega dela, v katerem so upoštevani tako
gospodarnost in zanesljivost kot tudi vplivi na okolje in prostor, v nekaterih
primerih pa tudi socialno-politični vplivi. 
Nekatere škodljive vplive je mogoče omejiti zakonsko npr. s
predpisi o emisijah, vendar pa so tudi taki vplivi, ki se jih ne da ovrednotiti
v predpisih. Natančne in trajne legalizacije omejitev tudi ne more biti zaradi
raznoterosti problemov in spreminjajočega se vrednotenja med seboj
neizmerljivih veličin (finančne koristi investitorja in/ali skupnosti ter
okoljske oziroma prostorske škode, ki jih objektivno ni možno vrednotiti). 
Okoljske in prostorske vplive je možno omejevati tudi s
tržnimi mehanizmi, med katere štejemo internalizacijo eksternih okoljskih
stroškov in trgovanje z emisijskimi dovoljenji. Internalizacija okoljskih
stroškov predpostavlja možnost denarnega ovrednotenja zunanjih vplivov in
ustrezen mehanizem za vključitev teh eksternalitet v obračun stroškov. Načeli
'onesnaževalec plača' in 'internalizacija eksternih stroškov' pa nista vedno
izvedljivi, zlasti v primerih, ko poleg protislovja gospodarnosti in okoljskih
vplivov nastopajo še vprašanje strateške zanesljivosti oskrbe in socialno-politični
vidiki (npr. opuščanje domačega premoga). Zato je bil v teh primerih izbran
drugi najboljši pristop v smislu ekonomske teorije, t.j. finančne spodbude
procesom, ki zmanjšujejo negativne okoljske vplive. Namesto takse na
onesnaževanje zaradi emisij pri kurjenju domačega premoga so bile uvedene
spodbude za uporabo OVE, izvajanje ukrepov URE, soproizvodnjo itn. 
V Sloveniji je že uveljavljen pristop s CO2 takso
in takso na deponiranje biorazgradljivih snovi (metanska taksa), torej pristop
z internalizacijo stroškov. Naprave, ki bodo vključene v trgovanje z emisijami
TGP, pa bodo izvzete iz sistema CO2 takse. Pri možnostih zmanjšanja CO2
je potrebno posebej omeniti vetrne elektrarne, ki lahko k temu precej
pripomorejo. 
Pri organiziranju trgovanja z dovoljenji za onesnaževanje,
kot drugi možnosti za uporabo tržnih mehanizmov pri reševanju okoljskih
problemov se, namesto ocene eksternih stroškov, uporablja ocena največjega
dopustnega skupnega obremenjevanja okolja. Za tekoče obdobje načrtovanja je uporabno
trgovanje večjih porabnikov energije z emisijami TGP. 
Pomembna je tudi okoljska ozaveščenost prebivalstva. Nekateri
so namreč za zmanjševanje obremenitve okolja pripravljeni investirati v okolju
prijazne tehnologije (npr. aparate) ali dražje plačevati okolju prijazno
energijo in s tem dati zgled drugim ter tako prispevati k spremembi navad in
vrednot. Zaradi koristnosti takih osebnih ali kolektivnih (krajevnih,
podjetniških) odločitev so bile uvedene energetske nalepke (energetska
učinkovitost aparatov, strojev, zgradb) in spodbujanje okolju prijaznega
ravnanja s promocijskimi in demonstracijskimi programi. 
Med načini obremenjevanja okolja iz energetskih procesov je
na ravni nacionalnega programa zaradi zahtevnosti treba izpostaviti dve vrsti
emisij; emisije TGP in emisije plinov, ki povzročajo zakisljevanje (žveplov
dioksid in dušikovi oksidi). Zmanjševanje teh emisij mora Republika Slovenija
doseči tudi na osnovi mednarodnih obveznosti. 
Radioaktivni odpadki, ki vključujejo tudi izrabljeno jedrsko
gorivo (IJG), se hranijo v NEK, v posebnih začasnih skladiščih. Vlada Republike
Slovenije je leta 1996 sprejela dolgoročno strategijo za ravnanje z izrabljenim
gorivom s tri- do petletnim rokom revidiranja. Strategija predvideva določitev
lokacije odlagališča izrabljenega jedrskega goriva do leta 2020, odprtje
odlagališča pa do leta 2050. Predvidena je možnost gradnje odlagališča v
Sloveniji in/ali na Hrvaškem, možnost odlaganja izrabljenega jedrskega goriva
in jedrskih odpadkov pa je mogoča na osnovi meddržavnega dogovora s tretjo
državo. Do takrat bo IJG uskladiščeno v bazenu na lokaciji NEK. V letu 2004 je
predvidena revizija dolgoročne strategije za ravnanje z izrabljenim jedrskim
gorivom in revizija dekomisijskega načrta NEK. 
Za ravnanje z nizko in s srednje radioaktivnimi odpadki (v
nadaljnjem besedilu: NSRAO) je zadolžena Agencija za radioaktivne odpadke (v
nadaljnjem besedilu: ARAO), ki bo v ta namen pripravila osnutek strategije
ravnanja z NSRAO. Osnutek strategije predvideva, da mora biti lokacija odlagališča
NSRAO odobrena do leta 2008, odlagališče pa mora postati operativno do vključno
2013. Sredstva za delovanje ARAO zagotavlja vlada Republike Slovenije, sredstva
za izgradnjo odlagališča NSRAO pa Sklad za razgradnjo Nuklearne elektrarne
Krško, ki se financira iz prispevka iz proizvedene električne energije v NEK. 
Elektromagnetni vplivi elektroenergetskih naprav nazivnih
moči nad 1 kW so v Sloveniji obravnavani z dvema aktoma. Tako Uredba o
elektromagnetnih sevanjih v naravnem in življenjskem okolju, postavlja dopustne
vrednosti za gostote magnetnega pretoka in električne poljske jakosti za dve
okolji. Ti okolji sta določeni glede na ranljivost okolja. Dopustne vrednosti
so postavljene zelo ostro, tako, da zahtevajo izvajanje ukrepov za zmanjševanje
predvsem električnih polj. S Pravilnikom o prvih meritvah in obratovalnem
monitoringu za vire elektromagnetnega sevanja ter o pogojih za njihovo
izvajanje (Uradni list RS, št. 70/96) je določen postopek nadzora
elektromagnetnega sevanja, prve meritve; te je treba opraviti ob ustavljanju
objektov v obratovanju; ter presojo vplivov, ki jo je treba opraviti za
načrtovani investicijski poseg v okviru celovite presoje vplivov. 
Poleg upravne preveritve posegov, postaja v sodobnih družbah
vse pomembnejša tudi sprejemljivost posegov v prostor s strani javnosti.
Akterji v energetiki in predstavniki zasebnih ali javnih interesov bodo morali
legitimizaciji posegov posvečati zadostno mero pozornosti, zlasti ker je ni
možno doseči avtomatično niti z avtoriteto oblasti niti s pomočjo stroke. 
3.3.4 Energetika in prostor 
Zaradi ekonomskih in tehnoloških potreb in okoljskih zahtev
bodo potrebni novi tehnološki objekti ali spremembe njihovega razporeda v
prostoru. Posegi v prostor bodo potrebni zlasti zaradi večje uporabe OVE in
zaradi potrebnih novih transportnih poti (daljnovodi, plinovodi), s katerimi se
bo Republika Slovenija tesneje povezala v skupni evropski gospodarski prostor. 
Prostorsko umeščanje energetske infrastrukture v Sloveniji se
izvaja na temelju obstoječih prostorskih vsebin Dolgoročnega plana Republike
Slovenije (v nadaljnjem besedilu: DPRS) za obdobje 1986-2000. Ta bo veljal,
kljub novemu Zakonu o urejanju prostora (Uradni list RS, št. 110/02 in 8/03),
do sprejetja Strategije prostorskega razvoja Slovenije. DPRS vključuje vse
elektrarne z močjo nad 10 MW, objekte in omrežje z nazivno napetostjo 110 kV in
več, objekte naftnega in plinskega gospodarstva ter objekte za hrambo naftnih
rezerv. Vsi našteti objekti imajo prednostni dostop v prostor. Kljub temu pa se
ob umeščanju energetskih objektov v prostor pojavljajo številne ovire. Težave
so tudi pri umeščanju manjših energetskih objektov (distribucijskih SN vodov,
TP SN/0,4 kV in malih elektrarn) v prostor. 
Pri pogojih za lokacije se nemalokrat pojavljajo ekstremne
zahteve, tudi pod pretvezo zaščite okolja, ki močno otežijo gradnjo ali
rekonstrukcijo. Dogaja se celo, da so nekatere občine opustile obvezna
republiška izhodišča v svojih planih. Za energetsko infrastrukturo, ki po
namenu presega lokalni distribucijski namen ali prečka državno mejo, se po,
pred kratkim sprejetim podzakonskim aktom, pripravljajo prostorske ureditve
državnega pomena, oziroma državni lokacijski načrti (Uredba o vrstah
prostorskih ureditev državnega pomena, Uradni list RS, št. 54/03). V skladu z
Zakonom o urejanju prostora (Uradni list RS, št. 110/02), je z državnimi
lokacijskimi načrti omogočeno uveljavljanje javnega interesa pri umeščanju za
državo pomembne infrastrukture v prostor. 
Odprto pa ostaja vprašanje razlastitve in omejitve lastninske
pravice za energetsko infrastrukturo, ki ne sodi med energetsko infrastrukturo
namenjeno izvajanju gospodarske javne službe. Čeprav osnutek Strategije
prostorskega razvoja Republike Slovenije za nove elektrarne predvideva predvsem
lokacije obstoječih elektrarn ali lokacije večjih industrijskih kompleksov, bo
potrebno to vprašanje za energetske objekte državnega pomena, ki so v javnem
interesu za zagotavljanje zanesljivosti oskrbe v državi, rešiti s spremembami
energetske zakonodaje. 
Preko Slovenije tečejo številni prometni in energetski
koridorji. Geografska lega in relief Slovenije sta že od nekdaj zelo primerna
za različne oblike pretokov prometa, ljudi, kultur in v zadnjem času tudi
energije. Čez Slovenijo potekata V. in X. panevropski prometni koridor.
Slovenije se dotika tudi prometno območje Jadransko – Jonsko morje. Poleg
prometnih koridorjev je Republika Slovenija naravni prehod tudi za energetske
tokove. 
V obdobju izgradnje 400 kV omrežja je bil s povezavo Divača –
Redipuglia leta 1981 jugoslovanski sistem sinhroniziran z italijanskim in to je
bil začetek obratovanja našega sistema v evropskem prenosnem sistemu UCPTE. V
letu 1992 pa se je slovenski sistem povezal še z avstrijskim sistemom preko
dvosistemskega 400 kV daljnovoda na relaciji Maribor – Kainachtal. 
Vojna v Bosni in Hercegovini ter na Hrvaškem je povzročila
prekinitev 400 kV zanke. Tako sta v zadnjih desetih letih ostala slovenski in
del hrvaškega elektroenergetskega sistema povezana v preoblikovan UCTE. 
Plinovodni sistem (slovensko magistralno plinovodno omrežje)
poteka v smeri severovzhod – zahod. Na SV strani se slovenski plinovod navezuje
na sistem avstrijskega magistralnega plinovoda, na zahodni strani pa na
italijanski plinovodni sistem. Republika Slovenija sprejema na severovzhodni
meji zemeljski plin iz Rusije (približno 60%) in na zahodni meji (približno
40%) iz Alžirije. Plinovodne zmogljivosti prenosnega omrežja služijo za
pokrivanje slovenskih energetskih potreb in tranzit predvsem ruskega plina za
Hrvaško (plinovod Ceršak-Rogatec) ter manjših količin iz Italije za Hrvaško in
iz Avstrije za Italijo. 
Za večjo varnost in zanesljivost oskrbe ter zagotovitve
večjih pretočnih zmogljivosti prenosnega omrežja je Geoplin pričel tudi z
izvedbo projekta gradnje vzporednega plinovodnega sistema, ki bo dodatno
povezoval avstrijski plinovod z osrednjim delom Slovenije. V smislu
zagotavljanja oskrbe z zemeljskim plinom iz različnih virov je v državnem
prostorskem načrtu predvidena tudi povezava z Madžarsko. V okviru transevropskih
plinovodnih povezav je bila pred leti aktualna tudi ideja o gradnji tranzitnega
plinovoda za ruski plin iz Madžarske preko Slovenije za italijanski trg, zdaj
pa se v predlogih pojavlja ideja o gradnji tranzitnega plinovoda od Turčije
preko Grčije, balkanskih držav in Slovenije do zahodne Evrope, za dobavo
zemeljskega plina iz kaspijskega območja na evropski trg. 
Naftovodi se v glavnem izogibajo Slovenije. Obstaja le kratek
odcep od jadranskega naftovoda JANAF do rafinerije nafte v Lendavi. Ker
rafinerija ne obratuje, tudi naftovod ni v uporabi. 
Druge oblike transporta energentov skozi Slovenijo so manj
pomembne (železniški transport in cestni prevoz energentov iz Luke Koper). 
3.4 Osnovni makroekonomski in energetski kazalci 
Podani so osnovni makroekonomski podatki in kazalci
nacionalne ekonomije, ki v povezavi z energetskimi podatki služijo kot kazalci
energetske intenzivnosti, energetske učinkovitosti in drugih izračunanih
kazalcev na področju energetike. S spremljanjem kazalcev se bo spremljalo tudi izvajanje
zastavljene energetske politike.
Tabela
4: Makroekonomski kazalci Republike Slovenije


 

1992

1995

2000

2001


BDP (mio SIT)

1.017.965

2.221.459

4.222.404

4.740.995


BDP (mio USD)

12.523

18.745

18.962

19.530


Bruto mesečna plača (SIT)

51.044

111.996

191.669

214.561


Izvoz proizvodov in storitev (mio USD)

6.681

8.316

8.732

9.252


Uvoz proizvodov in storitev (mio USD)

6.141

9.492

10.116

10.147


Indeks cen življenjskih potrebščin

307,3

113,5

108,9

108,4


Tečaj USD (SIT)

81,3

118,5

222,7

242,7


Tečaj EUR (SIT)

105,1

153,1

205,0

217,2


Viri:
Statistični urad Republike Slovenije, povprečni tečaj Banke Slovenije
3.4.1 Položaj energetskih dejavnosti v slovenskem
gospodarstvu 
Analize kažejo, da predstavljajo energetske dejavnosti
(oskrba z električno energijo, plinom, paro in toplo vodo) v Republiki
Sloveniji le majhen 3,3-odstotni delež vse dodane vrednosti oziroma 2,9% BDP.
Dodana vrednost sektorja energetskih dejavnosti znaša 45% celotne vrednosti
proizvodnje. Ta položaj se bistveno razlikuje od položaja, ki ga je energetska
dejavnost imela v obdobju intenzivne gradnje energetskih objektov v letih med
1970 in 1980. 
Če upoštevamo med energetskimi dejavnostmi še oskrbo z
naftnimi derivati, se finančni delež ob upoštevanju obdavčenja naftnih
derivatov zviša na 6,8% BDP. Polovico vrednosti takšne energetske ponudbe
pomeni vrednost proizvodnje, po eno četrtino pa predstavljajo uvoz ter davki in
marže. Proizvodnjo v sektorju predstavlja skoraj v celoti proizvodnja
električne energije, uvoz z davki pa je vezan na naftne derivate in zemeljski
plin. 
Amortizacija v sektorju energetike znaša 2,2% BDP, kar lahko
kaže na nov potreben obseg investicij. Ob tem je treba poudariti, da obenem
znašajo finančne izgube 1% BDP (do leta 2002), tako da ta sektor ustvari samo
polovico potrebnih sredstev. 
3.4.2 Kazalci rabe energije 
Energetska intenzivnost je razmerje med primarno energijo in
bruto domačim proizvodom. Energetska intenzivnost se je v Sloveniji v obdobju
od 1995 do 2000 zmanjšala za približno 14% oziroma za 3% letno. Na zmanjšanje
energetske intenzivnosti je vplivalo predvsem povečanje bruto domačega
proizvoda, ki se je od 987.862 SIT(95)/prebivalca v letu 1992 povečal na
1.421.201 SIT(95)/prebivalca v letu 2001 (4-odstotna povprečna letna rast),
prestrukturiranje industrije in izvajanje programov učinkovite rabe energije.
Energetska intenzivnost Slovenije v letu 2000 je še vedno za 89% višja od
evropske (EU-15), dvakrat višja od japonske in za 10% višja od ameriške
energetske intenzivnosti (Slika 14). Glede na to, da bruto domači proizvod na
prebivalca v Sloveniji v letu 2000 zaostaja za 43% glede na evropsko povprečje
(EU-15), pomeni, da bi morali hkrati ob 43-odstotnem povečanju BDP še za 24%
zmanjšati rabo primarne energije. S tem bi zmanjšali energetsko intenzivnost za
53% in tako dosegli evropsko v višini 194 toe/mioEUR95 iz leta 2000
(neenergetska raba je upoštevana v primarni rabi energije).
Slika
14: Energetska intenzivnost rabe primarne energije
Slika
15: Poraba primarne in končne energije na prebivalca v RS in EU-15 
Poraba končne energije na prebivalca se je v Sloveniji v
obdobju od 1992 do 2001 povečala s 75,4 GJ/prebivalca na 92,3 GJ/prebivalca,
poraba primarne energije pa s 122,3 GJ/prebivalca na 144,2 GJ/prebivalca. Glede
na ta kazalec smo za 15% nad ravnjo EU, kjer je poraba končne energije znašala
107,4 GJ/prebivalca v letu 2001 (Slika 15). 
V obdobju od 1992 do 2001 se je izboljšala tudi energetska
učinkovitost pretvorbe primarne energije v končno energijo, saj se je povečala
z 61,7% na 64%. V EU-15 je že v letu 1992 znašala 66%, v letu 2001 pa 65,3%.
Odvisna je predvsem od deleža termoelektrarn v proizvodnji električne energije
(Slika 16). 
Prav tako beležimo pozitivno rast bruto rabe električne
energije na prebivalca Slovenije od 5.625 kWh/prebivalca v letu 1995 na 6.194
kWh/prebivalca v 2000, s povprečno letno stopnjo rasti 2,3% (EU 2,1%).
Slika
16: Energetska učinkovitost RS 
3.5 Vpliv preteklih družbenopolitičnih in gospodarskih
sprememb na oskrbo z energijo 
Prelomni dogodki v obdobju od 1990 do 1991 (prve demokratične
volitve leta 1990, osamosvojitev Republike Slovenije 1991 in sprejem ustave
konec istega leta) so sprožili obsežno reformo javne uprave in gospodarskih
odnosov, ki jih je na področju oskrbe z energijo vzpostavil družbenopolitični
sistem prejšnje države. 
Omenjenim dogodkom je sledila tudi recesija gospodarstva s padcem
porabe električne energije in zemeljskega plina. Leta 1993 je slovensko
gospodarstvo končno izšlo iz recesije. V letih zatem je sledila gospodarska
rast, spodbujena s hitro rastjo izvoza, predvsem v zahodno Evropo, in oživitev
investicijske dejavnosti. 
Tem trendom je na svoj način sledila tudi energetika. Vlada
Republike Slovenije je v tem času opredelila cilje energetske politike in
glavne prioritete razvoja elektroenergetskega sektorja. V Resoluciji o
strategiji rabe in oskrbe z energijo, ki je bila sprejeta v državnem zboru
januarja 1996, so bili za takratno obdobje postavljeni naslednji cilji: 
-       
povečanje energetske učinkovitosti, 
-       
povečanje BDP v primerjavi z rastjo rabe končne energije, 
-       
vzdrževanje sprejemljive ravni proizvodnje v termoelektrarnah, 
-       
dolgoročna opustitev proizvodnje električne energije v NEK, 
-       
povečanje deleža zemeljskega plina v komercialnem sektorju in
gospodinjstvih, 
-       
vzdrževanje proizvodnje domačih premogov na tedanjem nivoju, ki naj bi
bili eden glavnih strateških virov države, 
-       
povečevanje deleža OVE, predvsem hidroenergije. 
Sprejeti cilji so odražali težnje in interese posameznih
skupin znotraj energetskega gospodarstva. 
Temeljni zakon, ki je bil v tistem obdobju zakonska podlaga
energetskemu sektorju, je bil Zakon o energetskem gospodarstvu iz leta 1981, iz
katerega so se črtali tisti členi, ki so temeljili na samoupravnih družbenih in
gospodarskih zakonitostih. Lahko ugotovimo, da je za večino sprememb na
področju energetike veljala pravna praznina, ki se je poskušala, žal neuspešno,
nadoknaditi z različnimi poizkusi sprejema Zakona o energiji, dejansko pa se je
ta vrzel zapolnila šele s sprejetjem Energetskega zakona (Uradni list RS, št.
79/99 in 8/2000). 
V tem obdobju so se zgodile tudi največje lastniške
transformacije podjetij v energetskem sektorju. Iz sistema družbene lastnine v
samoupravnem sistemu so se podjetja naftnega in plinskega gospodarstva
preoblikovala v delniške družbe oziroma d.o.o.. Ustanavljale so se tudi mešane
družbe ter družbe s tujimi lastniki. 
V nasprotju z naftnim in plinskim gospodarstvom so podjetja
elektrogospodarstva in premogovništva ter nekatera podjetja daljinskega
ogrevanja ostala v državni oziroma javni lasti. Z izjemo "omejene"
20-odstotne privatizacije s strani pooblaščenih investicijskih družb za
zapolnitev privatizacijske vrzeli v letu 2000, so v lasti države tudi danes.
Edino male HE in industrijske elektrarne (z nekaj izjemami, ki so v lasti
javnih podjetij za distribucijo električne energije) so bile in so ostale v
privatni lasti. 
Nedorečen lastniški status se je kazal tudi v poslovanju
podjetij, razvojni in cenovni politiki. Do leta 2001 je potekalo poslovanje
elektrogospodarskih in premogovnih podjetij na podlagi letnih finančnih
poravnalnih planov, ki so leta 1995 nadomestili podoben mehanizem vrednostnih
planov. Za usklajevanje planov in poravnave je bilo pristojno resorno
ministrstvo za energetiko in vlada Republike Slovenije. 
Cenovna politika in praksa na področju oskrbe s tekočimi
gorivi sta šli povsem drugo pot. Razlogov za to je več: lastninjenje podjetij,
odvisnost od uvoženega energenta in vezanosti cene energenta na ameriški dolar
ter vpliv tečajnih razmerij med dolarjem in tolarjem. Vlada Republike Slovenije
je v tistem obdobju periodično določala cene za večino naftnih derivatov. 
V skladu z Zakonom o cenah je povprečno ceno zemeljskega
plina na predlog Geoplina določala vlada Republike Slovenije. Formalni razlogi
za spremembo cene plina so bili tečajne razlike, spremembe cene plina pri
dobaviteljih in spremembe cene transporta. Cena zemeljskega plina za posamezne
odjemalce pa se je na podlagi odobrene povprečne cene plina določila z uporabo
objavljenega tarifnega sistema. Posamezna teritorialna območja oziroma naselja
oskrbujejo z zemeljskim plinom manjša in večja distribucijska podjetja
(ljubljansko JP Energetika, Mariborska plinarna). Le-ta ceno za prevzeti plin
od Geoplina nadgradijo s stroški distribucije. Cene plina za končne odjemalce
na distribucijskem omrežju je ravno tako potrjevala vlada Republike Slovenije. 
V preteklem obdobju je oskrba z energijo potekala nemoteno.
Pomanjkanje energije ni bilo nikjer zavora gospodarskemu razvoju. Tudi
povprečna raven cen energentov je bila nižja kot v državah EU, delno na račun
nižjih davčnih stopenj v ceni energije za končnega porabnika ter v prikritih
izgubah, ki so se odpisovale v breme osnovnega kapitala elektroenergetskih
podjetij. 
Zasuk v energetski politiki in delovanju energetskega
sektorja se je zgodil konec leta 1999 s sprejemom Energetskega zakona.
Energetski zakon je začrtal povsem novo organiziranost na področju oskrbe z
električno energijo in zemeljskim plinom. Uvedel je delno liberalizacijo tržnih
odnosov pri oskrbi s tema energentoma. Podobno kot v večini držav EU so bili
razlogi za sprejem Energetskega zakona zunanji. Evropski parlament je na
predlog Evropske komisije sprejel leta 1996 Direktivo 96/92 o splošnih pravilih
za notranji trg z električno energijo in leta 1998 Direktivo 98/30 o splošnih
pravilih za notranji trg z zemeljskim plinom. Določila teh direktiv so bile
države članice in države v pristopnih pogajanjih dolžne prevzeti v svoje
nacionalne zakonodaje. V juliju 2003 pa sta bili sprejeti novi direktivi o
splošnih pravilih za notranji trg z električno energijo (2003/54/EC) in
zemeljskim plinom (2003/55/EC), ki z različnimi predvidenimi inštrumenti
pospešujeta proces liberalizacije energetskih trgov v EU in nadomeščata
prejšnji direktivi. Poleg tega je bila istočasno sprejeta še uredba o pogojih
za dostop do omrežij za čezmejne izmenjave električne energije (1228/2003), ki
predpisuje izključno nepristranske tržne metode dodeljevanja razpoložljivih
kapacitet. 
Novi odnosi so se predvsem na področju oskrbe z električno
energijo diametralno razlikovali od dotedanjih odnosov. Čeprav je bilo
slovensko elektrogospodarstvo razdruženo že dobro desetletje (proizvodna
podjetja in premogovniki, distribucijska podjetja in podjetja za prenos
električne energije, ki so bila formalno samostojna, združena pa so bila le v
enotni informacijski in tehnološki sistem), je Energetski zakon vpeljal v
njihova razmerja prve elemente trga. Distribucija in prenos električne energije
sta ohranila status javne gospodarske službe, proizvodnja električne energije
pa je postala komercialna dejavnost. Določene kategorije porabnikov električne
energije so postale upravičeni odjemalci, ki so sklepali z dobavitelji
električne energije bilateralne komercialne pogodbe. Del porabnikov,
gospodinjstva, komercialni sektor in drugi, ki imajo priključno moč pod 41 kW,
so dobili status tarifnih odjemalcev in jim je ceno električne energije na
podlagi tarifnega sistema določala vlada Republike Slovenije. 
Z Energetskim zakonom se je kot obvezna republiška
gospodarska javna služba uvedla tudi funkcija organizatorja trga z električno
energijo in na podlagi uredbe Vlade Republike Slovenije je Elektro-Slovenija
leta 2001 ustanovilo družbo Borzen. Naloge organizatorja trga obsegajo
izvajanje dnevnega trga z električno energijo, organiziranje trga z električno
energijo prednostnega dispečiranja, evidentiranje bilateralnih pogodb o dobavi
električne energije, sestavo okvirnih dnevnih voznih redov ter obračun
odstopanj oddaje in odjema električne energije od voznih redov. Poleg
navedenega organizator trga izvaja tudi obračun in denarno poravnavo (kliring)
poslov sklenjenih na organiziranem trgu. 
Nova institucija, ki jo je vpeljal Energetski zakon, je
Agencija za energijo. Agencija za energijo bedi nad pravilnim delovanjem trga z
električno energijo in v bodočnosti tudi z zemeljskim plinom. Agencija za
energijo je formalno neodvisen organ, ki ji direktorja za petletno obdobje
imenuje Vlada Republike Slovenije. Ena od pomembnejših nalog Agencije za
energijo je določanje elementov cene reguliranih dejavnosti prenosa in
distribucije. 
Energetski zakon je določil tudi vrstni red privatizacij in
celo deleže vrednosti podjetij, ki bi se lahko privatizirala. Čeprav so tržne
in organizacijske transformacije bolj ali manj sledile evropskim trendom, so
glede na lastništvo, razen že omenjenega prenosa na pooblaščene investicijske
družbe, podjetja ostala v državni lasti. 
Vlada Republike Slovenije je kot predstavnica večinskega
lastnika v letu 2001 združila več energetskih podjetij v HSE. Združeni so
proizvajalci, ki skupaj proizvedejo več kot polovico električne energije v
državi. V HSE nista vključeni dve termoelektrarni, ki sta na režimu
"prednostnega dispečiranja" (stroškovni princip pokrivanja lastne
cene električne energije) in NEK. Ustanovitev HSE je bila utemeljena z
naslednjimi argumenti: zagotoviti cenovno ugodnejšo in kakovostno električno
energijo, združiti investicijske vire za izgradnjo HE na spodnji Savi ter
preprečiti možnost, da bi posamezna podjetja lahko postala predmet eventualnih
sovražnih prevzemov. 
Poleg Energetskega zakona je tudi sprejetje oziroma prilagoditev
slovenskih računovodskih standardov praksi EU zahtevalo temeljito prevetritev
poslovanja in stanja v elektroenergetskih podjetjih. Sistem globalnih planov,
priznane amortizacije za investiranje, revalorizacija osnovnih sredstev,
vrednotenje premoženja v otvoritvenih bilancah ter tudi neracionalno
investiranje, predvsem zaradi pogojev umeščanja v prostor, je marsikje
napihnilo vrednost osnovnih sredstev v podjetjih. V začetku leta 2001 je Vlada
Republike Slovenije sprejela sklep, s katerim je kot večinska lastnica naložila
podjetjem elektrogospodarstva in premogovništva, da ponovno opravijo cenitev
osnovnih sredstev ter izločijo nepotrebna sredstva, storitve in dejavnosti.
Cenitev je bila vnesena v bilance v začetku 2002. Ta poseg je marsikje
razbremenil poslovanje ter omogočil, da slovenska proizvodna podjetja brez
tehnično-tehnološko strukturnih sprememb in znatne racionalizacije stroškov
poslovanja, poslujejo na liberaliziranem trgu pretežno pozitivno. 
Tudi drugi deli energetskega gospodarstva Republike
Slovenije, plinsko in naftno gospodarstvo, v zadnjem obdobju poslujejo
pozitivno. Podjetjem, ki oskrbujejo državo s tekočimi gorivi, sprejeti sistem
določanja cene naftnih derivatov (Uredba o oblikovanju cen naftnih derivatov,
Uradni list RS, št. 39/03) omogoča prenos vseh tveganj nihanja cen nafte na
končnega potrošnika. Podobno je tudi pri oskrbi z zemeljskim plinom, kjer je
vlada Republike Slovenije sprejela metodologijo za določanje povprečne cene
zemeljskega plina, ki upošteva gibanje cen na svetovnih naftnih trgih in
valutne spremembe. Cene daljinskega ogrevanja pa se oblikujejo v skladu z
Uredbo o oblikovanju cen distribucije pare in tople vode za namene daljinskega
ogrevanja za tarifne uporabnike (Uradni list RS, št. 37/03), ki upošteva ceno
zemeljskega plina.
4. EVROPSKA DIMENZIJA SLOVENSKE ENERGETIKE
Republika Slovenija se je odločila, da bo svoj bodoči razvoj
nadaljevala v Evropski uniji. Ta odločitev ima vpliv tudi na energetsko
politiko Republike Slovenije, ki mora biti usklajena z evropsko energetsko
politiko.
4.1 Razlogi, ki so pripeljali do skupne evropske energetske
politike
Energija je področje, ki ni opredeljeno kot skupno področje z
Rimsko pogodbo (Treaty of Rome) in njenimi revizijami (Maastricht in
Amsterdam), vendar pa sta izvajanje skupne okoljske politike EU ter zavedanje
usodne soodvisnosti držav pri oskrbi z energijo, posebej uvozna odvisnost,
pripeljala do stanja, ko se energetsko politiko izvaja kot skupno politiko EU.
Energetska politika je eno od najbolj reguliranih področij, vloga Evropske
komisije (Direktorata za transport in energijo) pa je izredno pomembna. 
Zunanjepolitični razlogi v začetku 90-tih, zalivska vojna in
razpad bivše Sovjetske zveze, so opozorili na ranljivost Evrope pri oskrbi z
energijo. Stališče, da je energija strateško pomembna surovina, je osnovna
smernica evropske energetske politike. To stališče je leta 1994 pripeljalo do
multilateralne Pogodbe o energetski listini, ki jo je med prvimi podpisala tudi
Republika Slovenija leta 1997 (Uradni list RS-MP, št. 12/97). 
Pogodba o energetski listini je bila podpisana 17. decembra
1994 v Lizboni z namenom poglobiti sodelovanje na področju energetike med
državami proizvajalkami in izvoznicami energentov, državami preko katerih
poteka tranzit energije (še zlasti zemeljskega plina in nafte) ter državami
pretežnimi uvoznicami energije. Do 15. 9. 2002 je Pogodbo o energetski listini
podpisalo skupaj 51 držav, 46 pa jo je tudi že ratificiralo. Med državami, ki
pogodbe še niso ratificirale, sta tudi Ruska Federacija in Norveška, sicer
pomembni proizvajalki in izvoznici nafte in zemeljskega plina. 
Najpomembnejše zadeve, o katerih so se države dogovorile, so:
-       
trgovanje in investicijski ukrepi, ki so povezani s trgovanjem, potekajo
skladno s pravili bivšega GATT in pravili Svetovne trgovinske organizacije; 
-       
države so dolžne sprejeti ukrepe za olajšanje tranzita energentov
skladno z načeli prostega tranzita brez razlikovanja glede porekla, namembnega
kraja ali lastništva energentov v tranzitu; 
-       
države bodo vse tuje investicije in tuje investitorje obravnavale enako
kot domače investicije in domače investitorje; 
Pogodba o energetski listini izrecno poudarja suverenost
držav nad energetskimi viri in posveča posebno pozornost okoljevarstvenim
vidikom. 
Pogodba o energetski listini določa tudi načine reševanja
sporov med državo pogodbenico in investitorjem iz druge države pogodbenice ter
med državami pogodbenicami. 
Poleg Pogodbe o energetski listini je podpisan tudi Protokol
k energetski listini o energetski učinkovitosti in s tem povezanimi okoljskimi
vidiki (Uradni list RS-MP, št. 12/97) opredeljuje vrsto načel, ki pa niso
zavezujoča. Osnovni namen protokola je spodbujati medsebojno sodelovanje držav
na tem področju in povečanje energetske učinkovitosti v državah pogodbenicah. 
Z namenom zagotoviti neoviran tranzit energije, s poudarkom
na tranzitu nafte in zemeljskega plina, so države pogodbenice Pogodbe o
energetski listini pričele z oblikovanjem Protokola o tranzitu energije, vendar
pogajanja o njem, predvsem zaradi ključne vloge Rusije, ki ratifikacijo Pogodbe
o energetski listini pogojuje z vsebino tega protokola, še niso zaključena. 
Drug mednarodni dokument, ki bistveno vpliva na energetsko
politiko sveta, je Kjotski protokol, ki je bil v Sloveniji sprejet z Zakonom o
ratifikaciji Kjotskega protokola k Okvirni konvenciji Združenih narodov o
spremembi podnebja (Uradni list RS-MP, št. 17/02). 
Kjotski protokol je bil predložen v podpis državam
pogodbenicam okvirne konvencije Združenih narodov o spremembah podnebja na
zasedanju konference podpisnic od 1. do 11. decembra 1997 v Kyotu. Vse države
članice in pridružene članice EU so ga že ratificirale. 
Protokol zavezuje države pogodbenice k vrsti aktivnosti,
katerih cilj je količinsko omejevanje in zmanjševanje emisij TGP. V okviru teh
aktivnosti je med drugim predvideno tudi povečanje energetske učinkovitosti na
določenih področjih gospodarstva v državi, raziskovanje, spodbujanje, razvoj in
povečana uporaba novih in obnovljivih virov energije. 
Države pogodbenice so se zavezale, da bodo do leta 2005 vidno
napredovale pri izpolnjevanju svojih obveznosti po tem protokolu. Konkretne
obveznosti Republike Slovenije so zmanjševanje emisij vseh TGP za 8% v prvem
ciljnem petletnem obdobju (od 2008 do 2012) glede na 1986, ki je bilo zaradi
največjih emisij CO2 izbrano za izhodiščno leto. Pri ugotavljanju
izpolnjevanja obveznosti se upošteva tudi povečanje oziroma zmanjševanje emisij
s področja prožnih mehanizmov Kjotskega protokola (trgovanja z emisijami,
skupna izvajanja ter mehanizem čistega razvoja) in povečanje ponorov emisij CO2,
ki izhaja iz sklepa iz Marakeša in pomeni za Slovenijo v letni količini emisij
največ do 1,32 Mt CO2 ekvivalenta. 
Vlada Republike Slovenije je julija 2003 sprejela Operativni
program zmanjševanja emisij TGP, ki opredeljuje ključne instrumente za
doseganje kjotskih ciljev, obveznosti posameznih sektorjev pri uvajanju teh
instrumentov ter postopke za spremljanje izvajanja programov. Ukrepi energetske
politike Republike Slovenije so usklajeni z Operativnim programom za
zmanjševanje emisij TGP. Med glavnimi ukrepi, ki so v nadaljevanju podrobneje
opisani, so najpomembnejše naslednje aktivnosti: 
-       
povečanje energetske učinkovitosti v industriji, zgradbah in bivalnem
okolju; 
-       
povečanje rabe OVE nasploh in še zlasti za proizvodnjo električne
energije; 
-       
zamenjava premoga in naftnih derivatov z zemeljskim plinom; 
-       
soproizvodnja toplote in električne energije (krajše soproizvodnja). 
Poleg Kjotskega protokola je Republika Slovenija podpisala in
ratificirala oziroma nasledila naslednje mednarodne akte s področja varovanja
okolja, ki so sprejeti kot mednarodne obveznosti EU: 
-       
Protokol o nadaljnjem zmanjševanju emisij žvepla h Konvenciji o
prekomejnem onesnaževanju zraka na velike razdalje iz leta 1979 (Uradni list
RS, št. 29/98); 
-       
Konvencijo o presoji prekomejnih vplivov na okolje (Uradni list RS, št.
46/98); 
-       
Okvirno konvencijo Združenih narodov o spremembah podnebja (Uradni list
RS, št. 59/95); 
-       
Konvencijo o onesnaževanju zraka na velike razdalje preko meja in o
dostopu do pravnega varstva v okoljskih zadevah, vendar dokumenta še nista
ratificirana.
4.2 Glavne smeri razvoja evropske energetske politike
Osnova za vključevanje evropskih smernic v slovensko
zakonodajo je Evropski sporazum o pridružitvi med Republiko Slovenijo in
Evropskimi skupnostmi in njihovimi državami članicami, ki delujejo v okviru
Evropske unije. 
Določbe Evropskega sporazuma (Uradni list RS, št. 13/97), ki
se posredno ali neposredno nanašajo na področje energetike, so naslednje: 
-       
prost pretok blaga z vzpostavitvijo območja proste trgovine je treba
zagotoviti najkasneje do konca prehodnega obdobja, ki traja največ šest let od
začetka veljavnosti sporazuma; 
-       
Republika Slovenija bo družbam iz držav članic Unije glede pravic
ustanavljanja zagotovila obravnavanje, ki ni manj ugodno od obravnave njenih
lastnih družb oziroma družb tretjih držav. 
Republika Slovenija in EU sta se v sporazumu dogovorili tudi
za postopno združevanje energetskih trgov in za sodelovanje, v okviru katerega
bo EU nudila tehnično pomoč na določenih področjih. V zvezi z jedrsko varnostjo
sta obe strani kot cilj sodelovanja opredelili visoko raven jedrske varnosti
ter predvideli področja, kjer bo sodelovanje še posebej intenzivno. 
Republika Slovenija se je, tako kot vse države kandidatke,
hkrati obvezala, da bo do vstopa v Evropsko unijo uskladila nacionalno
zakonodajo s pravnim redom EU ("acquis communautaire") in jo tudi uveljavila.
4.2.1 Pristopna pogodba 
Republika Slovenija je s predstavniki EU podpisala Pristopno
pogodbo 16. aprila 2003 v Atenah (Republika Slovenija v Unijo dejansko sicer
vstopa 1. maja 2004, ko je končana ratifikacija pogodbe pri sedanjih in
prihodnjih članicah povezave). Pristopni pogodbi je priložen še Akt o pristopu,
ki za vsako novo državo članico posebej opredeljuje rezultate pogajanj
(prilagoditve evropskemu pravnemu redu, prehodna obdobja, izjeme, tehnične
prilagoditve in druge ukrepe, ki jih je država dosegla v pogajalskem procesu).
V Aktu o pogojih pristopa so za področje energetike posebej navedena določila,
ki so odvisna od stanja posameznega nacionalnega energetskega sistema.
Pomembnejši določili sta: 
-       
Republika Slovenija bo v letu 2010 dosegla 33,6-odstotni delež
proizvodnje električne energije iz OVE in 
-       
prehodno obdobje za zagotavljanje minimalnih obveznih rezerv nafte in
naftnih derivatov je do konca leta 2005. 
Vstop Slovenije v EU predstavlja za nadaljnji razvoj
slovenske energetske politike enega od ključnih elementov, saj se danes skoraj
vsi segmenti energetske politike uravnavajo in oblikujejo na evropski ravni.
Sicer je Republika Slovenija že v času pogajanj za priključitev k EU svojo
zakonodajo na področju energetike skoraj v celoti uskladila z evropsko, vendar
pa bo morala do dejanskega pristopa, še zlasti pa po njem, poleg zakonodajnih
aktov slediti tudi ciljem Unije na tem področju, ker bodo to skupni cilji. 
Pri upoštevanju t.i. lizbonske strategije iz leta 2000, s
katero naj bi EU do leta 2010 postala najbolj konkurenčen trg na svetu, je
Evropska komisija v svojih strateških ciljih za obdobje od 2000 do 2005,
energetiko opredelila kot ključen element evropske konkurenčnosti in
nadaljnjega gospodarskega razvoja. Med prednostne naloge na področju
energetike, s katerimi bi uresničili te cilje, je EU izpostavila predvsem
zagotavljanje zanesljivosti oskrbe z energijo, povečanje konkurenčnosti
energetskega sektorja z deregulacijo in liberalizacijo trga ter zagotavljanje
varovanja okolja. 
Za lažje razumevanje ciljev in nalog Republike Slovenije na
področju energetske politike, ki so povezani z integracijo v EU, je treba v
ospredje postaviti pet ključnih sklopov evropske energetske zakonodaje, ki
kažejo na smer delovanja držav članic v prihodnosti: zanesljivost oskrbe z
energijo, skupni notranji trg za električno energijo in zemeljski plin,
učinkovita raba in pridobivanje energije, raba obnovljivih virov energije in
jedrska energija. 
Zanesljiva oskrba z energijo 
Glavna naloga energetske politike EU, ki je zasnovana v
Zeleni knjigi Evropske Komisije, je osredotočena na zagotavljanje zanesljive
oskrbe z energijo, upoštevajoč konkurenčne in nediskriminatorne cene in
okoljevarstvene zahteve. Vendar pa je glavni problem EU pri uresničevanju teh
nalog velika zunanja odvisnost od dobav energetskih virov. Energetska odvisnost
EU s 50% v letu 1999 bo ob nespremenjeni energetski politiki v naslednjih 20-ih
do 30-ih letih narasla na 70% in 2030 dosegla več kot 70%. Razmer po ocenah
Komisije ne bo spremenila niti širitev EU z desetimi novimi članicami. Pri tem
je treba poudariti tudi to, da je zagotavljanje zanesljive oskrbe z energijo
najpomembnejši element nemotenega delovanja enotnega evropskega trga, saj imajo
nestabilne cene surove nafte in zemeljskega plina ter politična nestabilnost
glavnih proizvajalcev fosilnih goriv negativne učinke na vse veje evropskega
gospodarstva, čemur smo že bili priča v preteklosti. Problem odvisnosti od
zunanje oskrbe z energijo naj bi se po predlogih Zelene knjige v EU reševal
predvsem z diverzifikacijo energetskih virov in območij dobaviteljev. 
Kar zadeva premog in druga trdna goriva, le ta v EU
predstavljajo 80% vseh potencialnih virov fosilnih goriv, vendar so zaradi
visoke cene v preskrbi s primarno energijo udeležena le s 16%. Od 247 milijonov
ton porabljenega premoga je tretjina domačega, njegovo pridobivanje pa je v
celoti odvisno od subvencij. Sistem državnih subvencij v premogovništvo je z
ukinitvijo Evropske skupnosti za premog in jeklo 23. julija 2002 sicer prenehal
veljati, vendar nova Uredba Sveta 1407/2002/EC uvaja nadaljevanje teh subvencij
do konca leta 2010, namenjene pa naj bi bile za prestrukturiranje proizvodnje
premoga ob upoštevanju socialnih in regionalnih pogledov, in zagotavljanju
dostopa do ekonomsko upravičenih zalog domačega premoga kot strateške rezerve. 
Evropski direktivi, ki se nanašata na oblikovanje in
vzdrževanje zalog nafte in naftnih derivatov, nalagata državam, da imajo
zaloge, ki pokrivajo 90-dnevno porabo nafte in naftnih derivatov v državi v
preteklem letu. Zaloge se morajo nahajati v državi ali pa v eni od drugih držav
članic EU. Če ima država del svojih zalog v drugi državi, morata imeti ti dve
državi medsebojno sklenjen sporazum, ki zagotavlja, da ima država lastnica
zalog kadarkoli dostop do svojih zalog, ki se nahajajo na ozemlju druge države.
Poleg oblikovanja zalog nafte in naftnih derivatov so države
članice dolžne imeti pripravljene tudi ukrepe, ki jih začnejo izvajati, ko
pride do pomanjkanja naftnih derivatov na trgu, in imeti institucije, odgovorne
za izvajanje takšnih ukrepov. 
Oblikovanje obveznih rezerv nafte in naftnih derivatov je
bilo obvezno tudi za države kandidatke, ki pa so v veliki večini zahtevale
prehodna obdobja za uskladitev tega dela evropske zakonodaje. 
Zaradi oblikovanja skupnega energetskega trga, nestabilnih
cen surove nafte in plinskih goriv, katerih cena je še vedno vezana na ceno
nafte, ter vse večje energetske odvisnosti, je Evropska komisija septembra 2002
predlagala nov sveženj direktiv za reševanje problema zanesljivosti oskrbe z
energijo. Po teh predlogih direktiv naj bi države članice do konca leta 2007
ustanovile javno podjetje ali agencijo, ki bi imela v lasti vsaj 40-dnevne
rezerve, pod okriljem Evropske komisije pa naj bi se ustanovil evropski
opazovalni sistem za dobavo nafte in zemeljskega plina, ki naj bi nadzoroval
dogajanja na naftnem in plinskem trgu na svetovni ravni, proučeval njihove
učinke na zanesljivost oskrbe in nadziral raven zanesljivosti zalog v EU. 
Predlogi Komisije se nanašajo tudi na zagotavljanje
zanesljive oskrbe z zemeljskim plinom, vključno z merili in standardi.
Minimalne zahteve so neprekinjena oskrba gospodinjstev, zaloge zemeljskega
plina (60 dni za neprekinljive odjemalce) in nadomestnih goriv, diverzifikacija
virov, čezmejno sodelovanje, dolgoročne pogodbe ter visoka zanesljivost oskrbe
za plinske elektrarne. Če bodo ti zakonodajni predlogi sprejeti pred širitvijo,
potem bo po besedah Komisije fleksibilnost do držav kandidatk morala biti
večja, če pa se bo sprejemanje predlogov zavleklo po širitvi, bo Republika
Slovenija vsekakor enakopravno sodelovala pri razpravi o vsebini. 
Skupni trg za električno energijo in zemeljski plin 
Oblikovanje enotnega trga je glavna prioriteta EU na področju
energetske politike že od konca 80-ih let, ko se je pričela izvajati
revolucionarna politika liberalizacije energetskih trgov. EU se je odločila za
uvajanje konkurenčnega trga z električno energijo in zemeljskim plinom zaradi
gospodarskih razlogov, saj je obstoj zaprtih nacionalnih energetskih
gospodarstev nezdružljiv s konceptom enotnega in konkurenčnega gospodarskega
prostora. Pravno podlago za uvajanje enotnega notranjega evropskega trga
predstavljata električna direktiva in uredba ter plinska direktiva (2003/54/EC,
1228/2003 in 2003/55/EC), ki zagotavljajo popolno odprtje trga z električno
energijo in zemeljskim plinom. 
Učinkovita raba energije 
V okviru obveznosti iz Kjotskega protokola ima zelo pomembno
mesto v energetski strategiji EU tudi URE. Evropska komisija je aprila 2000
izdelala Akcijski načrt za izboljšanje energetske učinkovitosti v EU, v okviru
katerega sta nastala tudi dva nova predloga direktiv, in sicer Direktiva o
učinkoviti rabi energije v stavbah in Direktiva o soproizvodnji. Prva je bila
sprejeta novembra 2002 in podaja splošni okvir za metodologijo izračunavanja
energetskega učinka v stavbah; določa uporabo minimalnih standardov za nove
stavbe in obstoječe stavbe s prostornino večjo od 1.000 m³, ki so v procesu
prenove; uvaja izdajanje energetskih izkaznic za stavbe in nadzor kotlov in
klimatskih naprav. 
Direktiva o promociji soproizvodnje je sicer še vedno v fazi
sprejemanja, vendar pa je EU na tem področju že sprejela Strategijo za
promocijo soproizvodnje in odstranitev ovir za njen razvoj. V njej soproizvodnjo
razglaša za najprimernejšo tehnologijo za učinkovito izkoriščanje energije
tradicionalnih fosilnih goriv in v zvezi s tem zmanjšanje emisij TGP. V
strategiji postavlja kot cilj podvojitev deleža električne energije iz
soproizvodnje v celotni EU do leta 2010, in sicer na 18%. Članicam EU se
priporoča priprava nacionalnih strategij razvoja soproizvodnje, direktiva pa
tudi poudarja velik pomen soproizvodnje v industriji in ogromne potenciale v
energetsko intenzivni industriji, ki jih lahko izkoristijo le ob sodelovanju
distribucijskih podjetij. Kot primeren način spodbujanja soproizvodnje predlaga
s strani države določene odkupne cene za električno energijo iz soproizvodnje,
ne glede na pravila o državnih pomočeh. Poleg tega predlaga, da je soproizvodnja
oproščena okoljskih davkov in taks. Za soproizvodnjo so pomembne tudi Smernice
EU o državni pomoči za zaščito okolja iz leta 2001, v katerih so določene
investicijske pomoči, financiranje študij za izvedbo projektov in obratovalne
pomoči, hkrati pa je opredeljeno načelo spodbujanja OVE, soproizvodnje in URE
kot sprejemljiv pristop k ekonomski optimizaciji okoljskih problemov. Podjetje,
ki s toploto in električno energijo iz soproizvodnje oskrbuje javno omrežje,
ima pravico do finančne pomoči, če je njegova lastna cena toplote in/ali
električne energije višja od trenutne tržne cene. 
Raba obnovljivih virov energije 
EU posveča OVE posebno pozornost že vrsto let. V Zeleni
knjigi iz leta 1996 je kot cilj opredelila podvojitev deleža primarne energije
iz OVE v EU in to s 6% leta 1997 na 12% do leta 2010, z Belo knjigo iz leta
1998 pa začrtala akcijski plan za uresničevanje tega cilja. Zaenkrat
najpomembnejši zakonodajni akt EU na tem področju je Direktiva o spodbujanju
proizvodnje električne energije iz obnovljivih virov energije na notranjem trgu
električne energije (2001/77/EC), sprejeta leta 2001. Osnovni namen direktive
je vzpostaviti skupne pogoje za promocijo in povečanje deleža proizvodnje
električne energije iz OVE na notranjem trgu električne energije, od držav
članic pa zahteva, da izvedejo potrebne korake za dosego zastavljenih ciljev.
Cilj je povečati delež električne energije iz OVE s 14% leta 1997 na 22% do
leta 2010. Direktiva med drugim zavezuje države k naslednjim aktivnostim: 
-       
najkasneje do 27. 10. 2002 in nato vsakih 5 let morajo države sprejeti
in objaviti indikativne cilje za delež proizvodnje električne energije iz OVE
za naslednje 10-letno obdobje, 
-       
najkasneje do 27. 10. 2003 in nato vsaki dve leti so države dolžne
izdelati in objaviti analizo uresničevanja zastavljenih ciljev, povezanih s
proizvodnjo električne energije iz OVE, 
-       
države bodo najkasneje do 27. 10. 2003 zagotovile sistem certificiranja
izvora električne energije, z navedbo vrste OVE, lokacije in časa proizvodnje,
v primeru HE pa tudi kapacitete proizvode enote. Za takšne naloge lahko države
pooblastijo ustrezno institucijo, ki pa mora biti neodvisna od proizvodnje in
distribucije električne energije, 
-       
države bodo do 27. 10. 2003 analizirale morebitne ovire za prodajo
električne energije iz obnovljivih virov in pripravile vse potrebne ukrepe za
olajšanje dostopa takšne električne energije na trg. Do tega datuma morajo
države tudi sprejeti vso potrebno zakonodajo na tem področju. 
Republika Slovenija je po bilateralnem "screeningu"
(pregledu) za leto 2001 kot svoj cilj opredelila 33,6% proizvedene električne
energije iz OVE v razmerju do porabe električne energije leta 2010. EZ, ki
uvaja v Sloveniji trg z električno energijo, tudi izrecno opredeljuje
spodbujanje in daje prednost OVE pred neobnovljivimi viri, prav tako pa
zagotavlja odkup celotne proizvedene električne energije iz OVE najmanj pod
enakimi pogoji, kot trenutno veljajo na organiziranem trgu. 
Jedrska energija 
Evropsko zakonodajo s področja jedrske energije, ki jo v EU ureja
Pogodba EURATOM iz leta 1957, je Republika Slovenija morala sprejeti že v
procesu pogajanja za vstop v EU, vendar pa je Komisija ob koncu leta 2002
oblikovala nov sveženj zakonodaje na tem področju: predlog okvirne direktive o
standardih jedrske varnosti in nadzornih mehanizmih v razširjeni EU, predlog
direktive o upravljanju z jedrskimi odpadki, in predlog sklepa, ki pooblašča
Evropsko komisijo, da se v okviru Pogodbe EURATOM pogaja z Rusijo o trgovanju z
jedrskim materialom. Glavna prioriteta prvega predloga je popolna neodvisnost
organa, ki v državi skrbi za jedrsko varnost, od organa, ki je zadolžen za
promocijo oziroma rabo jedrske energije. Poleg tega predlog direktive o jedrski
varnosti v razširjeni EU predvideva pravico Evropske komisije, da v kateri koli
državi članici izvede preiskavo o ravni jedrske varnosti, Komisija pa naj bi
vsaki dve leti izdala tudi poročilo o izvajanju določil direktive in o stanju
jedrske varnosti v EU. Predlog direktive o jedrskih odpadkih vsebuje definicijo
odpadkov, ki je danes v članicah EU različna, namen same direktive pa je
oblikovati najboljšo prakso upravljanja z jedrskimi odpadki ob zagotavljanju
javnega zdravja, varovanja okolja, jedrske varnosti in zadostnega financiranja.
Ta praksa naj bi se začela izvajati po predlogu Komisije že konec leta 2003,
torej še pred širitvijo EU, čemur se bo morala prilagoditi tudi Republika
Slovenija.
5. DOLGOROČNE ENERGETSKE BILANCE REPUBLIKE SLOVENIJE
5.1 Predpostavke in izhodišča za projekcijo bodočih potreb po
energiji
Projekcije energetske bilance so pripravljene na podlagi
predvidenega gospodarskega razvoja Republike Slovenije oziroma pričakovane
realne rasti bruto domačega proizvoda do leta 2020 in na predvideni strategiji
učinkovite rabe energije. 
V skladu s 13. členom Energetskega zakona je bila pri
pripravi NEP uporabljena metodologija celovitega načrtovanja upoštevajoč
različne energetske scenarije oziroma bilance rabe in oskrbe države z energijo.
Izračunanih je bilo pet različnih energetskih bilanc upoštevajoč dva scenarija
gospodarskega razvoja z visoko 4,2% in nizko 3,1% realno rastjo BDP do leta
2015 in dva različno intenzivna scenarija učinkovite rabe energije, rabe OVE in
soproizvodnje v lokalni oskrbi z energijo ter centralne oskrbe z energijo.
Izbrana je bila bilanca, ki odgovarja nižji rasti BDP in izvajanju intenzivnih
ukrepov učinkovite rabe energije, rabe OVE in centralne oskrbe z intenzivnejšo
uporabo zemeljskega plina. Izbrani scenarij oziroma bilanca rabe in oskrbe z
energijo izpolnjuje pogoje Kjotskega protokola in je usklajena z Operativnim
programom zmanjševanja emisij toplogrednih plinov. 
Bazno leto izračuna je 2000, podrobnejše energetske bilance
so izračunane do leta 2015, medtem ko je okvirna bilanca določena tudi za leto
2020. Model izračunava podatke za leta 2000, 2005, 2010, 2015 in 2020,
vrednosti vmesnih let pa so linearna interpolacija. Glavni vir energetskih
podatkov za izračun so statistični letopisi energetskega gospodarstva Republike
Slovenije. 
Bazno leto 2000 je bilo za 12% toplejše od povprečja zadnjih
desetih let, v modelu pa so za prihodnja leta uporabljene povprečne temperature
zadnjih desetih let, kar vpliva na velik porast pričakovane porabe toplote v
obdobju med leti 2000 in 2005. 
Na strani oskrbe z energijo je predpostavljena intenzivna
uporaba obnovljivih virov energije. 
Proizvodnja električne energije iz hidroelektrarn je
izračunana na podlagi povprečnih razmer (50-odstotna verjetnost). Povprečna
vodnatost je izračunana iz hidroloških podatkov od 1961 do 1990. Dejanska
proizvodnja električne energije iz velikih hidroelektrarn na Dravi, Savi in
Soči v zadnjih desetih letih od povprečne vrednosti v posameznih letih odstopa
tudi več kot 20% navzdol (npr. 1993, 1997 in 2002). 
5.1.1 Scenarij gospodarskega razvoja Republike Slovenije 
Osnovna podlaga za oceno bodočih potreb po energiji je
pričakovani bruto domači proizvod in njegova realna letna rast. Pričakovati je,
da bo približno 3-odstotna realna letna rast bruto domačega proizvoda iz
preteklih let po vključitvi v EU, prešla v okoli 4-odstotno letno realno rast,
bruto domači proizvod pa se bo postopoma povečeval. Na to naj bi vplivali
pozitivni ekonomski učinki vključitve v EU in pričakovana finančna vlaganja v
razvoj gospodarske in družbene infrastrukture, podjetništvo, tehnološki razvoj
ter v človeške vire. Ta vlaganja bi bila financirana tudi s sredstvi strukturne
pomoči Republike Slovenije. 
Ocenjeno je, da bodo po letu 2010 pozitivni kratkoročni
učinki vključitve Republike Slovenije v EU postopoma pojenjali, vendar pa bi še
delovali dolgoročni učinki izboljšanih proizvodnih dejavnikov. Tudi pri
finančni razvojni pomoči EU naj bi bila Republika Slovenija še upravičena do
prehodnih aranžmajev in do pomoči kohezijskega sklada. Glede na povprečje EU bi
tako Republika Slovenija vsaj še v drugem desetletju imela višjo realno rast
bruto domačega proizvoda, ki pa bi se sicer postopno zniževala, do ravni 2,2%
letno. Bruto domači proizvod se bo v tem obdobju povečal na raven 7.000
milijard tolarjev. (Slika 17)
Slika
17: Bruto domači proizvod – pretekli trendi in projekcija do leta 2020
5.1.2 Predpostavke učinkovite rabe energije 
Ukrepi URE so že nekaj časa sestavni del gospodarskih aktivnosti
v industriji. Tako se je energetska intenzivnost v predelovalni industriji v
obdobju od 1995 do 2001 znižala za 40%. Upoštevana je tudi vse večja
ozaveščenost o varčevanju z energijo (gradbeništvo, gospodinjski aparati). Po
drugi strani se zaradi nižjih cen električne energije kaže opustitev
varčevalnih ukrepov pri široki rabi, kar potrjuje izredno visoka rast porabe
električne energije v zadnjih dveh letih, čeprav le-te ni mogoče v celoti
pripisati nizkim cenam. 
Industrija
Kljub trenutno nizkim cenam električne energije in opazni
opustitvi DSM ukrepov v zadnjih letih, je v delu industrije predpostavljeno
izvajanje ukrepov URE. Pričakuje se, da bodo industrijo v to prisilile višje
cene energentov ter okoljska zakonodaja, ki bo na podlagi celovitih okoljskih
dovoljenj in prilagajanja industrijskih panog "BREF" referenčnim
tehnologijam, pripeljala do nižje porabe vseh vrst energije. 
Predvidene so izboljšave pri proizvodnji toplote in
izboljšanje izkoristkov pri elektromotorskih pogonih. Upoštevane so tudi
izboljšave v jeklarstvu in drugi industriji npr. pri električnih obločnih pečeh
se predvideva približno 10-odstotna nižja energetska intenzivnost, pri
toplotnih procesih v papirni industriji pa za približno 30% nižja energetska
intenzivnost izboljšanih naprav glede na sedanje povprečje. Za druge
industrijske procese je predpostavljeno izboljšanje energetske intenzivnosti z
0,5-odstotno stopnjo na leto. 
Gospodinjstva in storitve 
Pri porabnikih energije v gospodinjstvih in storitvah so
upoštevane izboljšave danes razpoložljivih tehnologij. Predpostavljen je obseg
obnove starih stavb v višini 1% stanovanjskega sklada letno, pri novogradnjah
je upoštevan novi Pravilnik o toplotni zaščiti in učinkoviti rabi energije v
stavbah (Uradni list RS, št. 42/02). Dodatno je predvideno, da bo znaten delež
novih zgradb zgrajen po priporočenih višjih standardih o porabi energije za
ogrevanje na enoto površine. 
Promet 
Predvideno je ohranjanje vsaj dosedanjega deleža avtobusnega
potniškega prometa in povečanje deleža železniškega potniškega prometa
(primestni prevozi, hitre medmestne povezave). Predpostavljeno je nadaljevanje
izvajanja prostovoljnega sporazuma avtomobilske industrije v EU, da bodo po
letu 2008 v povprečju novo proizvedeni avtomobili emitirali 140 gCO2/km,
kar pomeni porabo 6,2 l/100 km za bencinska oziroma 5,1 l/100 km za dizelska
vozila. Do leta 2015 pričakujemo postopno približevanje tej učinkovitosti, do
leta 2010 pa to pomeni znižanje povprečne specifične porabe za 11,5% glede na
sedanje stanje. Zmanjšanje specifične porabe zaradi tehnoloških izboljšav je
predvideno tudi za tovornjake in avtobuse (do 6% oziroma do 2,5% na leto do
leta 2010) ob povečanju deleža železniškega tovornega prometa (oprtni vlaki za
tranzit, izboljšanje prometne infrastrukture in logistične učinkovitosti,
povečanje deleža elektrovleke idr.). 
5.1.3 Predpostavke razvoja rabe OVE in soproizvodnje 
Predvidena je intenzivna raba obnovljivih virov energije, kar
je povezano z zahtevnima ciljema doseganja 12-odstotnega deleža OVE v primarni
energiji do leta 2010 in 33,6-odstotnega deleža električne energije iz OVE
glede na bruto porabljeno električno energijo do leta 2010. Čeprav je že v letu
2002 ta delež znašal 32%, bo zaradi predvidene skoraj 2-odstotne letne rasti
porabe električne energije treba do leta 2015 izkoristiti od 20 do 50% trenutno
evidentiranega tehničnega potenciala OVE (veter, male HE, bioplin, biomasa
idr.) in letno proizvesti približno 430 GWh električne energije. 
Poleg ukrepov URE in rabe OVE je kot predpostavka v
projekcijah dolgoročne energetske bilance uporabljen tudi intenziven razvoj
soproizvodnje. Intenziven razvoj lokalne energetske oskrbe predvideva pri
soproizvodnji do leta 2015 realizacijo dobrih 20% energetskega potenciala za
soproizvodnjo v industriji in sistemih daljinskega ogrevanja (približno 60 MWe)
z letno proizvodnjo električne energije približno 550 GWh. V te ocene niso
vključene termoelektrarne- toplarne, večje od 10 MW.
5.2 Projekcije energetskih bilanc do leta 2020
5.2.1 Projekcija bilance primarne energije 
Tudi pri skupni porabi primarne energije, to je domača
proizvodnja primarne energije s prištetim uvozom in odštetim izvozom električne
energije, je opazen večji trend rasti v obdobju do leta 2010 (1-odstotna
povprečna letna rast), rast porabe se nato umiri (0,7-odstotna letna rast do
leta 2015). Rast rabe primarne energije v projekciji je v povprečju za 0,4
odstotne točke letno nižja od rasti porabe končne energije, kar kaže na
povečanje učinkovitosti pretvorb primarne energije v končno (Tabela 5). Izvoz
električne energije je tudi v projekciji za približno 1 TWh višji od uvoza.
Delež OVE v primarni energiji v letu 2010 je 12,5% ter 13,3% v letu 2015. S tem
bodo doseženi zastavljeni cilji za to obdobje, to je 12% delež OVE v porabi
primarne energije do leta 2010. Gorljivi OVE vključujejo lesno biomaso (les,
lesni odpadki) ter bioplin (deponijski plin, čistilne naprave, farme), ki pri
pretvorbi zgorijo. Ostali OVE so vetrna, solarna in geotermalna energija.
Tabela
5: Skupna poraba primarne energije: stanje in projekcije
V strukturi rabe primarne energije je opazno zmanjševanje
deleža premoga (z 21% leta 2000 na 13% leta 2015) ter povečevanje deleža
zemeljskega plina (s 13% na 19%) in OVE (z 11% na 13%). Deleži drugih
energentov se praktično ne spreminjajo (Slika 18).
Slika
18: Struktura porabe primarne energije v letih 2000 in 2015 
5.2.2 Projekcija bilance končne energije 
V projekcijah porabe končne energije (Slika 19) je opazen
trend povečevanja. Povprečna letna rast porabe do leta 2010 je 1,4% in je za 29
PJ oziroma za 15% višja od porabe v letu 2000, po letu 2010 pa se trend rasti
zmanjša, tako da znaša povprečna letna rast porabe končne energije v obdobju od
2000 do 2015 1,1%. Količinsko je porast največji pri električni energiji (10
PJ) in tekočih gorivih (10 PJ), zemeljskemu plinu (7 PJ) in gorljivih OVE (2,6
PJ), ki vključujejo lesno biomaso (2 PJ) ter biodizelsko gorivo (0,6 PJ).
Slika
19: Poraba končne energije 
Sektorsko je rast rabe končne energije največja v široki
potrošnji (1,6% letno do leta 2010 oziroma 1,2% letno do leta 2015), podobno
rast dosega raba v prometu (1,2% letno do leta 2015), najnižja pa je rast
končne energije v predelovalni industriji in rudarstvu, ki znaša v povprečju
0,7% letno (Tabela 6).
Tabela
6: Pretekla poraba končne energije in projekcije do leta 2020
Projekcije potreb po električni energiji 
Rast porabe električne energije v preteklih letih (2,3% od l.
1997 do 2000) je bila nekoliko višja od projekcije rasti do leta 2010.
Projekcija rasti je približno 2% na leto oziroma do leta 2015 v povprečju
približno 1,5% na leto. Projekcija skupne končne rabe električne energije v
letu 2015 je za dobrih 25% oziroma skoraj 3 TWh višja od porabe v letu 2000
(Tabela 7). 
Največja rast porabe do leta 2015 je v sektorju široke
potrošnje (2,6% letno), sledi ji poraba v gospodinjstvih (1,5% letno) ter
predelovalni industriji in rudarstvu (1% letno). Poraba v železniškem prometu
predstavlja majhen delež v skupni porabi.
Tabela
7: Projekcije porabe električne energije
Projekcija potreb po premogu, zemeljskem plinu in tekočih
gorivih 
Pričakovana poraba premoga se bo do leta 2015 glede na leto
2000 zmanjšala za 30%. Proizvodnja lignita do leta 2010 ostaja v obsegu iz leta
2000, nato pa se bo po letu 2012 ustalila na približno 3.000 kt letno.
Prenehanje proizvodnje domačega rjavega premoga po letu 2007 se bo delno
nadomestilo z uvoženim premogom.
Slika
20: Predvidena poraba premoga, zemeljskega plina in tekočih goriv 
Poraba zemeljskega plina v projekciji narašča najhitreje med
vsemi energenti in se v obdobju od 2000 do 2015 poveča za skoraj 70% (3,5%
letno). Po sektorjih je trend rasti porabe zemeljskega plina, zaradi
proizvodnje električne energije v plinskih elektrarnah, najvišji v energetiki,
kjer doseže skoraj štirikratno sedanjo porabo. Občutna je tudi rast za več kot
80% v široki potrošnji, približno 12% pa se poveča poraba v industriji. 
Skupna poraba tekočih goriv ima nižji trend rasti (0,6% letno
do 2015), izstopa pa rast porabe utekočinjenega naftnega plina (4,7% letno),
saj se poraba le-tega do 2015 podvoji. Poraba kurilnih olj se postopno znižuje
(poraba težjih kurilnih olj v industriji je precej negotova), poraba goriv v
prometu, po zmanjšanju v letu 2000, ponovno raste, zlasti plinsko olje (2%
letno), medtem ko se poraba motornih bencinov le neznatno povečuje (0,2%
letno). 
Projekcija potreb po toploti 
Poraba toplote za ogrevanje v sektorjih gospodinjstva in
storitve do leta 2015 narašča. Poraba se najbolj poveča med leti 2000 in 2005,
to je za 17,3%, nato se povečevanje zaradi učinkovite rabe energije postopno
zmanjšuje, tako da znaša povečanje med leti 2010 in 2015 le še 1,45%. Med leti
2015 in 2020 se poraba zmanjša za 0,3%. (Slika 21)
Slika
21: Predvidena poraba toplote za ogrevanje v sektorjih gospodinjstva in
storitve 
5.2.3 Energetska bilanca in glavni kazalci 
Skupne rezultate obravnavanih projekcij, prikazane v obliki
energetske bilance in glavnih kazalcev, prikazujeta Tabela 8 in Tabela 9 (po
vzorcu "2001 Annual Energy Review" DG XVII). Podatki za leti 1997 in
2000 so modelski (izračunani), zato nekoliko odstopajo od statističnih
podatkov. 
Uvozna odvisnost se do leta 2015 poveča za 5,5-odstotnih točk
in doseže 57.5%, kar je sicer 20% več od sedanjega povprečja EU (48%), vendar
še vedno manj od predvidene možne odvisnosti EU. 
Kazalci kažejo opazno zmanjševanje energetske intenzivnosti
(skupna poraba primarne energije-SPPE/BDP), ki se v obdobju od leta 2000 do
2015 zmanjša za skoraj 30% (2,3% letno). Skupna poraba primarne energije na
prebivalca ob ustaljenem številu prebivalcev narašča, vendar tudi leta 2015 še
ne doseže nivoja EU iz leta 1999 (3.832 kgoe/preb). 
Spodbuden je pozitivni trend rabe OVE. Poraba OVE na
prebivalca bo leta 2015 več kot dvakrat višja od rabe v EU (leta 1999; 224,6
kgoe/preb). 
Pri proizvodnji električne energije na prebivalca je
Republika Slovenija že v letu 2000 na povprečju EU (6.725 kWh/preb), trend
prihodnje rasti (1,4% letno) pa je enak preteklemu v EU. 
V končni porabi je opazen trend povečevanja deleža električne
energije (od 20,3% v letu 2000 na 21,9% leta 2015), kar je že več kot sedanji
delež v EU (19,4% v letu 1999), hkrati pa se v končni porabi zmanjšuje delež
tekočih goriv. 
Emisije CO2 na prebivalca so bile leta 2000 za
približno 12% nižje od povprečja EU iz leta 1999, s stabilizacijo emisij CO2
do leta 2015 pa se razmerje ne spreminja. 
V dokumentu se pojavljajo manjše razlike med podatki o porabi
in deležih posamezne vrste energije, ki so posledica medsebojne metodološke
neusklajenosti Statističnega letopisa energetskega gospodarstva Republike
Slovenije (ministrstvo pristojno za energetiko), Energetske bilance Republike
Slovenije (ministrstvo pristojno za energetiko) in Statističnega letopisa
Republike Slovenije. Razlike ne vplivajo na izbrane strategije, izračunani scenarij
in zastavljeno energetsko politiko NEP. Vsekakor pa je potrebna in tudi že
predvidena uskladitev podatkov in poenotena uporaba v okviru spremljanja
izvajanja NEP (8. poglavje). 
Tabela
8: Energetska bilanca in glavni kazalci – 1
Tabela
9: Energetska bilanca in glavni kazalci – 2
Opomba: Podatki za leti 1997 in 2000 so
modelski (izračunani), zato nekoliko odstopajo od statističnih podatkov.
6. STRATEGIJA OSKRBE Z ENERGIJO
6.1 Strategija rabe in oskrbe z energijo
6.1.1 Strategija učinkovite rabe energije 
Cilji in strateške usmeritve 
Dolgoročna strateška usmeritev je povečevanje energetske
učinkovitosti na vseh področjih rabe energije. Aktivnosti bodo usmerjene k vsem
porabnikom, k občanom, podjetjem in ustanovam. S sektorskim pristopom in
integralnostjo usmerjevalnih mehanizmov bo možno doseči spremenjen odnos do
rabe energije in odgovornost porabniških struktur do učinkovitega ravnanja z
energijo. Z izkoriščanjem obstoječih varčevalnih potencialov in spodbujanjem
uporabe novih energetsko učinkovitih tehnologij, naprav in postopkov bo možno
doseči 2,5% nižjo letno stopnjo rasti potreb po končni energiji glede na rast
bruto družbenega proizvoda. 
Za doseganje ciljev povečanja energetske učinkovitosti bodo
selektivno glede na sektor rabe energije uporabljeni sledeči ukrepi: energetska
taksa, trošarina, taksa na emisije ogljikovega dioksida, predpisi in standardi,
finančne spodbude (subvencije, ugodni krediti, oprostitve oziroma olajšave pri
plačilu davkov oziroma taks), informiranje in ozaveščanje porabnikov energije,
energetsko svetovanje, spodbujanje izvajanja energetskih storitev (pogodbeno
zagotavljanje prihrankov energije oziroma oskrbe z energijo, demand side
management) ter podpora raziskavam, razvoju in demonstracijskim projektom. 
Povečevanje energetske učinkovitosti bo vplivalo na: 
-       
povečevanje konkurenčnosti slovenskega gospodarstva zaradi nižjih
stroškov za energijo, 
-       
zmanjševanje negativnih vplivov rabe energije na okolje, 
-       
povečevanje zanesljivosti oskrbe z energijo, 
-       
odpiranje novih delovnih mest, 
-       
zmanjšanje stroškov prebivalstva za energijo in s tem povečevanje kupne
moči prebivalstva, 
-       
povečevanje bivalnega ugodja prebivalcev, zniževanje javnih finančnih
izdatkov za energijo, 
-       
vključevanje novih akterjev in pojav novih poslovnih priložnosti za
izvajanje energetskih storitev. 
Sektorske usmeritve 
Industrija: 
Ker je slovenska industrija velik delež varčevalnih
potencialov že izkoristila v obdobju po letu 1995 in se je poraba končne
energije zniževala do leta 2001, bo nadaljnje večanje gospodarske rasti z
uvajanjem energetsko učinkovitih tehnologij v prihodnjem obdobju povzročilo
samo 0,6-odstotno letno stopnjo rasti rabe končne energije. Z razpoložljivimi
mehanizmi bo potrebno preprečiti razvoj energetsko intenzivne industrije. 
Promet: 
Dosedanja hitra rast števila vozil v Republiki Sloveniji
(4,5% letno v obdobju od 1995 do 2001) se bo v prihodnosti umirila. Izgradnja
cestne infrastrukture in postopna zamenjava vozil z energetsko bolj
učinkovitimi bo povzročila samo 1,2-odstotno letno stopnjo rasti končne
energije v tem sektorju. 
Gospodinjstva in storitveni sektor: 
Povečevanje standarda prebivalstva se bo odražalo v večanju
bivalnih površin in opremljenosti gospodinjstev z napravami in aparati, ki za
svoje delovanje rabijo energijo. Kljub postopni zamenjavi naprav z energetsko
bolj učinkovitimi in gradnji novih stavb z boljšimi energijskimi lastnostmi, bo
poraba končne energije v tem sektorju naraščala 1,3% na leto. 
6.1.2 Strategija oskrbe z električno energijo 
Cilji in strateške usmeritve 
Liberalizacija notranjih trgov z električno energijo in
zemeljskim plinom v državah EU je največja prioriteta energetske politike EU.
Namen te politike je: 
-       
doseči učinkovitost s povečanjem konkurenčnosti, predvsem učinkovitost
investiranja in obratovanja ter razbremenitve sektorja eksternih stroškov, 
-       
znižanje cenovnih razlik med državami v razumnih mejah, 
-       
vzpostavitev mehanizmov značilnih za javne storitve (zagotoviti oskrbo
vsem, vpeljati socialni element v oskrbo z zaščito ranljivih odjemalcev, varovanje
okolja in naravnih virov). Kljub navideznemu nasprotju interesov lahko
konkurenca izboljša te javne storitve, 
-       
s povezovanjem internih trgov držav EU zmanjšati potrebo po rezervnih
zmogljivostih in stroških zanje ter doseči, da se z boljšim izkoriščanjem
obstoječih zmogljivosti zniža potreba po novih elektrarnah in s tem povezanim
obremenjevanjem okolja in prostora, 
-       
dati možnost porabnikom za izbiro dobaviteljev ter tudi možnost za
odločitev in dostop do "zelene elektrike". 
Glede na to, da je uvajanje liberalizacije in odpiranje trgov
proces v teku, ki se mu skušajo podjetja prilagoditi tako, da bi ohranila čim
več svojih pridobljenih in podedovanih "pravic" in prednosti, so
nastale razmere, ki ponekod odstopajo od zastavljenih namenov. Zato je proces
izgradnje enotnega trga z energijo proces, kjer se ukrepi dopolnjujejo. Tipičen
primer sta direktivi 2003/54 in 2003/55, ki sta nadomestili prejšnji direktivi
za električno energijo in zemeljski plin, s katerima se je v bistvu pričel
proces liberalizacije. 
Trenutne razmere na evropskih trgih z električno energijo ne
dajejo jasnih smernic za razvoj oskrbe z električno energijo. Cene električne
energije so se bistveno znižale in ne dajejo zadostne ekonomske motivacije za
izgradnjo novih proizvodnih zmogljivosti. Prisotne so horizontalne širitve
velikih energetskih podjetij s številnimi združevanji (merger) in prevzemi
(acquisition) drugih podjetij. Odprava nacionalnih teritorialnih omejitev je
pripeljala do tega, da trgovci z električno energijo ponujajo električno
energijo po izredno nizkih cenah, ki ne temeljijo na dolgoročni ekonomski
logiki. Omenjeni prevzemi elektroenergetskih družb ne prinašajo ustreznih
donosov iz poslovanja, zato je pričakovati, da se bodo zahtevani donosi
realizirali na podlagi višjih cen, ko bo proces horizontalne konsolidacije
končan. Zato je ekonomska in nacionalna strateška nuja zagotoviti proizvodnjo
vsaj pretežnega dela električne energije s proizvodnimi objekti v državi.
Poudariti je tudi treba, da je Republika Slovenija pri izmenjavi električne
energije nadpovprečno odprta država (EU v povprečju 7%, Republika Slovenija
20%). 
Cilji strategije oskrbe Republike Slovenije z električno
energijo so: 
-       
zanesljiva in kakovostna oskrba z električno energijo, 
-       
uravnotežena diverzifikacija uporabe primarnih energetskih virov, 
-       
ohranjanje obstoječih lokacij za proizvodnjo električne energije, 
-       
ekonomsko upravičena raba OVE, 
-       
spodbujanje soproizvodnje, 
-       
promocija in vpeljava novih proizvodnih tehnologij, 
-       
spodbujanje domače proizvodnje električne energije znotraj dovoljenih
mehanizmov in 
-       
skrb, da direktna uvozna odvisnost pri električni energiji ne bo
presegla 25% letne porabe. 
Emisije CO2 iz sektorja proizvodnje električne
energije in toplote (po IPCC metodologiji), med katere uvrščamo javne
elektrarne (termoelektrarne) in toplarne v sistemih daljinskega ogrevanja, so
se glede na izhodiščno leto Kjotskega protokola 1986, že zmanjšale za 14%
upoštevajoč leto 1999, predvsem na račun bistveno manjše rabe domačega premoga.
Do ciljnega kjotskega obdobja (povprečje od 2008 do 2012) pa je predvideno
nadaljnje zmanjšanje emisij CO2 iz fosilnih goriv
elektroenergetskega sektorja za 8%. 
Znižanje emisij CO2 iz proizvodnje električne
energije in toplote v višini 1,1% letno v obdobju 2000-2015 je predvsem
posledica zmanjšanja porabe premoga. Premog se nadomešča z obnovljivimi viri
energije in zemeljskim plinom, s katerimi se pokriva tudi večino predvidenega
povečanja porabe električne energije in toplote do leta 2020. 
Strategija oskrbe z električno energijo do leta 2015 
Do leta 2015 bo treba posodobiti termoenergetske objekte,
zgraditi nove elektrarne (tudi vetrne) in toplarne. 
Elektroenergetski sistem bo za normalno delovanje potreboval
tudi primeren nivo rezervnih zmogljivosti za regulacije in pokrivanje
eventualnih izpadov (UCTE zahteve). Zagotoviti bo treba rezervno moč za
regulacije (primarna in sekundarna). Do leta 2015 bo potrebnih tudi 200 MW
koničnih zmogljivosti za vzdrževanje terciarne regulacije in minutne rezerve.
Raziskati je treba tudi dolgoročne možnosti za nakup teh zmogljivosti v tujini.
Skupna potrebna nova moč na pragu elektrarn, namenjena oskrbi
trga v obdobju do leta 2015, znaša približno 600 MW, za zagotavljanje vsaj dela
koničnih zmogljivosti pa potrebujemo še dodatnih 100 MW. 
Ker je slovenski proizvodni park elektrarn razmeroma star, se
predvideva v naslednjem obdobju kar nekaj izstopov elektrarn iz rednega
obratovanja. Tako se bodo predvidoma do leta 2015 umaknile iz obratovanja
starejše elektrarne s proizvodnimi kapacitetami približno 300 MW, ki jih bodo
nadomestili tehnično sodobnejši, ekonomsko ugodnejši in ekološko
sprejemljivejši proizvodni bloki. Predvidevamo, da bo neto prirastek v
inštalirani moči znašal 400 MW. 
Slovensko omrežje za prenos električne energije ima dobre
interkonekcijske povezave s sosednjimi državami, razen z Madžarsko, kar omogoča
razmeroma velike izmenjave električne energije. 
Ocene starosti prenosnega elektroenergetskega omrežja kažejo,
da je slednje v drugi polovici življenjske dobe. Večina investicij v prenosnem
omrežju v zadnjih desetih letih je bila namenjena predvsem obnovi in
revitalizaciji obstoječih naprav, kar kaže, da bo treba v prihodnje
intenzivirati izgradnjo manjkajoče prenosne infrastrukture in ojačiti
obstoječo, ki več ne zadošča povečani rabi električne energije. Dopolniti bo
treba sedanje transformatorje med 400 kV in 110 kV omrežjem, zgraditi 400 kV
povezavo med RTP Beričevo in RTP Krško, ojačiti 110 kV prenosno omrežje v
okolici koncentrirane rabe, povečati prenosne zmogljivosti med italijanskim,
slovenskim in madžarskim elektroenergetskim sistemom z izgradnjo 400 kV
daljnovoda med RTP Okroglo in RTP Udine, ter RTP Cirkovci in sosednjo Madžarsko
ter obnoviti/predelati 220 kV omrežje v 400 kV omrežje na istih trasah. 
Starost distribucijskih omrežij, predvsem prostozračnega, je
krepko prešla polovico življenjske dobe. Kriteriji za načrtovanje
distribucijskih omrežij upoštevajo slabe napetostne razmere, zanesljivost
oskrbe in starost naprav. K tem kriterijem bo v prihodnje potrebno dodati tudi
kriterije, ki jih postavljajo zahteve za kakovostno napetost. V distribucijskih
omrežjih je razmeroma velik delež nelinearnih bremen, ki povzročajo vedno večje
motnje, tako da v nekaterih delih omrežij zahtevajo za sedaj posebno pozornost
in ustrezne investicije. Analize kažejo na dokaj dobro razvitost slovenskega
distribucijskega omrežja, kljub temu pa bo potrebno na posameznih področjih
zgraditi oziroma ojačiti 110 kV del omrežja ter zgraditi oziroma obnoviti RTP
110kV/SN. Kakovost delovanja bo v prihodnje postala težišče razvoja
distribucijskih omrežij ter z njim povezanih investicijskih posegov. 
Predvideni sta dve kategoriji uvoza električne energije.
Komercialni uvoz predstavlja pasovni uvoz upravičenih odjemalcev, medtem ko je
konični oziroma rezervni uvoz namenjen upravljalcu prenosnega omrežja za
zagotavljanje zanesljive oskrbe. 
Slika 22 prikazuje spremembe v strukturi inštalirane moči na
pragu elektrarn in uvoza. Z novogradnjami se načelno inštalirana moč v TE
ohranja, povečuje pa se prispevek obnovljivih virov, predvsem HE.
Slika
22: Inštalirana moč na pragu enot in bodoče spremembe v strukturi elektrarn
Predvideno proizvodnjo po posameznih vrstah energentov ter
uvoz in izvoz električne energije v obdobju do leta 2015, prikazuje Slika 23.
Slika
23: Predvidene letne proizvodnje, uvoz in izvoz električne energije 
Eden od strateških ciljev energetske politike je ustrezna
diverzifikacija primarnih energentov, ki se uporabljajo pri proizvodnji
električne energije. Slika 24 prikazuje predvideno porabo primarnih energentov
za proizvodnjo električne energije na prenosnem omrežju v prihajajočih letih.
Slika
24: Predvidena poraba primarne energije za proizvodnjo električne energije 
Od novih objektov, ki izkoriščajo OVE, je prednostna
izgradnja hidroelektrarn na spodnji Savi, kjer se predvideva postavitev petih
pretočno-akumulacijskih elektrarn. Predvidena je tudi gradnja vetrnih
elektrarn. 
Nuklearna elektrarna v Krškem bo redno obratovala do konca
projektirane življenjske dobe. 
Količina domačega lignita za proizvodnjo električne energije
se z leti zmanjšuje, zaradi spoštovanja okoljskih predpisov. 
Izkop in poraba domačega rjavega premoga iz RTH za TET sta
predvidena le do konca leta 2007. 
Strategija predvideva uvoz premoga za TET in TE-TOL za
obstoječe enote, ki bodo ostale v obratovanju. Za nove enote je predviden
zemeljski plin v sodobnih plinsko-parnih tehnologijah (kombiniran cikel), ki
omogočajo doseganje visokih izkoristkov goriva. 
Predvidena je rast porabe zemeljskega plina za proizvodnjo
električne energije. Letna poraba (2002 se je zemeljski plin uporabljal za
proizvodnjo električne energije v objektih z več kot 10 MW le v TE Brestanica)
naj bi se s 160 mio Sm³ v letu 2000 povečala na 400 mio Sm³ v letu 2010 ter
narasla v letu 2015 na 620 mio Sm³ kar predstavlja štirikratno sedanjo porabo.
Skupna poraba primarne energije za proizvodnjo električne energije se bo z leti
zmanjševala, kar bo rezultat prehoda na novejše in učinkovitejše energetske
tehnologije. 
Proizvodnja električne energije, čeprav je nujna za delovanje
gospodarskih javnih služb prenosa in distribucije, po Energetskem zakonu in
tudi evropski praksi ni obravnavana kot gospodarska javna služba. To pa pomeni,
da je investiranje v nove proizvodne zmogljivosti ter posodobitev obstoječih
elektrarn odločitev lastnikov in organov upravljanja v teh podjetjih. Čeprav je
država pretežni lastnik elektrarn, ne more posegati v poslovne odločitve, če te
ne ustrezajo temeljnim načelom poslovne logike. 
Kljub tem omejitvam bo država z izdajo energetskih dovoljenj,
pripravo državnih lokacijskih načrtov in izdajo okoljskih ter gradbenih
dovoljenj dala poudarek tistim proizvodnim energetskim objektom, ki bodo
zagotavljali javni interes za zanesljivo oskrbo države z električno energijo.
Med potencialne energetske objekte, ki so v državnem oziroma javnem interesu in
ki bi (če bi bili zgrajeni le nekateri) pokrili manjkajoče, zgoraj omenjene
zmogljivosti, sodijo:
Razvoj elektroenergetskega prenosnega in distribucijskega
omrežja je osnovna naloga javnih podjetij prenosa in distribucije. V skladu s
14. členom Energetskega zakona so ta podjetja dolžna pripravljati razvojne
načrte na katere daje soglasje resorno ministrstvo. Povračilo vloženih sredstev
je zagotovljeno skozi omrežnino, ki bremeni vsako porabljeno kWh. 
Resorno ministrstvo je zadolženo, da zagotovi, da so razvojni
načrti usklajeni s strategijo oskrbe z električno energijo iz NEP-a in
potrebami porabnikov v državi. 
Iz razvojnih načrtov, s katerimi je soglašalo resorno
ministrstvo je potrebno kot prioritete izpostaviti naslednje investicije v
prenosnem elektroenergetskem omrežju za naslednje desetletno obdobje:
6.1.3 Strategija oskrbe s premogom 
Cilji in strateške usmeritve 
Lignit in rjavi premog pridobivamo v Republiki Sloveniji v
jamskih kopih. Premog pridobljen na ta način je drag, poleg tega ima
nizkokalorični rjavi premog visok delež žvepla in pepela, kar še podraži
njegovo uporabo. Vendar pa sta to edini fosilni gorivi, s katerima Republika
Slovenija razpolaga. 
Proizvodnja premoga v Republiki Sloveniji pada. Od rekordnih
6,8 milijonov ton v začetku 80-tih let je proizvodnja v letu 2002 padla na 4,7
milijone ton. Podobni, vendar še izrazitejši, trendi se dogajajo tudi v EU.
Proizvodnja premoga v EU je od 600 milijonov v 60-tih letih, padla na 86
milijonov ton v letu 2002. 
Razlogi za dosedanje zmanjševanje proizvodnje in porabe
premoga so ekonomski. Evropski premog, pridobljen v jamskih kopih, se po ceni
ne more primerjati s premogom iz ZDA, Južne Afrike ali Avstralije. Še dodatni
udarec porabi premoga bo povzročilo uresničevanje programov zmanjševanja TGP,
kajti TE na premog imajo najvišji delež emitiranega CO2 na
proizvedeno kWh električne energije. 
Delež premoga v energetski bilanci EU-15 je danes približno
15%, z razširitvijo EU-25 se bo povečal na 19%. Opozoriti pa je treba, da je EU
danes že 50-odstotno energetsko odvisna ter da se bo ta odvisnost v naslednjih
letih še povečevala. Do leta 2030 se bo uvozna odvisnost povzpela že na 70%.
Ker EU ne nadzira trgov nafte in plina, je njena ranljivost izredno velika.
Kljub vsem ekonomskim in ekološkim slabostim premoga, EU ne bo bistveno
zmanjšala prej omenjenih deležev premoga (domačega in uvoženega). Pri ocenah zanesljivosti
dobave energije se kot zanesljiv energetski vir šteje tudi uvoženi premog, ki
je zaradi številnih geografsko razpršenih dobaviteljev in relativno stabilne
cene bolj zanesljivo gorivo, kot sta nafta in plin. 
Zamenjava premoga z drugimi fosilnimi gorivi (predvidoma s
plinom) bo v Republiki Sloveniji neizogibno poslabšala samozadostnost in
razširila uvozno odvisnost tudi na del proizvodnje električne energije. Zato je
tudi v bodoče treba ohraniti domačo proizvodnjo lignita in poiskati kompromis
med izpolnjevanjem obveznosti Kjotskega protokola in doseganjem ekonomskih
pogojev poslovanja, ki bi Premogovniku Velenje omogočili doseči referenčno ceno
premoga, in sicer pod 2,8 EUR/GJ (v letu 2002). 
Projekcije razvoja proizvodnje 
Zmanjševanje porabe domačega premoga ima v Evropi hude
regionalne in socialne posledice. Zato ima premogovništvo poseben status pri
obravnavanju državnih pomoči. Na podlagi ECSC Pogodbe (Pogodba Evropske
skupnosti za premog in jeklo) je leta 1993 Svet sprejel Odločitev št. 3632/93/ECSC,
ki je urejala državne pomoči premogovništvu. 23. julija 2002 je veljavnost
Pogodbe in vseh, na njeni podlagi sprejetih aktov, potekla. Vendar pa je Svet
pripravil novo uredbo (Council Regulation on State Aid to the Coal Industry –
EC No 1407/2002), ki naj bi podaljšala dovoljene državne pomoči premogovništvu
do leta 2010. 
Republika Slovenija se je z Zakonom o postopnem zapiranju
Rudnika Trbovlje-Hrastnik in razvojnem prestrukturiranju regije (Uradni list
RS, št. 61/2000) odločila zapreti premogovnike rjavega premoga v Zasavju. Do
leta 2007 naj bi še potekala proizvodnja za potrebe Termoelektrarne Trbovlje s
sočasnim zapiranjem, po tem letu pa bi se izvajala samo zapiralna dela. V
kolikor bo po letu 2007 veljavna zakonodaja to dopuščala, se nadaljuje s
proizvodnjo energetskega premoga. S tako odločitvijo bi lahko zagotovili
dodatno oskrbo ter zmanjšali socialni pritisk. 
Proizvodnja v Premogovniku Velenje se bo ohranila. Poudariti
je treba, da je to eden večjih rudnikov z jamskim kopom v Evropi, ki uporablja
moderne odkopne metode. Uporaba tega premoga je predvidena samo v
Termoelektrarni Šoštanj. 
V skladu s strategijo zmanjševanja TGP je predvidena znatna
redukcija izpustov CO2 iz termoelektrarn. Temu sledi tudi poraba
premoga.
Tabela
10: Stanje in projekcije rabe premoga do leta 2020
Zmanjševanje proizvodnje domačega premoga bo pomenilo velik
pritisk na ceno premoga. V okviru dopuščenih ukrepov evropske energetske
zakonodaje (15-odstotna možna zaščita domačih virov, prednostno dispečiranje)
ter na podlagi Uredbe Sveta o državnih pomočeh v premogovništvu (EC No
1407/2002) bo treba zagotoviti ustrezno podporo za: 
-       
ohranitev dostopa do potencialnih zalog za bodoče premogovne
tehnologije, 
-       
potrebno kadrovsko socialno prestrukturiranje oziroma izvajanje
zapiralnih del. 
Obstoječe elektrarne v Republiki Sloveniji so zelo stare in
primerne samo za ozek spekter možnih vrst premoga (poleg tega niso locirane ob
obali), zato uvožen premog ne more imeti podobnega statusa za zagotavljanje
zanesljivosti oskrbe, kot ga ima drugod. 
6.1.4 Strategija oskrbe z zemeljskim plinom 
Cilji in strateške usmeritve 
Zemeljski plin je kot energent v zadnjih 50-tih letih doživel
silovit razmah. Od skromnih začetkov, ko je bil le stranski produkt pri
pridobivanju nafte, je zemeljski plin postal vodilno gorivo v razvitem svetu. 
Uporaba zemeljskega plina je relativno enostavna, njegov
vpliv na tvorbo TGP je najmanjši med fosilnimi gorivi, razmah novih tehnologij
(plinske turbine in plinski motorji ter elektrarne v kombiniranem ciklu) pa je
zaradi visokih izkoristkov in nizke investicijske cene pripeljal zemeljski plin
tudi v proizvodnjo električne energije. Danes je zemeljski plin gorivo, ki
masovno nadomešča premog in tudi tekoča goriva. Na podlagi tržnih gibanj in
pričakovanj predvidevajo (EU, Zelena knjiga), da bo v letih od 2020 do 2030 iz
zemeljskega plina proizvedeno približno 40% vse električne energije v EU. 
Čeprav je zemeljski plin ustrezna rešitev za niz okoljskih
problemov, je ta za Republiko Slovenijo in tudi za večino držav EU (razen nekaj
izjem, ki imajo lastna nahajališča) uvoženo gorivo. Predvidevajo, da bodo
svetovne potrebe po zemeljskem plinu v letu 2010 narasle od sedanjih 85
milijonov toe na 410 milijonov toe. V novih članicah bo poraba narasla na 80
milijonov toe. 
Vprašanje zanesljivosti oskrbe je ključno vprašanje pri
projekcijah oskrbe s plinom. V zadnjih 25-ih letih so tekle dobave plina iz
bivše Sovjetske zveze zgledno, toda kljub temu ostaja dejstvo, da je EU
40-odstotno odvisna od dobav iz Rusije in 30-odstotno od dobav iz Alžirije.
Slovenska odvisnost je približno 60-odstotna od dobav iz Rusije in 40-odstotna
od dobav iz Alžirije. Ključno strateško vprašanje je povečanje števila
dobaviteljev, kar je za Evropo izvedljivo le z izgradnjo terminalov za
utekočinjeni zemeljski plin. 
Pri realizaciji pokrivanja potreb po energiji v Republiki
Sloveniji ima zemeljski plin osrednjo vlogo. Nadaljevala se bo plinifikacija
naselij s koncesijskimi distributerji, še vidnejšo vlogo pa ima zemeljski plin
pri proizvodnji električne energije, predvsem v soproizvodnji. 
Projekcije razvoja oskrbe z zemeljskim plinom 
Poraba zemeljskega plina v Republiki Sloveniji narašča
najhitreje med vsemi energenti v projekciji energetske bilance in se v obdobju
od 2000 do 2015 poveča za skoraj 70% (3,5% letno). Po sektorjih je trend rasti
zaradi proizvodnje električne energije v plinskih elektrarnah najvišji v
energetiki (skoraj štirikratna sedanja poraba). Glede na sedanjo porabo je
porast v široki potrošnji občuten, in sicer za več kot 80%, približno 12% pa se
poveča poraba v industriji.
Tabela
11: Projekcije porabe zemeljskega plina do leta 2020
Opomba: Podatki za leto 1997 in 2000 so iz
Statističnega letopisa energetskega gospodarstva RS (1997 in 2000). 
Z dolgoročnimi pogodbami je zagotovljena oskrba z zemeljskim
plinom porabnikov v Sloveniji do konca leta 2007. V okviru dobav so zakupljene
tudi ustrezne transportne kapacitete do Slovenije. Konec leta 2001 se je med
Geoplinove pogodbene dobavitelje iz Rusije in Alžirije uvrstilo tudi avstrijsko
podjetje, kar malenkostno spreminja strukturo oskrbe z zemeljskim plinom do
leta 2007. 
Sedanje plinovodno omrežje obvladuje glavne komunikacije
srednjega pasu Republike Slovenije in njenega severnega dela. Ostali predeli
Republike Slovenije (obala, centralna Notranjska in Bela Krajina) še niso
plinificirani. 
Poleg bodoče plinifikacije posameznih regij in že začetega
Geoplinovega projekta gradnje vzporednega plinovodnega sistema (M1/1), ki bo
dodatno povezoval priključek na avstrijski plinovod z osrednjim delom
Slovenije, je treba opozoriti na dokončanje zanke prenosnega omrežja od
Ljubljane do Novega mesta. Potencialne lokacije za nove TE ob obstoječih
elektrarnah Brestanica, Trbovlje, Ljubljana (Moste ali Šiška) ter Šoštanj in
novi lokaciji: Lendava ter Kidričevo, bodo narekovale okrepitev posameznih
odsekov obstoječega prenosnega omrežja ali izgradnjo dodatnih kompresorskih
postaj. 
Transevropsko energetsko omrežje predvideva tokove
zemeljskega plina čez Slovenijo (Avstrija-Slovenija-Hrvaška z nadaljevanjem v
BiH) ter plinovod iz Rusije preko Madžarske in Slovenije v Italijo, prav tako
se pojavljajo tudi ideje o gradnji tranzitnega plinovoda od Turčije preko
Grčije in Slovenije za dobavo zemeljskega plina iz kaspijskega območja na
evropski trg, vendar je za takšne projekte težko napovedati čas in način
realizacije. 
Čeprav bodo verjetno imeli vsi prihodnji odjemalci
zemeljskega plina za proizvodnjo električne energije status prekinljivega
odjema z lastnimi rezervoarji tekočega substituta, ostaja zagotavljanje
zanesljivosti oskrbe osnovna skrb. 
Prenos zemeljskega plina in upravljanje z omrežjem v državi
sta po Energetskem zakonu gospodarski javni službi, distribucija zemeljskega
plina v naseljih pa je izbirna lokalna javna služba. Enak status bo ohranjen
tudi ob sprejetju novele Energetskega zakona, zaradi liberalizacije trga z
zemeljskim plinom. Glede na sedanje stanje in lastništvo podjetja Geoplin, bo
ta dejavnost med državo in izvajalcem (podjetje, ki bo nastalo po delni
reorganizaciji Geoplina), urejena s koncesijsko pogodbo. Stroške prenosa in
upravljanja ter razvoja plinovodnega prenosnega omrežja bo pokrila cena za
uporabo plinovodnega omrežja, ki jo bo odobravala Agencija za energijo. 
Energetski objekti za prenos zemeljskega plina, ki so nujni
za oskrbo znotraj države in ki bodo zajeti v razvojnih načrtih 10-letne
projekcije razvoja (ko bo sklenjena koncesijska pogodba), so:
Poleg teh magistralnih plinovodov so predvidene tudi
plinovodne povezave s Hrvaško (Hrušica-Jelšane) in plinifikacija slovenske
Istre (Ajdovščina-Lucija). 
Razen prenosnih plinovodnih povezav se bodo gradili tudi
visoko tlačni plinovodi do lokacij novih plinskih termoelektrarn (TE-TO
Ljubljana, Trbovlje in Šoštanj). 
6.1.5 Strategija oskrbe s tekočimi gorivi 
Cilji in strateške usmeritve 
Z vidika zagotavljanja tekočih goriv je mogoče opredeliti
nacionalni interes takole: ker je država popolnoma odvisna od uvoza tekočih
goriv iz tujine, je zaradi stabilne oskrbe prebivalstva treba zagotoviti
obojestranski interes Republike Slovenije in držav dobaviteljic tekočih goriv
za dolgoročno gospodarsko sodelovanje. 
Republika Slovenija je oblikovanje zalog nafte in naftnih
derivatov povzela po pravnem redu EU in se zavezala, da bo oblikovala 90-dnevne
zaloge do leta 2005. Podrobna analiza je pokazala, da glede na izhodiščno leto
2000 potrebujemo za 90-dnevne obvezne rezerve 260.000 m³ za bencine, 380.000 m³
za srednje destilate in 27.000 m³ za kurilna olja ali skupaj 667.000 m³
skladiščnega prostora. 
Projekcije razvoja oskrbe s tekočimi gorivi 
V Sloveniji ni dovolj rezervoarskih kapacitet, zato bo
manjkajoči skladiščni prostor treba zgraditi doma ali najeti v tujini. V tujini
je že zgrajen, doma pa se na gradnjo pripravljamo. ZORD je sklenil pogodbe za
najem manjšega dela manjkajočega rezervoarskega prostora v tujini. 
Skladno z odlokom o spremembah in dopolnitvah prostorskih
sestavin dolgoročnega in srednjeročnega družbenega plana Republike Slovenije
(Uradni list RS, št. 11/99) je povečanje rezervoarskih kapacitet za
skladiščenje rezerv nafte in naftnih derivatov načrtovano z razširitvijo
obstoječih skladišč v Serminu, Zalogu, Ortneku, Celju, Račah in Lendavi.
Tabela
12: Projekcije porabe tekočih goriv do leta 2020
Opomba: Podatki za leto 1997 in 2000 so iz
Statističnega letopisa energetskega gospodarstva (1997 in 2000), modelski
rezultati so v tone preračunani s podanimi kurilnostmi. 
6.1.6 Strategija oskrbe s toploto 
Cilji in strateške usmeritve 
Osnovna usmeritev, ki naj ji zadosti oskrba s toploto, je
zmanjševanje vplivov, ki jih ima ogrevanje gospodinjstev in industrije na
okolje. To lahko dosežemo predvsem z zmanjševanjem potreb po ogrevalni toploti,
s postopnim prehodom s fosilnih goriv na obnovljive vire energije ali
soproizvodnjo, s povečevanjem izkoristka pri proizvodnji in distribuciji
toplote in z učinkovito rabo energije. 
Za doseganje navedenega v časovnem okviru do leta 2010 so
postavljeni naslednji konkretni cilji: 
-       
delež obnovljivih virov za ogrevanje povečati z 22% v 2002 na 25% do
2010, 
-       
delež tekočih fosilnih goriv s sedanjih 60% zmanjšati na 40%, z delnim
nadomeščanjem z zemeljskim plinom in daljinsko toploto, 
-       
povečati delež toplote iz sistemov daljinskega ogrevanja, razviti nove
in ohraniti obstoječe sisteme daljinskega ogrevanja, kjer je to zaradi gostote
odjema utemeljeno; ob tem je zaželeno, da je toplota proizvedena iz obnovljivih
virov ali v soproizvodnji, 
-       
podvojiti proizvodnjo električne energije iz malih soproizvodenj
(industrijskih in v sistemih daljinskega ogrevanja) od 400 na okoli 800 GWh
(vključena vsa industrija) in 
-       
podvojiti proizvodnjo električne energije iz soproizvodnje v večjih
sistemih daljinskega ogrevanja od okoli 400 na 800 GWh. 
Zadnja dva cilja sta zaradi narave soproizvodnje vključena
tudi v cilje pri oskrbi z električno energijo. 
Projekcije razvoja oskrbe s toploto 
Slika 25 prikazuje projekcije končne energije za ogrevanje v
sektorjih gospodinjstva in storitve do 2020.
Slika
25: Končna energija za ogrevanje v sektorjih gospodinjstva in storitve 
Pri projekciji oskrbe s toploto je najbolj značilno
prodiranje zemeljskega plina v lokalno oskrbo z energijo. V treh letih, med
1997 in 2000, se je količina zemeljskega plina v distribuciji več kot
podvojila, kar predstavlja 28-odstotno letno rast. Predvideva se nadaljnje
naraščanje količine zemeljskega plina za oskrbo s toploto. 
Poraba biomase oziroma lesa v individualnih kuriščih narašča
zelo malo, ker se zastareli individualni kotli in peči zamenjujejo s sodobnimi
kotli na biomaso, ki imajo bistveno višji izkoristek. 
Tako se bo proizvodnja daljinske toplote iz biomase iz 111 TJ
v letu 2000 povečala na 1.042 TJ v letu 2015 oziroma delež proizvedene toplote
iz biomase se bo iz sedanjih 1,3% povečal na 10,5% v letu 2015. 
Omrežja za daljinsko toploto se sicer širijo, so pa zaradi
višjih investicijskih stroškov pod hudim konkurenčnim pritiskom zemeljskega
plina. Poleg opuščanja posameznih priključkov (posamezne stavbe) so zabeleženi
tudi primeri večjih opustitev omrežij za daljinsko ogrevanje (Slovenj Gradec).
Problematiko konkurence energije iz omrežij bo treba rešiti z lokalnimi
energetskimi koncepti. 
Lokalni energetski koncepti so opredeljeni kot koncept
razvoja lokalne skupnosti na področju oskrbe in rabe energije, ki poleg načinov
bodoče oskrbe z energijo vključuje tudi ukrepe za učinkovito rabo energije,
soproizvodnjo, uporabo obnovljivih virov energije in odpadkov. Večina večjih
mest nima izdelanih oziroma posodobljenih lokalnih energetskih konceptov.
Lokalne energetske koncepte večinoma pripravijo pred večjimi odločitvami
(izgradnja plinskega omrežja, daljinskega ogrevanja na biomaso). Nedosledno pa
je izvajanje, spremljanje izvajanja in dopolnjevanje programov. Zato je nujno,
da izdelava lokalnih energetskih konceptov postane obvezna. Možna bo tudi
povezava programov za več občin v regionalne energetske programe. 
Za spodbujanje obstoječih in novih omrežij za daljinsko
toploto oziroma za pospeševanje priklopa nanje je treba zagotoviti večjo
preglednost in primerljivost z drugimi načini ogrevanja, zlasti individualnega.
S predpisi je treba v celotni Sloveniji urediti transparentnost tarifnih
pravilnikov za dobavljeno toploto, ki morajo imeti enako obliko oziroma
strukturo, kar pa zaradi različnih stroškov proizvodnje toplote seveda ne velja
za ceno. 
6.1.7 Strategija uvajanja OVE in soproizvodnje 
Cilji in strateške usmeritve 
Obnovljivi viri energije 
Temeljna usmeritev na področju OVE je doseganje 12-odstotnega
deleža OVE v primarni energiji. Za doseganje tega cilja so postavljeni na
posameznih področjih naslednji cilij: 
-       
povečanje deleža OVE pri oskrbi s toploto z 22% v letu 2002 na 25% do
leta 2010, predvsem z zamenjavo tekočih goriv, 
-       
dvig deleža električne energije iz OVE z 32% v letu 2002 na 33,6% do
leta 2010, 
-       
zagotovitev do 2% deleža biogoriv za transport do konca leta 2005. 
Proizvodnja toplote iz OVE poleg najmanjših vplivov na
okolje, izboljšanja lokalne kakovosti zraka ter preprečevanja oziroma
upočasnjevanja podnebnih sprememb, povečuje tudi zanesljivost oskrbe, pospešuje
regionalni razvoj in razvoj podeželja ter ohranja in ustvarja nova delovna
mesta. Podobne učinke ima tudi proizvodnja električne energije iz OVE. Poleg
spodbujanja negorljivih OVE in bioplina bomo spodbujali predvsem uporabo tiste
lesne biomase, ki ni primerna za industrijsko predelavo. Izjema je lahko lesna
biomasa iz lesnopredelovalnih obratov, ki se uporablja za pokrivanje
energetskih potreb. Pri izvajanju spodbud izrabe lesne biomase za energetske
namene je Vlada dolžna skrbeti, da ne bo bistveno ogrožena konkurenčna
sposobnost ostalih uporabnikov lesne biomase. 
Biogoriva kot edina domača goriva za transport povečujejo
zanesljivosti oskrbe, zmanjšujejo vplive na okolje, povečujejo zaposlenost v
kmetijstvu, pozitivno vplivajo na regionalni razvoj ter ohranjanje kmetijskih
površin in na kakovost njihovega izkoriščanja. 
Za doseganje ciljev glede povečanja deleža OVE v primarni
energetski bilanci je poleg ukrepov, ki so navedeni v poglavju 6.1.1,
predvidena nadaljnja uporaba ukrepa zagotavljanja ugodnih odkupnih cen za
električno energijo, ki jo proizvedejo kvalificirani proizvajalci in oprostitev
trošarin na biogoriva. Pomembno bo tudi nadaljnje poenostavljanje
administrativnih ovir pri izvedbi investicij v OVE. 
Soproizvodnja 
V primerjavi z ločeno proizvodnjo električne energije in
toplote ima soproizvodnja višji izkoristek pretvarjanja primarne energije
goriva (najbolj razširjeno gorivo za soproizvodnjo je zemeljski plin). Zaradi
tega ima tudi proporcionalno manjšo porabo goriva in s tem manjši škodljiv
vpliv na okolje ter prispeva k zmanjševanju uvozne odvisnosti. Enote
soproizvodnje so, za razliko od velikih sistemskih elektrarn, manjše in so
locirane bliže porabnikom, kar povzroči večjo zanesljivost oskrbe, zmanjševanje
izgub pri transportu električne energije, manjšo potrebno sistemsko rezervo ter
višjo zaposlenost. 
EU je sprejela posebno Strategijo za promocijo soproizvodnje
in odstranitev ovir za njen razvoj. Soproizvodnjo definira kot najprimernejšo
tehnologijo za učinkovito izkoriščanje energije tradicionalnih fosilnih goriv
in v zvezi s tem za zmanjšanje emisij TGP. V strategiji postavlja cilj
podvojitve deleža električne energije iz soproizvodnje v celotni EU, in sicer z
9% leta 1994 na 18% do leta 2010. Članicam EU se priporoča priprava nacionalnih
strategij razvoja soproizvodnje. 
Tudi v Sloveniji moramo postaviti ciljni delež električne
energije iz soproizvodnje do leta 2010, kar pa lahko naredimo na podlagi
študije, ki bo določila, kakšni so realni potenciali in ovire za soproizvodnjo
v Sloveniji. To študijo zahteva tudi osnutek nove evropske direktive o
spodbujanju soproizvodnje. Po nekaterih ocenah znašajo v Sloveniji potenciali
za soproizvodnjo vsaj 600 MW, tako da lahko kot začasen cilj postavimo
podvojitev deleža električne energije iz soproizvodnje z 800 GWh v letu 2000 na
1.600 GWh v letu 2010. 
Projekcije razvoja proizvodnje električne energije iz OVE in
soproizvodnje 
Ocene tehničnih potencialov za soproizvodnjo se za Slovenijo
gibljejo do 600 MW novih zmogljivosti, predvsem v industriji in toplarnah za
daljinsko ogrevanje. Iz teh potencialov proizvedena električna energija v
soproizvodnji znaša 3,6 TWh letno. Do sedaj izdelane študije izvedljivosti
potrjujejo 250 do 350 MW potencialnih projektov.
Slika
26: Nove zmogljivosti za lokalno proizvodnjo električne energije iz OVE 
Intenzivna uporaba obnovljivih virov energije je povezana z
zahtevnim ciljem doseganja 12-odstotnega deleža OVE v primarni energiji in
33,6-odstotnega deleža proizvodnje električne energije iz OVE glede na njeno
rabo do leta 2010. Čeprav je ta delež v letu 2002 znašal 32%, je zaradi
predvidene približno 2% letne rasti rabe električne energije potrebno
izkoriščanje 20 do 50% trenutno evidentiranega tehničnega potenciala OVE
(veter, male HE, bioplin, biomasa idr.) do leta 2015, z letno proizvodnjo
približno 430 GWh električne energije. V lokalni proizvodnji ni vključena
proizvodnja večjih vetrnih elektrarn, ki jih zaradi priklopa na prenosno
omrežje obravnavamo pri sistemski proizvodnji. Okvirno projekcijo dodatnih
proizvodnih zmogljivosti (približno 105 MW do leta 2015) prikazuje Slika 26. 
Predvidena skupna lokalna proizvodnja električne energije
(Slika 27) se po projekciji do leta 2015 poveča za približno 900 GWh (več kot
podvojitev glede na leto 2000).
Slika
27: Skupna lokalna proizvodnja električne energije: stanje, projekcija do 2020 
Projekcija uporabe OVE 
Električna energija iz OVE je obravnavana v predhodnem
poglavju, zato se v tem delu omejimo na toploto iz OVE in biogoriva. 
Toplota iz OVE 
Za dvig deleža OVE pri oskrbi s toploto na 25% do leta 2010
bo treba povečati obseg obnovljivih virov v primarni energetski bilanci glede
na leto 2000 za 4,0 PJ, od česar odpade na lesno biomaso 3,1 PJ, na bioplin in
geotermalno energijo po 0,4 PJ in na druge obnovljive vire 0,1 PJ. Za povečanje
rabe obnovljivih virov bo treba v obdobju od 2004 do 2010 letno instalirati
okoli 1500 kotlov v gospodinjstvih, 50 večjih kotlov in 3 do 5 daljinskih
sistemov na lesno biomaso, vgraditi 10.000 m² sončnih kolektorjev in 500
toplotnih črpalk ter podpreti več projektov za izkoriščanje bioplina in
geotermalne energije. 
Za doseganje 25% deleža obnovljivih virov pri oskrbi s
toploto do leta 2010 je treba izdati predpis o obvezni analizi možnosti uporabe
biomase v sistemih daljinskega ogrevanja. 
Dodatni ukrep, ki bo pomembno prispeval k uvajanju biomase,
je vzpostavitev trga z lesno biomaso. Odsotnost trga z biomaso je namreč ena
izmed poglavitnih ovir za hitrejše uveljavljanje biomase. Organiziran trg bo po
eni strani uporabnikom biomase zagotavljal gorivo po konkurenčnih cenah, po
drugi strani pa bo proizvajalcem biomase zagotavljal možnost ponudbe oziroma
prodaje njihovega proizvoda. Pri vzpostavitvi trga s lesno biomaso je potrebno
sprejeti standarde za delitev lesne biomase na lesno biomaso za energetsko rabo
in lesno biomaso za industrijsko predelavo. Za zagotovitev stabilnosti trga, je
potrebno sprejeti standarde za kakovost in vrste proizvodov lesnih pelet in
drugih lesnih kuriv. 
Biogoriva za transport 
Biogoriva kot edina domača goriva za transport povečujejo zanesljivost
oskrbe, zmanjšujejo vplive na okolje, povečujejo zaposlenost v kmetijstvu,
pozitivno vplivajo na regionalni razvoj ter ohranjanje kmetijskih površin in na
kakovost njihovega izkoriščanja. Za zagotovitev 2% deleža biogoriv za transport
do leta 2005, je treba pripraviti predpis o obveznem minimalnem deležu biogoriv
po posameznih letih do 2005. Ob tem je treba upoštevati potenciale in omejitve
slovenskega kmetijstva za proizvodnjo surovin za biogoriva. Za komercialno
uporabo biogoriv je treba znižati oziroma opustiti trošarino na biogoriva, saj
se cenovno le tako lahko primerjajo s fosilnimi gorivi.
6.2 Tehnološki razvoj in nove tehnične možnosti v energetiki
Nove tehnologije na področju energetskih dejavnosti so
ključnega pomena za načrtovanje bodoče oskrbe z energijo. Rešijo lahko
marsikatero vprašanje učinkovite rabe energije in uporabe obnovljivih virov in
tudi marsikatero pereče vprašanje okolja. Zmotno je prepričanje, da lahko z
novimi tehnologijami v celoti rešimo energetska vprašanja, ki bi jih morali
rešiti s trajnostnim ravnanjem do okolja, v katerem živimo. 
Nove tehnologije na področju energije lahko razdelimo v dve
skupini: 
-       
tehnologije za učinkovito rabo energije in ravnanje z energenti in
surovinami, 
-       
nove tehnologije za proizvodnjo, prenos in distribucijo energije ter
varovanje okolja. 
Tehnološke inovacije na področju učinkovite rabe energije
morajo postati oziroma so že eden od temeljnih programov v industriji in
proizvodnji naprav, ki rabijo energijo. Uvajanje energetskih nalepk je velik
prispevek k temu, da industrija krepi raziskave in tehnološke inovacije v tej
smeri. Energetska izkaznica stavb bo poleg predpisov o toplotni zaščiti
spodbudila tehnološki razvoj na področju izolacijske tehnike in instalacij v
gradbeništvu. 
Velik napredek je povzročila tudi okoljska IPPC Direktiva
(dokončna implementacija 2007) in razvoj BREF dokumentov. BREF dokumenti so
neobvezne smernice za pomoč posameznim industrijskim panogam pri doseganju
pogojev iz okoljskih dovoljenj, ki se izdajajo na podlagi IPPC Direktive, in
sicer tako, da opredeljujejo najboljšo razpoložljivo tehnologijo za posamezno
panogo (BAT). Med drugimi normativi BREF dokumenti opredeljujejo tudi optimalno
oziroma referenčno porabo energije. Prilagajanje panog tem normativom bistveno
prispeva k tehnološkim posodobitvam in spodbujanju inovativnosti ter varčevanju
z energijo. 
Poleg zgornjih ukrepov za direktne tehnološke izboljšave je
Evropska Komisija za obdobje 2003-2006 predlagala nov akcijski program
"Inteligentna energija za Evropo" (COM (2002) 162), ki naj bi
nasledil prvi okvirni energetski program, ki se je iztekel leta 2002. Program
sam sicer ni direktna podpora razvoju tehnologij, namenjen je predvsem
promociji novih tehnologij, ozaveščanju in uvajanju BAT oziroma "Best Practice"
principom na področju obnovljivih virov, učinkovite rabe in tudi prometa.
Proračun programa je 200 mio EUR, denar naj bi se razdelil v okviru
podprogramov ALTENER (obnovljivi viri), SAVE (energetska učinkovitost) in kar
je še posebej pomembno v okviru STEER (energetska učinkovitost v transportu).
Nadaljevanje sodelovanja Slovenije v teh programih je bistvenega pomena za
promocijo tehnoloških inovacij na področju URE in OVE v državi. 
Pri razvoju novih energetskih tehnologij na področju
obnovljivih virov za proizvodnjo električne energije je pred industrijo in
raziskovalnimi institucijami še veliko dela. Sedanje nižanje cene električne
energije, predvsem na račun elektrarn, negativno vpliva na intenzivnost in
finančno podprtost teh aktivnosti. Številne tehnologije OVE so šele na začetku
komercializacije in upoštevajoč dejstvo, da gre običajno za manjša postrojenja,
so razumljivi tudi visoki investicijski stroški za te elektrarne. Dober primer,
kako z razširjenostjo oziroma masovnostjo padajo investicijski stroški in raste
tehnološka učinkovitost, je vetrna energija, ki je danes že povsem na cenovnem
nivoju konvencionalnih energetskih tehnologij. Vetrne elektrarne so, od
skromnih začetkov pred 15-20 leti z močmi nekaj 10 do največ 100 kW po enoti,
prišle danes na 4 MW in več po enoti. Danes so samo v Nemčiji postavljene
vetrne elektrarne z instalirano močjo več kot 12.000 MW, v Španiji 4.830 MW in
na Danskem 2.880 MW. Velika pričakovanja tehnološkega preboja v 21. stoletju so
pri fotovoltaiki, medtem ko tehnologije za proizvodnjo električne energije iz
biomase, geotermalne energije in energije bibavice in valov obetajo manj
revolucionarnih odkritij. 
Velika pričakovanja so na področju termoelektrarn oziroma
uporabe fosilnih goriv za proizvodnjo električne energije. Razvoj gre v smeri
doseganja čim višjih izkoristkov pri uveljavljenih energetskih napravah
(plinske turbine, plinsko-parni kombinirani cikli) ter predvsem na področju
manjših moči, številne tehnologije gorivnih celic. Pri gorivu, ki ga je na svetu
največ in je tudi najcenejše, premogu, gre razvoj v smeri povečanja energetskih
izkoristkov in k odpravljanju negativnih učinkov na okolje. 
Čeprav so se ZDA odločile, da ne bodo ratificirale Kjotskega
protokola, so sprožile akcijo za reševanje problematike TGP s tehnološkimi
ukrepi. Ameriška vlada (DOE, Department of Energy) je skupaj z industrijo
pričela program, ki naj bi v naslednjih petnajstih letih revolucionarno
spremenil proizvodnjo električne energije iz fosilnih goriv (predvsem premoga).
Gre za kombinirano uporabo večinoma že znanih tehnologij (uplinjanje fosilnih
goriv, izločanje CO2 iz goriv, gorivne celice in plinske turbine z
visokim izkoristkom) ter novih postopkov zajemanja in izločanja CO2
iz goriva ali dimnih plinov (sequestration). CO2 bi se odlagal v
različnih geoloških kavernah, predlagano je celo odlaganje v globinah oceanov,
razvijajo tudi verjetno najvarnejši način, tj. karbonatizacijo mineralov. 
Evropska energetska industrija se je tudi pričela
pripravljati na ameriško-japonski tehnološki izziv. Nekatere države, predvsem
Nemčija, v prvem obdobju do leta 2010 skušajo bistveno izboljšati izkoristke
termoelektrarn. Kot BAT za TE na premog velja za lignit izkoristek od 43-45% in
za premog 45-47%. Če te številke primerjamo s povprečnimi izkoristki naših TE,
potem vidimo, da gre za skoraj 50% boljše izkoriščanje fosilnih goriv in temu
primerno manjše izpuste TGP. Termoelektrarne na plinsko-parno tehnologijo naj
bi se do leta 2010 približale 65-odstotnemu izkoristku. Okoli leta 2020 naj bi prešli
v Evropi na uplinjanje premoga z zajemanjem CO2, okoli leta 2030 naj
bi tehnološki razvoj omogočal prehod na "brez ogljikovo" tehnologijo
in vzporedno s tem tudi "vodikovo" tehnologijo. 
Kljub tem tehnološkim napredkom in obetom pa je osnovna
rešitev človeštva v trajnostnem odnosu do energije. Reševanje energetske
potratnosti s tehnologijo lahko reši morda en problem, sproži pa številne nove.
Le razvoj, ki bo ohranjal naravno ravnovesje, lahko pripelje do resničnega
napredka človeštva. 
Tudi Republika Slovenija se bo morala vključiti v nove
tehnološke tokove. Po letu 2010 se bo v Evropi pričel pospešen proces zamenjave
elektrarn. Zaradi starosti več kot 40 let in zaradi rasti porabe energije, bo
do leta 2020 potrebno zamenjati približno 300.000 MW proizvodnih kapacitet.
Tudi naše elektrarne bodo morale biti nadomeščene z elektrarnami, ki bodo
temeljile na novih tehnologijah. 
Na področju raziskav in razvoja prej omenjenih novih
tehnologij Republika Slovenija nima industrije elektroenergetske opreme, ki bi
bila nosilec oziroma bi sodelovala pri tem razvoju. Transformacije v 90-ih
letih so ugasnile podjetja, kot so Hidromontaža, Metalna, ostali so le
Litostroj, Etra in manjši izdelovalci elektroenergetske opreme na
srednjenapetostnem nivoju. Vendar pa so ostala področja, kjer lahko predvsem
mala in srednja podjetja najdejo svojo tržno nišo in veliko pripomorejo k
realizaciji programov URE in OVE. To so proizvajalci termalnih sončnih
kolektorjev, večjih ali manjših kotlov na biomaso, danes že dobro razvita industrija
izolacijskih materialov in drugi.
6.3 Energetska politika in ukrepi za realizacijo oskrbe z
energijo
6.3.1 Glavne značilnosti energetske politike 
Energetska politika se bo izvajala večplastno: reševanje
energetskih problemov in prioritet na nacionalnem nivoju ter razreševanje
skupnih vprašanj v okviru EU. Poudarki bodo na razreševanju nasprotij med
trajnostnim razvojem družbe in nekaterimi posledicami liberalizacije trgov z
energijo. Bistvena vprašanja, na katera bomo morali odgovoriti bodisi z zakonodajo
bodisi z usmerjanjem in izobraževanjem ter davčno politiko, so: protislovnost
zahtev in pričakovanj porabnikov po čim cenejši energiji (predvsem električni
energiji) in umnim ravnanjem in varčevanjem z energijo, kako razrešiti
protislovnost med svobodno podjetniško iniciativo in omejenimi naravnimi,
okoljskimi in prostorskimi možnostmi, kako razmejiti resnične nacionalne
interese ter obveznosti, ki nam jih nalaga življenje v skupnosti ter kako
razločiti kratkotrajne in včasih tudi kratkovidne ukrepe od dolgoročne vizije
razvoja družbe in gospodarstva. 
Temeljna usmeritev v SGRS je uravnovešen ekonomski razvoj po
okoljski, socialni in gospodarski plati. Ta usmeritev je skladna tudi z
evropsko politiko in integracijo okolja in energetike. Znani cilji Bele knjige
Evropske komisije iz leta 1996 kot so: 
-       
splošna konkurenčnost, 
-       
zanesljivost oskrbe in 
-       
zaščita okolja 
še vedno veljajo, vendar je v okviru teh ciljev treba
poudariti naslednje: 
-       
V okviru splošne konkurenčnosti je treba odpraviti ovire med državami in
območji, kar naj bi vodilo do socialne in ekonomske kohezije držav. Poudarek je
tudi na izvajanju javnih obveznosti (Public Service Obligation) in kako jih
zagotavljati na najbolj transparenten način, tako da bodo zagotovljene pravice
vsakogar, da ima pod razumnimi pogoji zagotovljen dostop do energetskih
storitev ter kako zagotoviti oskrbo in zanesljivost oskrbe v izjemnih
situacijah in okoliščinah. 
-       
Na trgu energije je z učinkovitimi tržnimi mehanizmi potrebno zagotoviti
preglednost, si prizadevati za zniževanje tveganj in z njimi pogojenih vstopnih
ovir ter podpreti trajnost njegovega razvoja. 
-       
Na nivoju EU poiskati strateška partnerstva za dolgoročno stabilno
oskrbo z uvoženo energijo. 
-       
Na področju tekočih goriv povečevati skladiščne zmogljivosti (doma ali z
zakupom) za krizna obdobja ter podpirati podoben način reševanja izrednih
razmer pri zemeljskem plinu. 
-       
Zaščita okolja, poleg spodbujanja URE in OVE, bo usmerjena predvsem v
zmanjšanje izpustov TGP, kar je temeljna usmeritev, ki jo je treba izvajati
tako s fiskalnimi ukrepi (obdavčenje fosilnih energentov in električne energije
ter oprostitev za OVE in SPTE) kot tudi s tehnološkim razvojem in spodbujanjem
učinkovite pretvorbe fosilnih goriv. 
  
6.3.2 Osnovne smernice energetske politike za posamezne
sektorje oskrbe z energijo 
Električna energija 
Direktivo 96/92 je zamenjala Direktiva 2003/54. Določila
slednje bodo morale države članice v enem letu vnesti v svoje nacionalne
zakonodaje. V institucionalnem pogledu, ki se nanaša na organizacijo trga z
električno energijo, direktiva ne prinaša bistvenih novosti. V skladu z
usmeritvami direktive bo: 
-       
do 1. 7. 2004 formalno odprt trg za vse negospodinjske odjemalce, 
-       
do 1. 7. 2007 odprt notranji trg z električno energijo za vse odjemalce.
Nova direktiva in tudi naša novelirana zakonska ureditev
področja se ukvarjata z vprašanji, ki so bila doslej pomanjkljivo obdelana in
za katera je upravičen dvom, da jih bo trg rešil sam od sebe. Med takšna
vprašanja lahko štejemo: 
-       
Izvajanje obveznosti javne službe in zaščita porabnikov. Ob tem je treba
omeniti tudi ukrepe za zaščito ranljivih ali ogroženih kategorij porabnikov. 
-       
Omogočanje razpisov za nove proizvodne zmogljivosti ter razpisov za URE
in DSM ukrepe ter za proizvodnjo električne energije iz OVE. Za izvedbo razpisa
se določi poseben organ. V našem primeru je to lahko tudi ELES. 
-       
Možnost je dana tudi tako imenovanim direktnim linijam, kar bo še bolj
obremenilo razpoložljiv prostor v Sloveniji. 
-       
Poudarek je tudi na obveščanju porabnikov o poreklu električne energije,
s posebnim poudarkom na poreklu energije iz OVE. 
Poleg zgornjih vprašanj, ki bodo urejena v spremembah EZ,
bodo sestavni deli energetske politike: 
-       
Podpora ukrepom na strani porabe energije (Demand Side Management/DSM),
posebej pa zakonsko spodbujanje OVE in soproizvodnje. Podrobnejši ukrepi na tem
področju so prikazani v posebnem poglavju. 
-       
Vzpostavitev tesnejših relacij med državami EU na področju projektov
tržne transparentnosti, varnosti omrežij, zaščite investiranja in
identifikacije projektov skupnega interesa. Pri tem je treba poudariti predvsem
dolgoročne pogodbe in sporazume o skupni proizvodnji. 
-       
Iskanje odgovorov za prihodnost jedrskih elektrarn, predvsem v smislu
varnostnih standardov ter transporta in predelave jedrskih odpadkov. V EU in
tudi v Republiki Sloveniji je približno 35% vse električne energije proizvedene
v jedrskih elektrarnah, s čimer se prihrani več kot 300 mio ton CO2
(to je enako polovici izpustov iz vseh vozil na cestah EU). 
V smislu zanesljivosti oskrbe se bo z uvajanjem prehoda s
premoga na zemeljski plin uvozna odvisnost države bistveno povečala. Dosedanja
proizvodnja električne energije v Sloveniji je bila uvozno neodvisna (jedrska
energija se ne šteje za uvozni energent). Zato bo potrebno intenzivno sodelovanje
v okviru zagotavljanja dolgoročne zanesljivosti oskrbe z zemeljskim plinom v
povezavah z državami članicami EU in še posebej z dobavitelji izven EU. 
Iz razlogov ekonomičnosti gradnje večjih objektov in drugih
ekonomskih razlogov bo Republika Slovenija iskala možnosti gradnje teh v
sosednjih in tretjih državah v obliki kot to dopušča zakonodaja v teh državah
in interesi gospodarskih družb. Pri tem so predvsem mišljene sodobne
tehnologije, ki bodo uporabljene v energetskih objektih na uvožen premog, hidroelektrarnah
in jedrskih elektrarnah. 
Drugi ukrepi, ki jih bomo izvajali z energetsko politiko, so
naslednji: 
-       
V okviru kriterijev dispečiranja na prenosnem omrežju bo dana prednost
dispečiranju električne energije elektrarn na OVE iz soproizvodnje in iz termoelektrarn,
ki uporabljajo selekcionirane komunalne odpadke. 
-       
Zaradi zagotavljanja zanesljivosti oskrbe, ki jo bo možno zagotavljati v
obsegu 15-odstotne primarne energije za proizvodnjo električne energije, bo
dana prednost termoelektrarnam na domači premog. Po prenehanju proizvodnje
premoga v Zasavju je treba ta mehanizem uporabiti za TEŠ. 
-       
Za Premogovnik Velenje je treba pričeti izvajati ukrepe, ki jih dopušča
uredba Sveta št. 1407/2002. 
Proces privatizacije elektroenergetskega sektorja je šele na
začetku. V prejšnjih letih je prišlo do prenosa manjšega lastniškega deleža
podjetij na pooblaščene investicijske družbe (približno 20%). Podjetji ELES in
slovenski del NEK sta ostali v 100-odstotni neposredni in posredni državni
lasti. 
Osnovno vprašanje je, ali je treba energetska podjetja
privatizirati in zakaj, ter katera podjetja in kdaj. V preteklih letih smo bili
v Evropi priče intenzivne privatizacije ter prodaje deležev v številnih
elektroenergetskih družbah. Velika podjetja, vertikalno integrirana, predvsem v
Nemčiji in Franciji, so se intenzivno horizontalno širila z nakupi podjetij v
drugih državah ter tudi z vstopi v druge panoge dejavnosti (multiutility
družbe). Danes smo soočeni s prezadolženostjo teh podjetij in padanjem njihovih
bonitet. Donosi v prevzetih družbah ne prinašajo ustreznih povračil
investitorjem. Razmere za privatizacijo našega elektrogospodarstva v tem
trenutku v večjem obsegu niso primerne, razen z dokapitalizacijo zaradi
izgradnje novih kapacitet. 
Glede na niz prednosti, ki jih bo elektroenergetski sistem
dajal proizvajalcem električne energije z domačim energentom, ni smotrno
planirati privatizacije z bistveno večjimi deleži v tem segmentu. Ravno tako so
hidroelektrarne z dolgoletnimi koncesijami in vplivi na okolje v specifičnem
nacionalnem položaju, kar velja tudi za NEK. Odprta za strateške partnerje pa
ostajajo podjetja, ki nujno potrebujejo finančne vire za tehnološko
prestrukturiranje predvsem za prehod z uvoženega premoga na zemeljski plin ali
za nove investicije v termoelektrarne na zemeljski plin. 
Zemeljski plin 
Oskrba z zemeljskim plinom je področje, ki je predmet
skupnega reguliranja na nivoju EU. Začetki urejanja oziroma liberalizacije trga
z zemeljskim plinom so dani že z Direktivo 98/30, z novo direktivo 2003/55 pa
se trg v razmeroma kratkem roku v celoti liberalizira. Po veljavnem EZ sta
prenos in upravljanje prenosnega omrežja za zemeljski plin obvezni republiški
gospodarski javni službi. Dostop tretje strani do omrežja zemeljskega plina je
bil možen na podlagi pogajanj, večji odjemalci so bili po EZ upravičeni
odjemalci. 
V skladu z novo (plinsko) direktivo morajo dejavnosti
upravljanja prenosnega omrežja in prodaje zemeljskega plina opravljati ločene
pravne osebe, pri čemer pa je dobava zemeljskega plina povsem prosta tržna
dejavnost. Od prvega julija 2004 bodo postali upravičeni odjemalci vsi razen
gospodinjstev, od prvega julija 2007 pa tudi gospodinjstva. Dostop do omrežja
bo reguliran z vnaprej znanimi tarifami, ki jih bo določala ali odobravala
Agencija za energijo. Distribucijska podjetja bodo morala voditi ločene
računovodske evidence za dobavo plina in transport po distribucijskem omrežju. 
Podobna transparentna pravila reguliranega dostopa bodo
veljala tudi za skladišča zemeljskega plina in skladišča utekočinjenega
zemeljskega plina. 
Za nafto postaja zemeljski plin najpomembnejši energent v EU.
Pomembno dejstvo je, da bo Norveška, ki ima največje rezerve zemeljskega plina
v Evropi, popolnoma integriran del skupnega plinskega trga, kar bo znatno
zmanjšalo uvozno odvisnost. Vendar bo kljub temu razširjena EU na področju
plina 35-40% uvozno odvisna. 
Bistveni element energetske politike Republike Slovenije pri
oskrbi z zemeljskim plinom bo, kako zagotoviti zanesljivost oskrbe. Republika
Slovenija bo morala na nek način zagotoviti pogoje za sklepanje dolgoročnih
pogodb z obstoječimi ali novimi dobavitelji zemeljskega plina. V Sloveniji tudi
ni skladišč za zemeljski plin, možno pa jih je najeti v sosednjih državah in
tudi na ta način seveda pod posebnim režimom zagotoviti višjo stopnjo
zanesljivosti oskrbe z zemeljskim plinom. 
Evropska komisija pripravlja tudi direktivo za zagotavljanje
zanesljive oskrbe z zemeljskim plinom v državah EU. Upravičena je bojazen, da
po odprtju trga komercialna naravnanost dobaviteljev ne bo posvečala pretirane
pozornosti zagotavljanju zanesljivosti oskrbe. Zanesljivost oskrbe bo za njih
verjetno le strošek, ki ga bodo težko uveljavili na komercialnem trgu.
Predlagano je oblikovanje minimalnih standardov za zanesljivost (kako zaščititi
neprekinljive odjemalce, ki nimajo možnosti zamenjave goriva, v primeru izpada
največjega vira za šestdeset dni, zagotavljanje oskrbe za 3 dni v 20-letnem
kriteriju nizkih temperatur ali ekstremno nizkih 20-letnih zim) ter niz
solidarnostnih ukrepov za reševanje v teh primerih. Prav tako je predlagana
koordinacijska skupina in regulacijski komite na nivoju EU, ki bi posredoval v
kriznih situacijah. Predlog direktive je še v fazi usklajevanja. 
Republika Slovenija podpira poskuse, da bi prišlo do organiziranega
pristopa pri zagotavljanju zanesljivosti oskrbe s plinom na nivoju EU. Zato bo
treba dejavnost zagotavljanja zanesljivosti oskrbe organizirati na nacionalnem
nivoju ter jo naložiti izvajalcu gospodarske javne službe. Ravno tako bo treba
enotno za vse države pripraviti jasne kriterije in navodila za postopke v
izrednih razmerah ter določiti izvajalce teh aktivnosti v izrednih oziroma
kriznih situacijah. 
Dolgoročne pogodbe so tudi pomembne za zanesljivo oskrbo. Le
na podlagi dolgoročnih pogodb lahko pride do realizacije kapitalsko intenzivnih
infrastrukturnih projektov. Treba je upoštevati, da je glede na specifično
gostoto energije, transport plina bistveno dražji od transporta tekočih goriv
ali električne energije. Zato je delež transportnih stroškov v ceni plina
bistveno večji od deleža transportnih stroškov v ceni omenjenih energentov.
Ustvariti bo potrebno kar se da stabilen pogodbeni okvir, ki bo dovoljeval
dolgoročno financiranje infrastrukturnih projektov zemeljskega plina.
Dolgoročne pogodbe so sicer v nasprotju z duhom liberaliziranih trgov, obenem
pa eden izmed načinov zagotavljanja zanesljivosti oskrbe. Zato bo na tem
področju potrebno najti optimum. 
Tekoča goriva 
Oskrba s tekočimi gorivi v Republiki Sloveniji poteka na
popolnoma komercialni osnovi. Tudi v EU je oskrba z nafto in naftnimi derivati
neregulirana. Obstaja pa dogovor o skupnem reševanju zanesljivosti oskrbe ter
preprečevanju naftnih šokov, ki imajo porazne posledice na gospodarstvo. 
Ekonomske študije kažejo, da porast cene sodčka nafte za 10
USD povzroči znižanje gospodarske rasti v industrijsko razvitih državah za
0,5%, v državah v razvoju pa za 0,75%. 
Glavna tveganja pri današnjih razmerah oskrbe s tekočimi
energenti so ekonomska, čeprav tudi fizičnih prekinitev (podobno kot v 80
letih) ne moremo povsem izključiti. 
Tri direktive določajo, da morajo države članice EU
oblikovati rezerve nafte in naftnih derivatov za 90-dnevno porabo. Evropska
Komisija lahko v izrednih razmerah določi ciljno zmanjšanje porabe v EU, vendar
je upravljanje z rezervami izključno v rokah držav članic. Nekatere rezerve
nafte in naftnih derivatov v državah članicah so, za razliko od Slovenije, kjer
jih upravlja ZORD, v rokah komercialnih družb. Evropska komisija se zaveda
pomanjkljivosti takšnih mehanizmov. Za ilustracijo lahko navedemo, da v ZDA
vlada razpolaga s strateškimi rezervami nafte, ki bodo v letu 2004 znašale 700
milijonov sodčkov. 
Mehanizem skupnih akcij v primeru kriz, ki je vzpostavljen v
okviru Pogodbe IEA, CERM mehanizem (Co-ordinated Emergency Response Measures),
za EU ni primeren, kajti sproži se le na podlagi popolnega soglasja 26
sodelujočih držav, od katerih jih je kar nekaj izven EU.
6.4 Finančna sredstva in viri za realizacijo energetske
politike
6.4.1 Trg energije 
Oskrba z energijo je gospodarska dejavnost, ki se udejanja na
trgu in bi morala biti izpostavljena tržnim zakonitostim. 
Uporabna vrednost energije je za posamezne porabnike zelo
različna. Odvisna je od vrste energijske storitve, vrste uporabnika in količine
ter je časovno spremenljiva. Za pogon novejših tehnologij je električna
energija nenadomestljiva, njena cena predstavlja zelo majhen delež celotnih
stroškov, njena uporabna vrednost pa je zelo visoka. 
Pri ogrevanju je možnost zamenljivosti različnih zvrsti
energije velika, uporabna vrednost pa se ravna po razpoložljivih alternativnih
možnostih, ki vključujejo tudi možnost boljše toplotne zaščite zgradb
(zamenljivost s kapitalom). Posamezni energenti so vsaj dolgoročno povsem
zamenljivi (konkurenca med gorivi). 
Za nekatere industrijske procese predelave materialov
(sušenje papirja ali lesa, elektrotermija, elektrokemija) predstavlja energija
znaten delež celotnih stroškov, hkrati pa je konkurenca med končnimi proizvodi
velika, včasih celo globalna, kot na primer pri kovinskih materialih in
polizdelkih. 
Goriva, ki se uporabljajo v prometu, imajo razmeroma veliko
uporabno vrednost, saj je mobilnost visoko vrednotena storitev. 
Razmerje med ceno in uporabno vrednostjo energije vpliva na
elastičnost porabe. Če se pri spremembi cene spremeni celotni obseg rabe
različnih zvrsti energije, govorimo o celotni elastičnosti ali navzkrižni
elastičnosti. Različna splošna, pogosto strokovno šibko utemeljena mnenja o
cenovni (ne)elastičnosti rabe energije so posledica pomanjkljivega uporabnega
znanja na tem področju, zlasti tudi razločevanja med elastičnostjo za posamezne
primere uporabe ter med kratkoročno in dolgoročno elastičnostjo. 
Uporaba tržnih mehanizmov za doseganje optimalnega razmerja
med udeleženci je vse bolj pogosta. Alternativa je plansko urejanje, ki pa je
bilo v nekaterih skrajnih izvedbah diskreditirano. Tudi trg lahko uporabimo le
kot enega izmed instrumentov za strateško optimizacijo energetike. Uspešni trgi
niso stihijski, ampak podrobno nadzorovani. V tem smislu "deregulacija"
ni ustrezen pojem, pač pa gre za "re-regulacijo", ponovno ureditev
trgovanja. 
V načelu trg z energijo, razen pravnega regulatornega
okvirja, naj ne bi potreboval vpletanja države z državnimi ali javnimi
subvencijami. Vsak tak poseg bi porušil ravnovesje. Poseganje države na trg
energije se zato presoja na podlagi dovoljenih ali nedovoljenih državnih
pomoči, tako pri nas kot v Evropski uniji. 
Vendar pa je zagotavljanje energije oziroma energetskih
storitev dejavnost, ki bistveno in dolgoročno posega v naše okolje, običajno z
nepopravljivimi posledicami. Ravno tako je zagotavljanje oskrbe z energijo
strateško vprašanje delovanja nacionalne ekonomije, zato so, s stališča
nacionalne ekonomije, posegi države v občutljivih obdobjih nujni in upravičeni.
O optimizacijskem delovanju tržnih razmerij lahko govorimo
le, če je poskrbljeno za internalizacijo stroškov, ki se v poslovnem procesu ne
izkazujejo. Poleg vplivov na okolje in degradacije prostora, če jih v približku
lahko izrazimo z denarno protivrednostjo, gre tudi za posredne stroške družbe
na drugih področjih (na primer: delo specializiranih agencij in inšpekcij ter
specifično povečan obseg dela v zdravstvu, varnosti, šolstvu) in za
kompenzacijo strateških slabosti, na primer velike uvozne odvisnosti. 
V praksi internalizacija eksternih stroškov ni izvedena
zaradi številnih nasprotnih interesov, negotovosti in izvedbenih problemov.
Upravičen je tudi pomislek, da se na primer del s trošarino ali ekološko
dajatvijo zbranih sredstev ne namenja za preventivo ali sanacijo eksternih
vplivov. Možna je tudi nasprotna, spodbujevalna cenovna politika, z manjšo
fiskalno internalizacijo (obdavčenjem) ali celo s subvencijami nekaterih oblik
energije. V občutljivih razvojnih obdobjih je taka cenovna politika upravičena.
Zaradi velike družbene inercije pa usmeritev ostaja
nespremenjena, četudi so se razmere že diametralno spremenile. Internalizacija
vseh stroškov zlasti zaostaja na področju električne energije (poseben primer
so premogovniki – zapiranje premogovnikov, sanacija površin in
socialnokadrovski programi) ter pri proizvodnji nafte (sanacija naftnih vrtin).
V stoletnem obdobju razvoja industrializacije je bilo
spodbujanje začetne večje uporabe električne energije brez upoštevanja vseh
stroškov proizvodnje morda še razvojno upravičeno, vendar danes naraščajoči
okoljski pomisleki in izčrpana možnost količinskega razvoja narekujejo ravno
nasprotno strategijo, strategijo polne ali celo nadpovprečne internalizacije
stroškov oskrbe z energijo. 
6.4.2 Finančni in ekonomski instrumenti izvajanja
energetske politike 
Cilji ukrepov, ki bi jih izvajali s finančnimi instrumenti
cenovne politike energije, naj bi spodbudili razvite evropske države, da se
odrečejo sedanji porabi primarne energije in jo znižajo za 20–30%. Te cilje je
možno doseči tako, da se spremeni način življenja iz 20. stoletja, ki ga
označujeta množična proizvodnja in množična poraba oziroma potrošništvo s
skokovito porabo energije in surovin ter naraščajočo količino odpadkov. 
Trenutno se finančni in ekonomski posegi na trg energije
izvajajo neusklajeno z davčnimi ukrepi za druge družbene in gospodarske
dejavnosti, zato bo v prihodnje potreben usklajen sistem davčnih posegov. Glede
na članstvo Slovenije v EU bodo ti ukrepi morali biti, vsaj generalno,
usklajeni z ukrepi, ki bodo uveljavljeni v celotni skupnosti. 
Zelena davčna reforma, ki bi stimulirala vzdržno obnašanje
tako proizvajalcev kot porabnikov, je ena od pogosto navajanih rešitev za
izzive degradacije okolja zaradi nepravilnih signalov trga. Namen zelene davčne
reforme je rešiti opisani problem s prerazporeditvijo davčnih bremen iz davkov
na delo na davke na okolje (na uporabo energije ali drugih virov in surovin,
okoljsko nevarnih substanc in izdelkov) in z reformo politike subvencioniranja
(npr. ukinitev okolju škodljivih subvencij). Bistvena značilnost zelene davčne
reforme je, da uvedba novih okoljskih davkov ne vodi k splošnemu povečanju
davkov, ampak se davčno breme le prerazporedi. Čeprav imamo v Sloveniji razvit
sistem okoljskega obdavčenja, bi celovita zelena davčna reforma lahko
prispevala k večji energetski učinkovitosti in zmanjšanju stopnje
brezposelnosti, to je povečanju BDP. 
Financiranje socialne varnosti v Sloveniji teži k povečanju
obdavčitve dela za potrebe zagotavljanja socialne varnosti. Okoljski davki
lahko postanejo nadomestna davčna osnova za financiranje socialne varnosti, ki
ne podraži delovne sile, ampak obremeni razvrednotenje okolja. Na ta način bi
bila nenamenska (integralna) uporaba prihodkov od okoljskih davkov trajnostno
ustrezna rešitev, obdavčenje po okoljski osnovi pa bi postalo eden od stebrov
davčnega sistema. Okoljski problemi razvoja imajo tudi socialno podlago in
obratno. 
V odsotnosti mednarodno priznanih polnih cen energije je
postopna in dolgoročna dražitev energije ekonomsko najboljša garancija
energetskega razvoja v smeri zviševanja energijske učinkovitosti, varnosti
oskrbe in okoljske integriranosti. Energetska politika se opredeljuje za
dolgoročno dražitev energije tudi zaradi dosežene dokaj visoke nacionalne
ekonomske razvitosti, ki omogoča odmik od energijsko in surovinsko intenzivne
in celo potratne industrijske proizvodnje, ter zaradi dosežene kakovosti
življenja v Sloveniji omogoča miselne in vedenjske spremembe prebivalstva v
smer energijskega razvoja s poudarkom na učinkoviti rabi in izkoriščanju OVE. 
Glede na odprtost nacionalnih trgov v EU je bil sprejet
konsenz o enotnih osnovah obdavčevanja energije v okviru EU. Različna
intenzivnost obdavčenja lahko pripelje do neželenih učinkov, in sicer da bodo
države, ki ne izvajajo intenzivno trajnostno naravnane politike žele prednosti
(sicer kratkoročne) na račun doslednejših držav. 
Na sestanku v Barceloni marca 2002 so bile sprejete smernice
za nadaljnje odpiranje energetskih trgov v EU, istočasno pa so bile podane
zahteve, da se posredno s skupno regulativo o trgih sprejme tudi skupno
izhodišče za obdavčevanje energetskih proizvodov. Evropska komisija že
pripravlja smernico o obdavčevanju energetskih proizvodov in električne
energije. Čeprav so že v osnovnem tekstu izražene številne izjeme za posamezne
države in čeprav so predlagane za "energetsko intenzivna podjetja"
številne oprostitve in izjeme, predlog smernice kaže osnove skupne davčne
politike na področju energije. Z minimalno predpisano stopnjo bi se obdavčila
vsa tekoča goriva za energetsko in prometno porabo ter električna energija.
Države bi lahko vpeljale oprostitve za električno energijo, proizvedeno iz
obnovljivih virov ter v soproizvodnji, ki dosega visoke izkoristke in zemeljski
plin, če se le-ta šele uvaja v državo oziroma če ne dosega bistvenega deleža v
energetskih bilancah (15%) v 2000. 
Zaradi naraščajočih problemov s segrevanjem ozračja so mnoge
države uvedle tudi CO2 takso. Republika Slovenija je bila prva med
t.i. tranzicijskimi državami, ki je vpeljala tovrstno taksiranje energentov.
Taksa temelji na deležu ogljika v energetskem proizvodu. 
Pri CO2 taksi, ki jo bo država za določen segment
porabnikov ohranila tudi v prihodnje, je treba upoštevati, da: 
-       
je to samo eden od instrumentov v paketu ukrepov za znižanje izpustov
TGP, 
-       
naj bi bila taksa uvedena kot eden od elementov "zelene davčne
reforme", 
-       
bi se stopnja obdavčitve ali takse morala uvajati postopno, da ne bi
povzročila inflacijskih učinkov, 
-       
bodo potrebne oprostitve in izjeme, žal ravno na "energetsko
intenzivni industriji", če bi bila le-ta zaradi teh davkov izpostavljena
prehudi mednarodni konkurenci. 
Del prej omenjenih načel je zajet v osnutku nove smernice o
trgovanju z emisijami (dovolilnice za emisije) TGP. 
Naslednji finančni instrument so različne oblike dovoljenih
državnih pomoči za zaščito okolja. V to skupino spadajo tudi vsi ukrepi URE ter
OVE za proizvodnjo električne energije. Z enotnimi shemami naj bi se
zagotavljala pomoč okolju, istočasno pa naj se ne bi kršila pravila odprtega,
in po vstopu v EU, tudi skupnega trga. Osnovna principa, ki ju bomo pri
izpeljavi teh pomoči morali upoštevati, sta: 
-       
internalizacija stroškov, kar pomeni, da morajo biti stroški za zaščito
okolja ali trajnostnega ravnanja z energijo v celoti vključeni med proizvodne
stroške 
-       
princip oziroma načelo "onesnaževalec plača", kar pomeni, da
mora tisti, ki onesnažuje ali ne varčuje, poskrbeti za sanacijo okolja. 
Poleg zgornjih dveh principov je treba upoštevati tudi načelo
"dovoljenih" državnih pomoči, in sicer da so pomoči omejene,
kratkotrajne oziroma začasne in da morajo pomagati dosegati širše cilje na
področju okolja, razvoja regije oziroma da so namenjene izravnavanju
nesorazmerij iz preteklosti. 
Zaradi navedenih razlogov je treba izvajanje ukrepov URE in
uporabe OVE podpirati. V svetu so znani različni mehanizmi za spodbujanje URE
in OVE. Za utemeljitev izbranih mehanizmov v slovenski energetski politiki, jih
na kratko predstavljamo: 
Prostovoljni pristop 
temelji na prostovoljnem plačilu višje cene za
"zeleno" električno oziroma drugo energijo. Izvajanje tega programa
zahteva zelo veliko verodostojnost ponudnikov ter zelo velike promocijske
napore. Obstaja bojazen, da bi zagnanost čez čas ali v slabših gospodarskih
obdobjih popustila. 
Investicijske subvencije, davčne olajšave in oprostitve
taks 
Davčne olajšave pri investiranju v ukrepe URE so primerna
oblika spodbujanja. Olajšave pri investiranju ali celo subvencije za
investicije za OVE pa lahko povzročijo, da prejemnik pomoči nima interesa za
optimalno obratovanje ali delovanje naprave. 
Program zahteva nadzor in se obravnava kot državna pomoč.
Sprejemljiv je za nekatere oblike URE in za zagon pilotskih energetskih
tehnologij. 
Določene fiksne odkupne cene ali premije za odkup električne
energije iz elektrarn na OVE in soproizvodnje 
To je verjetno najučinkovitejši način za zagon investiranja v
elektrarne na OVE in v soproizvodnjo, ki zagotavlja optimalno obratovanje.
Stroški izvajanja sheme spodbujanja so zelo nizki. Je primerna oblika za
spodbujanje investicij pri malih podjetjih in pri lokalnih skupnostih.
Pomanjkljivost te sheme je, da med proizvajalci tovrstne električne energije ne
uvaja tržne tekme. 
Zeleni certifikat 
Prednost te sheme je uvajanje tržnih principov med proizvajalci
električne energije, tako da se ta mehanizem lahko umesti v liberaliziran trg z
električno energijo. Slabosti te sheme so visoki stroški vzpostavitve in
delovanja trga zelenih certifikatov ter investicijska negotovost pri
investicijskih vlaganjih v elektrarno. 
Javni razpisi 
Direktiva o odprtju trga z električno energijo omogoča tudi
tak način spodbujanja novih investicij, če avtorizacija ne da pričakovanih
učinkov in verjetno ga bo treba uporabljati. 
Izbrani finančni in ekonomski instrumenti v Republiki
Sloveniji 
V Republiki Sloveniji bi bilo primerno še naprej uporabljati
naslednje oblike spodbujanja URE in OVE: 
Investicijske subvencije ter oprostitve taks 
Ta oblika je že in bo tudi v bodoče uporabljena pri ukrepih
URE (gospodinjstva, industrija, investicije v okoljevarstvene naprave itn).
Spodbujanje se obravnava kot državna pomoč in sheme bodo prijavljene Komisiji
za državne pomoči. Vir sredstev za izvajanje teh oblik bo državni proračun. 
Sistem fiksnih odkupnih cen ali premij za odkup električne
energije od kvalificiranih proizvajalcev električne energije 
Ta oblika spodbujanja je na široko uveljavljena v članicah
EU. Iz Smernic Unije o državnih pomočeh za varovanje okolja (O.J. 2001/C 37/03)
bi bilo možno zaključiti, da gre za obliko državnih pomoči, vendar je Evropsko
sodišče v zadevi Preussen Elektra A.G. proti Schleswag A.G. leta 2001
razsodilo, da ne gre za državno pomoč. 
Financiranje spodbud poteka na osnovi zagotovljene cene
električne energije. Razlika med aktualno tržno ceno in plačano ceno
proizvajalcem se pokriva iz dodatka k omrežnini, ki bremeni vse porabnike
električne energije v Republiki Sloveniji. Shema je za državni proračun
nevtralna. 
Prostovoljni pristop 
Ob omenjenih načinih spodbujanja je porabnikom energije
potrebno zagotoviti tudi možnost, da se sami odločijo za nakup energije iz
obnovljivih virov energije. 
6.4.3 Potrebna finančna sredstva za izvajanje programov URE
in OVE 
Kot osnova za oceno potrebnih finančnih sredstev so bili
uporabljeni podatki o ukrepih za povečanje učinkovitosti rabe energije in
povečanju deleža obnovljivih virov v energetski bilanci Republike Slovenije, ki
izhajajo iz strateških študij razvoja energetike ter podatki o planiranih
instrumentih energetske in okoljske politike na področju URE in OVE. Pri oceni
potrebnih sredstev je bil uporabljen sektorski pristop, pri čemer je glavnina
finančnih sredstev namenjena učinkoviti rabi energije v gospodinjstvih, za
večjo energetsko izrabo lesne biomase. 
Tabela 13 prikazuje predvidena povprečna letna sredstva,
potrebna za obdobje od leta 2004 do 2010 za URE in proizvodnjo toplote iz OVE.
Del teh sredstev bo iz državnega proračuna, del iz strukturnih skladov EU, del
pa iz drugih mednarodnih organizacij (Svetovna banka). Pričakuje se, da bo
zaradi višjega nivoja ozaveščenosti porabnikov energije in dobrih zgledov ob
določeni stopnji finančne pomoči prišlo tudi do večjega vključevanja zasebnega
kapitala, s čimer bo dosežena optimalna uporaba proračunskih sredstev.
Tabela
13: Ocena finančnih sredstev potrebnih za izvajanje
Finančna sredstva za izvedbo programov na letnem nivoju
znašajo 14,0 milijard tolarjev. Skupni stroški programov v obdobju 2004 do 2010
znašajo 98,0 milijard tolarjev. 
Finančna sredstva, navedena pod subvencijami za URE in OVE,
bi se v odvisnosti od finančnega instrumenta dodeljevala kot neposredne
subvencije v obliki ugodnih kreditov s subvencioniranjem investicij v URE do
30% in s subvencioniranjem obrestne mere oziroma kot olajšave pri plačevanju CO2
takse. 
Za uresničitev ambicioznih ciljev energetske politike bo
treba v obdobju 2004-2010 za spodbujevalne programe za URE in OVE zagotoviti
znatna finančna sredstva (Tabela 13). S subvencioniranjem investicij za URE do
30% in za OVE do 40% bomo spodbudili občane, gospodarske družbe in javne
ustanove, da bodo zagotovili glavnino potrebnih investicijskih sredstev. 
V naslednjem obdobju bo treba pripraviti ustrezne finančne
mehanizme za financiranje ukrepov spodbujanja URE ter za realizacijo ciljev
Kjotskega protokola. Finančni mehanizmi bi morali biti v skladu s politiko EU o
obdavčevanju energije in pravili o državnih pomočeh. 
Potrebna sredstva za izvajanje programov URE in OVE
predstavljajo manjši del vseh sredstev, zbranih iz energetskih davčnih
obremenitev in taks.
Slika
28: Sredstva zbrana od davkov in taks na energijo do leta 2010 
6.4.4 Potrebna finančna sredstva za spodbujanje električne
energije iz OVE in soproizvodnje 
Za doseganje postavljenih ciljev deleža električne energije
iz OVE in iz soproizvodnje je treba zagotoviti sredstva za subvencioniranje
električne energije. Subvencionirala se bo samo soproizvodnja električne
energije iz lesne biomase, ki ni primerna za industrijsko predelavo (v skladu s
definicijo v poglavju 6.1.7.). Kot subvencijo opredeljujemo samo del odkupne
cene električne energije od kvalificiranih proizvajalcev, ki predstavlja
razliko med odkupno ceno in ceno, po kateri upravljalci omrežij električno energijo
prodajo. Kot predvideno tržno ceno v letu 2002 oziroma 2003 vzamemo ceno 8
SIT/kWh, kar se v daljšem obdobju ujema s ceno na trgu električne energije.
Predvidena tržna cena leta 2010 bo 8,78 SIT/kWh, to je cena, ki jo v različnih
študijah ocenjujejo kot tako imenovano dolgoročno tržno ceno električne
energije. 
Pokritje razlike med povprečno ceno na trgu električne
energije in administrativno določeno ceno bodo nosili vsi potrošniki v okviru
stroškov za uporabo omrežja za vsako porabljeno kWh. Ta shema spodbujanja je
proračunsko nevtralna. Skupni znesek za subvencioniranje kvalificiranih
proizvajalcev v letu 2002 je znašal 4,2 milijarde tolarjev, kar je obremenilo
ceno za uporabo omrežij za 0,38 SIT/kWh za vso energijo, transportirano preko
javnega elektroenergetskega omrežja. 
Navedeni znesek se bo zaradi večjih količin proizvedene
električne energije do leta 2010 povečal na 10,4 milijard tolarjev, kar bo
obremenilo ceno za uporabo omrežij z 0,74 SIT/kWh, od tega 0,29 SIT/kWh za
električno energijo iz elektrarn na OVE in 0,45 SIT/kWh za električno energijo
iz soproizvodnje. Predvideno je, da bodo stroški v vmesnih letih naraščali
linearno. To so zneski, ki so potrebni v primeru povprečne vodnatosti pri
proizvodnji velikih hidroelektrarn, ki se bo glede na izračune pojavila s
50-odstotno verjetnostjo (Slika 29). 
V primeru manjše vodnatosti in s tem manjše proizvodnje
električne energije iz velikih hidroelektrarn se navedeni zneski bistveno
povečajo, če želimo izpolniti postavljen cilj deleža električne energije iz
OVE. V tem primeru bi morala v letu 2010 skupna sredstva za subvencijo znašati
13,5 milijard tolarjev, kar bi vsako kilovatno uro obremenilo z 0,97 tolarjev.
Slika
29: Subvencije in obremenitve omrežnine za kvalificirane proizvajalce
električne energije do leta 2010 
6.4.5 Potrebna finančna sredstva za realizacijo projektov
za oskrbo z električno energijo in zemeljskim plinom 
Oskrba z energijo zajema, poleg elektrike in zemeljskega
plina, tudi oskrbo s tekočimi gorivi, trdimi gorivi ter oskrbo s toploto. Kljub
izrednemu pomenu, ki ga imajo tekoča goriva v nacionalni energetski bilanci, je
oskrba z njimi že desetletja komercialna dejavnost. Država je vključena v
oskrbo predvsem z zagotavljanjem ustreznih državnih rezerv (financiranje teh
rezerv se izvaja z dodatkom k ceni tekočih goriv), z davčno politiko in s
sistemom trošarin, načrti oskrbe v kriznih razmerah ter z različnimi shemami
spodbud za varčevanje. 
Oskrba države z električno energijo in zemeljskim plinom
temelji na energetskih omrežjih. Temeljno načelo evropske energetske politike
je nediskriminatoren in reguliran dostop do omrežja. Odstopi od tega načela so
možni le v izjemnih primerih. Za uporabo omrežja je potrebno plačati »ex ante«
(v naprej) določeno omrežnino oziroma tarifo za uporabo omrežja. Strukturo in
višino teh tarif odobrava (trenutno za električno energijo, v bodoče tudi za
zemeljski plin) Agencija za energijo. Tarifa mora pokriti upravičene stroške
delovanja teh omrežij in povračilo sredstev vloženih v širitev omrežij. Poleg
teh stroškov je potrebno pokriti tudi t.i. »sistemske storitve« upravljavcev
omrežja; to so stroški za tisti del energije, ki jo upravljalec omrežja
potrebuje za delovanje omrežja oziroma sistema. 
Proizvodnja električne energije in trgovanje z njo ter nakup
in prodaja zemeljskega plina sta komercialni dejavnosti, ki ju izvajajo
samostojne pravne in (teoretično) fizične osebe. Kakršnokoli vpletanje države
(tudi kot lastnika) v poslovanje, ki izhaja iz okvira normalnih poslovnih
odločitev ali državna direktna ali posredna finančna podpora tem podjetjem
(dokapitalizacija, subvencije, davčne oprostitve, državna poroštva in podobno)
je lahko obravnavano kot nedovoljena oblika državnih pomoči. To je pomembno
dejstvo, ki ga je potrebno upoštevati pri odločanju o preskrbi z energijo v
državi. 
Vsa potrebna finančna sredstva za realizacijo investicijskih
projektov za proizvodnjo električne energije bodo morala zagotoviti podjetja
sama, bodisi iz lastnih skladov, bodisi s komercialnimi posojili, eventualno
tudi z obveznicami ali/in s sovlaganjem domačih in tujih investitorjev. 
Liberalizacija trga z električno energijo, posebno
proizvodnje, je pripeljala do precejšnje investicijske negotovosti. Poleg
nizkih cen na pragu elektrarn, ki so veljale v preteklih letih, je prisotna
tudi velika negotovost glede možnosti prodaje električne energije in povrnitve
vloženih sredstev. 
V številnih državah EU smo soočeni s pomanjkanjem naložb v
proizvodnjo električne energije (delno tudi v prenosno omrežje, posebno med
državami). Zadnja direktiva o električni energiji (2003/54) se tega zaveda in
dopušča, v izjemnih primerih (gre za nezaželen poseg v delovanje trga), razpis
za zagotovitev novih proizvodnih zmogljivosti. Običajno je sestavni del razpisa
tudi predvidena subvencija, ki bo v določenem obdobju zagotovljena izbranim
ponudnikom, ki bodo zgradili nove elektrarne. Odobrena subvencija bo kot
dodatek k tarifi za uporabo omrežja, bremenila vse porabnike električne
energije. 
V primeru, da prostovoljne investicijske odločitve ne bodo
zagotovile potrebnih objektov za proizvodnjo, bo morala država organizirati
prej omenjeni razpis za nove zmogljivosti. Razpis bo moral biti usklajen z
Evropsko komisijo in tako pripravljen, da bo zagotovljeno uresničevanje tudi
drugih ciljev (varovanje okolja, varčevanje, povečanje deleža OVE in
soproizvodnje) ter bo spodbujena konkurenca na trgu in preprečeno izkoriščanje
eventualnih monopolnih prednosti. 
Za realizacijo širšega programa
izgradnje elektroenergetskih objektov za proizvodnjo električne energije so
potrebna naslednja, zelo okvirna, finančna sredstva:


 

objekti zgrajeni 
do leta 2010

objekti zgrajeni
do leta 2020


Elektrarne

166 mlrd SIT

394 mlrd SIT


Prikazane številke so zgolj grobe
ocene in zajemajo le tiste objekte, kjer se kot potencialni investitorji
pojavljajo obstoječa energetska podjetja. 
Za realizacijo razvojnih načrtov
podjetij, ki izvajajo prenos in distribucijo električne energije v obdobju 2003
– 2012 so ocenjena naslednja investicijska vlaganja v prenosno in
distribucijsko omrežje:


objekti prenosnega omrežja

90 mlrd SIT


objekti distribucijskega omrežja

199 mlrd SIT


Skupaj

289 mlrd SIT


Naložbe v zgornje objekte se bodo
povrnile skozi "omrežnino" oziroma skozi ceno za uporabo omrežja. 
Za realizacijo 10 letnih naložb
pri prenosnem omrežju izvajalca javne službe prenosa zemeljskega plina bodo
potrebna naslednja finančna sredstva:


plinovodi in
  kompresorske postaje
(velika verjetnost) do
  leta 2012

 
39 mlrd SIT


plinovodi (manjša
  verjetnost) do leta 2012

11 mlrd SIT


Skupaj

50 mlrd SIT


Program naložb v plinovodno omrežje
je indikativen in bo potrjen s sprejemom razvojnih načrtov. Del investicijskih
stroškov bo bremenil tranzit zemeljskega plina, razlika pa bo bremenila
porabnike zemeljskega plina v Sloveniji.
6.5 Vpliv razvoja rabe in oskrbe z energijo na okolje in
prostor
6.5.1 Energetika in okolje 
Raba in pretvarjanje energije povzroča na več segmentih
velike pritiske na okolje. Ključni izzivi tu in zdaj so predvsem zaradi: 
-       
vpliva energetskih dejavnosti na podnebne spremembe in rabo naravnih
virov, 
-       
specifičnih pritiskov na naravo in biološko raznovrstnost, predvsem
preko zakisljevanja okolja in v povezavi s posegi v prostor, 
-       
vplivov na zdravje ljudi kot posledica kakovosti zraka v urbanem okolju
in 
-       
energetskih odpadkov, predvsem jedrskih ter sanacije starih bremen. 
Za posamezne dejavnostih v sektorju je pomembno tudi
obremenjevanje voda (mehansko in kemično onesnaženje, temperaturno
obremenjevanje, evtrofikacije, zamuljevanja, spremembe vodnih režimov),
degradacija površin, emisije strupenih snovi in težkih kovin ter zagotavljanje
jedrske varnosti. 
Energetske dejavnosti pa niso izključno vir pritiskov na
okolje, temveč lahko tudi blažijo obremenitve okolja iz drugih dejavnosti, kot
npr. pri energetskem izkoriščanju biogenega metana. 
Okoljski cilji se oblikujejo po posameznih okoljskih temah in
so pretežno jasno izraženi in tudi ovrednoteni v obveznih in neobveznih
standardih ter predpisih (zadevajo onesnaževalca) in v mednarodnih dogovorih
(za Slovenijo kot celoto). Uveljavljajo se tudi lokalni predpisi ter cilji
lokalnih skupnosti, predvsem pri vprašanjih kakovosti zraka. Večina okoljskih
ciljev se dokaj hitro spreminja in zaostruje bodisi zaradi novih znanj ter
posledično dostopnostjo čistejših tehnologij, bodisi zaradi novih spoznanj o
škodljivih vplivih ali zaradi prilagajanja lokalnim pogojem (npr. podnebnim ali
pa ranljivosti okolja) ali pa celo kot posledica politične sprejemljivosti.
Opaziti je tudi postopnost zastavljanja ciljev v mednarodnih dogovorih, kot
npr. vidimo pri razvoju žveplovih protokolov. Nekatera okoljska vprašanja se
izmikajo kvantifikaciji. Razlogov za to je več, poleg neraziskanih škodljivih
vplivov so težave tudi z objektivnimi merili pri vrednotenju dolgoročnih
učinkov in/ali tveganj. Tovrstna vprašanja zahtevajo poleg strokovnih presoj
posameznih strok tudi širše družbeno vrednotenje ter pri tem med drugimi
postopki tudi ustrezno udeležbo javnosti pri odločanju. 
Za Slovenijo so prednostni cilji varstva okolja opredeljeni v
Nacionalnem programu varstva okolja. Ti so: 
-       
uspešno dokončanje zastavljenih programov varstva zraka, in njihova
dopolnitev s programi zmanjševanja imisijskih koncentracij troposferskega ozona
in drugih škodljivih snovi ter emisij TGP, 
-       
izboljšanje stanja vodnega okolja, 
-       
uveljavitev sodobnih oblik ravnanja z odpadki, 
-       
ohranjanje in varstvo biotske raznovrstnosti in genskih virov. 
Prav tako je treba poudariti, da je prednostni cilj tudi
krepitev institucij varstva okolja na vseh ravneh, kar je osnovni pogoj za
dosego ciljev tega nacionalnega programa. Program določa operativne naloge do
leta 2003. 
Trije od teh ciljev se ponovijo tudi med štirimi prednostnimi
cilji 6. akcijskega okoljskega programa EU, ki so: 
-       
podnebne spremembe, 
-       
zaščita narave in biološke pestrosti, 
-       
okolje in zdravje ter 
-       
trajnostna raba virov in ravnanje z odpadki. 
EU uvršča omejevanje podnebnih sprememb in povečano rabo
čistih tehnologij tudi med cilje trajnostnega razvoja v okviru svoje Strategije
trajnostnega razvoja (vrh v Goeteborgu junija 2001). Cilji varstva okolja, ki
zadevajo energetiko, pa so uvrščeni tudi v socialno-ekonomsko politiko EU, npr.
preko sistema spremljanja strukturnih sprememb. 
Slovenska energetska politika v EZ opredeljuje med cilji
energetske politike "ekološko sprejemljivost pri pridobivanju,
proizvodnji, transportu in porabi vseh vrst energije". EZ tudi eksplicitno
usmerja energetsko politiko v zmanjševanje učinkov tople grede in emisij
dušikovih oksidov. 
Zelena knjiga, ključni dokument EU na področju energetske
politike, od okoljskih vprašanj eksplicitno obravnava Kjotski protokol in ga
poleg liberalizacije energetskih trgov obravnava kot največji izziv za sektor
pri zagotavljanju zanesljive oskrbe. 
Za energetiko so med navedenimi cilji varstva okolja predvsem
pomembne podnebne spremembe in dokončanje zastavljenih programov varstva zraka,
poleg tega pa tudi raba virov. Treba pa je upoštevati tudi visoko prioriteto,
ki jo ima v obeh programih (slovenskem in evropskem) ohranjanje in varstvo
biotske raznovrstnosti, saj se Republika Slovenija v Evropi uvršča med države z
visoko biološko raznovrstnostjo. 
Emisije ogljikovega dioksida 
Vlada RS je v juliju 2003 sprejela Operativni program
zmanjševanja emisij toplogrednih plinov, ki izhaja iz Nacionalnega programa
varstva okolja iz leta 1999 in obveznosti iz ratificiranega Kjotskega protokola
iz leta 2002. 
Slovenija je oktobra 1998 podpisala in julija 2002 tudi
ratificirala Kjotski protokol, s katerim je prevzela, enako kot Evropska unija
in večina držav, ki vanjo vstopajo, obveznost 8 odstotnega zmanjšanja emisij
TGP v prvem ciljnem obdobju 2008 – 2012 glede na izhodiščno leto 1986. Leta
1986 so bile emisije TGP v Sloveniji 20 milijonov ton ekvivalenta CO2,
8-odstotno zmanjšanje pa pomeni, da Slovenija v obdobju 2008 – 2012 v povprečju
ne bo smela preseči 18,4 milijonov ton emisij ekvivalenta CO2 na
leto. V letu 1999 so bile emisije TGP malo nižje kot v letu 1986 (19,4 mio t),
projekcije pa kažejo težnjo naraščanja, če ne bodo uporabljeni ukrepi za
njihovo zmanjšanje. 
Obveznost zmanjševanja emisij po Kjotskem protokolu velja za
šest (skupin) plinov: ogljikov dioksid (CO2), metan (CH4),
didušikov oksid (N2O), fluorirane ogljikovodike (HFC-je),
perfluorirane ogljikovodike (PFC-je) in žveplov heksafluorid (SF6).
Emisije CO2 predstavljajo okvirno štiri petine skupnih agregiranih
emisij toplogrednih plinov v Sloveniji. Več kot 90% delež pri emisijah CO2
pa je posledica energetske porabe fosilnih goriv, ostali delež pa prispevajo
industrijski procesi in raba topil. 
Operativni program zmanjševanja emisij toplogrednih plinov je
medresorsko usklajen dokument, ki opredeljuje ključne instrumente za doseganje
kjotskih ciljev, obveznosti posameznih sektorjev pri uvajanju teh instrumentov
ter prilagajanje instrumentov za doseganje zahtevanih ciljev. Večina zakonskih
in podzakonskih aktov, ki so predvideni kot instrumenti za izvajanje Kjotskega
protokola v Sloveniji, predstavlja prilagoditev pravnemu redu EU v procesu
pristopanja Slovenije v članstvo. 
NEP je nastajal vzporedno z Operativnim programom
zmanjševanja emisij TGP, zato je po izbrani strategiji rabe in oskrbe z
energijo ter posledično v projekcijah emisij CO2 in predvidenih
mehanizmih za doseganje zastavljenih ciljev z njim tudi usklajen. 
Bilanca emisij ogljikovega dioksida 
Emisije ogljikovega dioksida (CO2) iz energetske
rabe fosilnih goriv v Sloveniji so se po letu 1997 zmanjševale in so bile v
letu 1999 po IPCC evidenci 14,5 miot CO2, kar je skoraj enako
emisijam v izhodiščnem letu 1986, ki si ga je Republika Slovenija izbrala v
Kjotskem protokolu. Pričakovan trend rasti emisij (povprečno 0,5% na leto do
leta 2010, kot prikazuje Slika 30) je predvsem zaradi zamenjave strukture goriv
(povečan delež zemeljskega plina in OVE) za 0,5-odstotne točke letno nižji od
trenda rasti rabe primarne energije. Po letu 2010 je opazen trend zmanjševanja
emisij, tako da so emisije CO2 v letu 2015 skoraj enake emisijam v
letu 2000. Za izpolnjevanje obveznosti Slovenije iz Kjotskega protokola so
pomembne povprečne emisije v letih od 2008 do 2012, ki skupaj znašajo 14,7 miot
CO2, kar je za 2% več od emisij v izhodiščnem letu 1986 ali za 1,4
miot CO2 več od zahtevanega 8-odstotnega zmanjšanja (Tabela 14). 
Emisije od leta 2000 naraščajo v vseh sektorjih, razen v
energetiki (transformacije), ki se zmanjšujejo do leta 2015 v povprečju za 1,1%
letno. Najhitreje naraščajo emisije v prometu, in sicer 1,1% letno in v široki
potrošnji 0,4% letno, kjer k rasti največ prispeva storitveni sektor
(0,7-odstotna letna rast). Emisije v gospodinjstvih pa so v letu 2015 na nivoju
iz leta 2000. Povečujejo se tudi emisije v predelovalni industriji in
gradbeništvu (0,4% letno), dobra tretjina povečanja pa je posledica večje
proizvodnje električne energije v postrojih soproizvodnje (Tabela 15).
Slika
30: Emisije CO2: skupne in po sektorjih 
Tabela
14: Emisije CO2 pri zgorevanju fosilnih goriv (energetika)
Opomba: Emisije v sektorju prometa v
modelskem izračunu vključujejo tudi del goriva iz kmetijstva in gozdarstva in
so zato nekoliko višje od podatkov iz evidenc IPCC.
Tabela
15: Indeksi, trendi in emisije CO2 pri zgorevanju fosilnih goriv
V sektorski strukturi emisij CO2 se je glede na
leto 1986 najbolj zmanjšal delež predelovalne industrije in gradbeništva (z 28%
na 15% l. 2000), pričakovani prihodnji delež pa se giblje približno okoli 16%.
Delež emisij iz proizvodnje električne energije in toplote se je s 44% znižal
na 39% v letu 2000, v projekcijah pa se do leta 2010 zniža na približno 35%, od
leta 2012 naprej pa na približno 33%. Največjo rast v strukturi dosega promet,
ki se iz izhodiščnih 14% povečuje na približno 30%, pričakovani prihodnji delež
široke potrošnje pa je približno 20-odstoten (14% leta 1986). 
Osemodstotno skupno znižanje emisij TGP za doseganje kjotskih
ciljev bo treba predvsem zaradi visokega 130-odstotnega povečanja emisij CO2
v prometu od leta 1999 glede na kjotsko obdobje 2008-2012 oziroma kar
225-odstotno povečanje glede na izhodiščno leto 1986, zagotoviti z dodatnimi
ukrepi in zmanjšanjem emisij drugih TGP tako v sektorjih rabe energije kot tudi
v drugih sektorjih (Tabela 15). Sektor proizvodnje električne energije in
toplote je vsekakor na zgornji meji predvidenega znižanja za 20% glede na
izhodiščno leto 1986 oziroma 7% glede na leto 1999. 
Preprečevanje zakisljevanja in evtrofikacije ozračja 
Odpadni plini iz velikih kurilnih naprav so onesnaženi s snovmi
v trdnem, tekočem ali plinastem stanju, pri čimer prevladujejo emisije
žveplovih oksidov (SO2), dušikovih oksidov (NOx), ogljikovega
monoksida (CO) in prahu. Kurilne naprave delimo na: 
-       
obstoječe stare velike kurilne naprave, ki so začele obratovati pred 1.
julijem 1987, 
-       
obstoječe velike kurilne naprave, za katere je bilo pridobljeno
dovoljenje za gradnjo pred 27. novembrom 2002 in so začele poskusno obratovati
najkasneje eno leto po tem datumu, 
-       
nove velike kurilne naprave. 
Države članice EU so si na nacionalnem nivoju postavile
konkretne cilje pri zmanjševanju emisij, ki so opredeljeni v Direktivi
Evropskega parlamenta in Sveta 2001/81/EC o nacionalnih zgornjih mejah emisij v
zrak. Poleg tega so za področje velikih kurilnih naprav sprejele specifične programe
zmanjševanja emisij, ki se nanašajo zgolj na ta sektor. V Sloveniji velike
kurilne naprave nimajo s predpisi omejenih oziroma določenih emisijskih kvot.
Upoštevati pa je treba, da se je Republika Slovenija v okviru Goeteborškega
Protokola o zmanjševanju zakisljevanja, evtrofikacije in prizemnega ozona
zavezala, da v letu 2010 na državnem nivoju skupne letne emisije SO2
ne bodo presegle 27 kt in emisije NOx 45 kt (upoštevaje vse vire). 
Ocena skupnih letnih emisij žveplovega dioksida in dušikovih
oksidov v zrak iz termoelektrarn in toplarn, ki se bodo vključile v nacionalni
program zmanjševanja emisij, je za leta 1995, 2002, 2008, 2010 in 2015 podana v
spodnji tabeli (Tabela 16), vključno s predvidenim scenarijem NEP in doprinosom
emisij, ki ga bodo prispevale plinske turbine ter velike kurilne naprave, ki
bodo v letih od 2008 do 2015 obratovale največ 20.000 ur. 
Tabela
16: Skupne letne emisije žveplovega dioksida in dušikovih oksidov v zrak
Pri oceni skupnih letnih emisij velikih kurilnih naprav termoelektrarn
in toplarn, ki so vključene v nacionalni program zmanjševanja emisij (Tabela
16, 1 Program zmanjševanja emisij), je upoštevana povprečna poraba goriva iz
obdobja 1996-2000. Opozoriti velja, da so emisije SO2 in NOx
ocenjene le za primer normalnega obratovanja. Dejanske letne emisije bodo
zaradi starih kurilnih naprav, ki bodo koristile možnost obratovanja v skupnem
času 20.000 ur med letoma 2008 in 2015 (Tabela 16, 4. 20.000 ur) ter obstoječih
in novih plinskih turbin (Tabela 16, 3. Plinske turbine) nekoliko večje (Tabela
16, Skupaj 1, 3 in 4). 
Ob predpostavki, da bodo elektrarne obratovale po izbranem
scenariju porabe goriv s koncentracijami, upoštevanimi v izračunih nacionalnega
programa zmanjševanja emisij, bodo emisije tega sektorja precej manjše. V letu
2010 bodo emisije SO2 14.020 ton in v letu 2015 le še 9.409 ton.
Nekoliko manjša bo razlika v primeru NOx. V letu 2010 bodo znašale emisije tega
onesnaževala 10.651 ton ter v letu 2015 8.004 ton, in to vključno s prispevkom
emisij plinskih turbin in velikih kurilnih naprav, ki bodo v letih od 2008 do
2015 obratovale največ 20.000 Uradni Elektroenergetika bo tako v letu 2010
predvidoma izkoristila 52% državne kvote SO2 in 24% po Goeteborškem
protokolu dovoljene skupne emisije NOx. Dodatno zmanjšanje emisij v letu 2015
bo predvsem posledica postavitve novih plinskih turbin, povečanja porabe
zemeljskega plina kot primarnega energenta in postopnega zmanjševanje porabe
trdnih goriv. 
Eden od ciljev nacionalnega programa emisij je tudi
zmanjšanje emitiranih količin prahu. Ob upoštevanju dejstva, da večina velikih
kurilnih naprav že dosega mejne vrednosti emisij prahu, v tem segmentu
onesnaževanja zraka ni pričakovati večjih izboljšav. Zmanjšanja emisij bodo
predvsem posledica manjše rabe trdnih goriv in ne zaradi zniževanja emisijskih
koncentracij. 
V obdobju po letu 2015 pa do leta 2020, ki je zadnje leto
časovnega horizonta nacionalnega energetskega programa, bodo emisije žveplovega
dioksida, dušikovih oksidov in prahu ostajale na ravni emisij iz leta 2015
oziroma se bodo celo zmanjševale. Predvidena stabilizacija rabe trdnih goriv,
ustavitev naprav, ki bodo izrabile možnost največ 20.000 ur obratovanja in
tistih, ki se jim v tem obdobju izteče življenjska doba, poostrene zahteve
glede mejnih vrednosti emisij NOx za obstoječe in stare naprave ter strožje
mejne vrednosti emisij, ki veljajo za nove velike kurilne naprave in nove
plinske turbine, so porok, da elektroenergetika v tem času ne bo pretirano
onesnaževala zraka z emisijami žveplovega dioksida, dušikovih oksidov in prahu.
6.5.2 Energetika in prostor 
Energetska infrastruktura potrebuje za svoj razvoj prostor.
Republika Slovenija je gosto poseljena, ima razmeroma dobro negovano kulturno
krajino, raznolike in relativno številne habitate ter nekatera še neokrnjena
naravna območja. Umeščanje kateregakoli večjega objekta, posebno pa še
infrastrukture takih razsežnosti in vplivov, kot je energetska, je trd proces,
ki ga je treba izvajati premišljeno, strpno in s čim manjšimi okoljskimi in
prostorskimi posledicami. 
Strategija prostorskega razvoja Slovenije (v zaključni fazi
priprave) je trajnostno naravnana strategija, ki vključuje tudi razvojne cilje,
ki jih na področju energije postavlja NEP. 
Republika Slovenija bo z vstopom v EU postala tudi integralni
del evropske infrastrukture na področju oskrbe z električno energijo in
zemeljskim plinom, ravno tako pa bo z vstopom v EU postala tudi integralni del
evropskega gospodarskega prostora. To bo odprlo nove priložnosti za vsestranski
razvoj in krepitev gospodarskih tokov, vendar bo to pomenilo tudi pritisk na
razpoložljivi prostor države. 
Kriteriji Strategije prostorskega razvoja Slovenije za razvoj
energetske infrastrukture spodbujajo varčevanje energije, rabo OVE, maksimalno
izkoriščanje obstoječih energetskih lokacij in združevanje energetskih
koridorjev ter, kjer je to mogoče, tudi energetskih in prometnih koridorjev. 
Liberalizacija trgov energije pomeni tudi sprostitev
podjetniških pobud za izgradnjo energetskih objektov, ki skoraj vedno posegajo
v prostor. Energetski zakon, ki prenaša tudi določbe evropskih energetskih
direktiv, loči energetske dejavnosti na dejavnosti gospodarskih javnih služb
(na državnem ali lokalnem nivoju) ter na energetske dejavnosti, ki so sicer
pomembne za državo, ker proizvajajo energijo ali oskrbujejo z energijo državo
ali širša območja, nimajo pa formalnega statusa gospodarskih javnih služb.
Umestitev v prostor oziroma pridobitev zemljišč se za oba primera razlikuje.
Država bo, v skladu z novim Zakonom o urejanju prostora in Zakonom o graditvi
objektov (Uradni list RS, št. 110/02), urejala umeščanje teh objektov v prostor
s tako imenovanimi državnimi lokacijskimi načrti, vendar se bodo, skoraj
gotovo, pojavljala vprašanja, kako razmejiti javni in podjetniški interes. S spremembo
Energetskega zakona bo zagotovljeno, da bo tudi za energetske objekte, ki ne
sodijo med energetske objekte za izvajanje gospodarske javne službe, so pa
nujni za delovanje teh služb in za oskrbo države z energijo in z energenti ter
je njihova izgradnja, ne glede na investitorja, v javnem interesu, oziroma v
javno korist, možno v ta namen uvesti postopke za razlastitev in omejitev
lastninske pravice, kar naj bi se nanašalo tudi na obratovanje, vzdrževanje in
po potrebi tudi na dekomisijo (odstranitev) objekta z lokacije. 
Kot del EU bomo postali tudi del strateške mreže
transevropskih energetskih omrežij (kot jih opredeljuje Odločba Evropske
komisije št. 1254/96/EC). Transevropska energetska omrežja se uporabljajo za
povečanje energetske menjave med državami članicami in odpravljanju ozkih grl.
Na področju oskrbe z električno energijo znašajo čezmejne povezave v EU v
povprečju le 7% proizvodnih zmogljivosti posamezne države. Cilj EU je, da bi
države članice čimprej vzpostavile interkonekcijske zmogljivosti, v povprečju
vsaj 10%. Republika Slovenija ta kriterij že danes močno presega, kajti
slovensko omrežje je bilo zasnovano kot del UCTE (SUDEL) zanke. 
Podobne usmeritve EU veljajo tudi za omrežja za oskrbo z
zemeljskim plinom. Projekti, ki so oziroma bodo identificirani kot projekti v
skupnem evropskem interesu, lahko EU tudi finančno podpre (od 10% do 20%
investicije). 
Republika Slovenija se bo morala v skladu s prostorsko
zakonodajo in zakonodajo, ki se nanaša na varstvo okolja, vključiti v
realizacijo projektov evropskih energetskih omrežij, ki potekajo preko naše
države. Na to nas obvezujejo tudi določila Pogodbe o energetski listini. 
Na Republiko Slovenijo se navezujejo naslednji planirani
energetski koridorji (projekti skupnega interesa držav EU in tretjih držav): 
področje oskrbe z električno energijo: 
-       
povezava med Italijo in Slovenijo, 
-       
povezava med Madžarsko in Slovenijo, 
-       
posredno je z našo državo povezana, čeprav brez neposrednih prostorskih
posegov v Sloveniji, tudi rehabilitacija podpostaj Ernestinovo na Hrvaškem in
Mostar v BiH, ki bo omogočila ponovno obratovanje južne UCTE zanke. 
področje oskrbe z zemeljskim plinom: 
-       
plinovodna povezava Avstrija-Slovenija-Hrvaška, z nadaljevanjem v
jugovzhodno Evropo (plinovodna povezava preko Slovenije poteka kot ojačitev ali
paralelni plinovod k obstoječemu plinovodu), 
-       
plinovod Ruska federacija-Ukrajina-Slovaška-Madžarska-Slovenija-Italija,
-       
plinovod Kaspijska regija–Turčija-Grčija-jugovzhodni
Balkan-Hrvaška-Slovenija. 
področje oskrbe s surovo nafto: 
V okviru evropskega programa INOGATE se pripravljajo
projekti, po katerih naj bi potekal transport surove nafte iz nahajališč ob
Kaspijskem morju v zahodno Evropo. Ena izmed variant (Konstanca-Omišalj-Trst)
prečka tudi slovensko ozemlje. 
V sklopu transevropskih energetskih mrež in projektov pa bo
Republika Slovenija zahtevala transparenten in nediskriminatoren dostop do
najbližjih terminalov TNP in podzemnih skladišč zemeljskega plina. 
Poleg posegov v prostor zaradi izgradnje zgoraj navedenih
omrežij, bo Republika Slovenija zgradila tudi omrežja, ki bodo služila
prvenstveno slovenskim potrebam (daljnovodna povezava Cirkovce-Pince oziroma
navezava na madžarsko omrežje). Pri širjenju plinskega omrežja omenimo južno
plinovodno zanko Ljubljana-Novo mesto ter plinifikacijo južne Primorske in Bele
Krajine. 
Za proizvodnjo električne energije bodo ohranjene lokacije
obstoječih hidroelektrarn, kot nove lokacije pa so predvidene potencialne
lokacije na zgornjem delu reke Mure in srednji ter zgornji Savi ter črpalne hidroelektrarne
na Soči, Dravi in Savi. 
Kot lokacije za nove termoelektrarne bodo ohranjene obstoječe
lokacije, ki jih bodo zasedli nadomestni objekti z novimi tehnologijami in
večjo električno močjo ter obstoječe industrijske lokacije, kjer je zaradi sprememb
v strukturi proizvodnje ali zaradi zaustavitve proizvodnje prišlo do zmanjšanja
porabe električne energije. Te lokacije so že opremljene z ustreznimi
povezavami z elektroenergetskim omrežjem. 
Vetrne elektrarne bodo zgrajene na lokacijah, kjer je primeren
vetrni potencial, to je predvsem na Primorskem, vendar bodo te lokacije
določene tako, da bodo v čim manjši možni meri omejevale druge uporabnike
prostora. Možnost izkoriščanja vetrnega potenciala je treba skrbno preučiti z
ekonomskega vidika, prostorskih omejitev in vremenskih pojavov. 
Da bi kar se da zmanjšali obremenitev prostora z energetskimi
objekti, bo treba maksimalno izkoriščati obstoječe naprave in jih
rekonstruirati (dvig napetostnih nivojev daljnovodov) ter del omrežij polagati
v obstoječe daljnovodne koridorje, plinovodne koridorje ter celo v avtocestne
koridorje kot podzemske kablovode. 
Predlog razvoja prenosnih energetskih omrežij in energetskih
koridorjev v letu 2010 ter porečij za energetsko izkoriščanje prikazuje karta v
Prilogi, ki je sestavni del tega programa.
7. CILJI IN MEHANIZMI ENERGETSKE POLITIKE
7.1 Cilji
Cilji energetske politike Slovenije so združeni v tri stebre
trajnostnega razvoja. Ti opredeljujejo zanesljivost oskrbe z energijo,
konkurenčnost oskrbe z energijo ter vplive ravnanja z energenti in energijo na
okolje. V okviru tega je treba minimizirati učinke proizvodnje, transporta in
rabe energije na način, da bodo imeli naši zanamci za doseganje razvoja enake
možnosti, kot jih ima sedanja generacija. Govorimo torej o trajnostnem razvoju.
7.1.1 Cilji na področju zanesljivosti oskrbe z energijo 
Glavni cilji z vidika zanesljivosti oskrbe z energijo so: 
1.     
Dolgoročno ohranjanje razpoložljivosti energetskih virov na nivoju, ki
je primerljiv današnjemu nivoju: 
- 
s konkurenčno oskrbo Republike Slovenije z električno energijo iz
domačih energetskih virov, najmanj v obsegu 75% sedanje porabe. Poraba
električne energije energetsko intenzivne industrijske proizvodnje je odvisna
od mednarodnih pogojev poslovanja. Inštalirana moč elektrarn v
elektroenergetskem sistemu na ozemlju Republike Slovenije mora biti pri tem
dolgoročno vsaj 45% višja od največje končne moči porabe. 
- 
z izboljšanjem dolgoročne konkurenčnosti proizvajalcev električne
energije v Republiki Sloveniji, 
- 
z zagotavljanjem vsaj 60-odstotne sistemske rezerve pri oskrbi z
električno energijo na območju, ki nima omejitev daljnovodnih povezav, 
- 
z zagotavljanjem večine devetdesetdnevnih rezerv nafte in naftnih
derivatov na lokacijah v Republiki Sloveniji. 
2.     
Stalno povečevanje tehnične zanesljivosti delovanja energetskih omrežij
(infrastrukture) in kakovosti oskrbe. 
3.     
Uvajanje ukrepov URE in rabe OVE. 
4.     
Ohranjanje sedanjega ali vsaj večinskega lastniškega deleža države v
vseh energetskih podjetjih nacionalnega pomena pri oskrbi z energijo in pri
vseh obveznih republiških gospodarskih javnih službah. 
5.     
Doseganje kakovosti električne energije pri končnih uporabnikih v skladu
z mednarodnimi standardi. 
6.     
Znižanje poslovnih tveganj in ekonomsko učinkovitejša alokacija sredstev
na trgu energije udeleženih podjetij. 
7.1.2 Cilji na področju konkurenčnosti oskrbe z energijo 
Zagotavljanje konkurenčne oskrbe porabnikov z energenti in
energijo v državi sledi evropskim direktivam o notranjem trgu z električno
energijo in zemeljskim plinom. Novi direktivi s tega področja bosta še
pospešili odpiranje trgov z električno energijo in zemeljskim plinom. 
Glavni cilji na področju zagotavljanja konkurenčnosti oskrbe
z energijo so: 
1.     
Zagotoviti pospešeno odpiranje trgov z električno energijo in zemeljskim
plinom z: 
-       
izpeljavo popolnega odprtja trga z električno energijo in zemeljskim
plinom za vse odjemalce, razen za gospodinjstva, najkasneje do 1. julija 2004,
vključno z gospodinjstvi pa do 1. julija 2007, 
-       
vzpostavitvijo reguliranega dostopa do omrežja zemeljskega plina do 1.
julija 2004, 
-       
ločitvijo cenovne politike od ukrepov spodbujanja razvoja energetskih
podjetij. 
2.     
Zagotoviti učinkovito in pregledno delovanje reguliranih energetskih
dejavnosti s: 
- 
strokovno, učinkovito, neodvisno in pregledno regulacijo energetskih
trgov, 
- 
pravno in funkcionalno ločitvijo med proizvajalci oziroma dobavitelji
električne energije oziroma zemeljskega plina ter izvajalci gospodarskih javnih
služb, kot sta prenos in upravljanje prenosnega omrežja do 1. julija 2004, 
- 
ekonomsko učinkovitim delovanjem gospodarskih javnih služb, 
- 
zagotavljanjem pogojev za pregledno, varno in učinkovito delovanje
organiziranih trgov energije. 
3.     
Spodbujati znanstveni in tehnološki razvoj na področju proizvodnje in
rabe energije. 
7.1.3 Cilji s področja okolja 
Na področju obvladovanja negativnih vplivov energetike na
okolje, ob upoštevanju vseh okoljskih strategij in predpisov sledimo naslednjim
ciljem: 
1.     
Izboljšanje učinkovitosti rabe energije in to: 
- 
do leta 2010 povečati učinkovitost rabe energije v industriji in
storitvenem sektorju za 10% glede na leto 2004, 
- 
do leta 2010 povečati učinkovitost rabe energije v stavbah za 10% glede
na leto 2004, 
- 
do leta 2010 povečati učinkovitost rabe energije v javnem sektorju za
15% glede na leto 2004, 
- 
do leta 2010 povečati učinkovitost rabe energije v prometu za 10% glede
na leto 2004, 
- 
podvojiti delež električne energije iz soproizvodnje z 800 GWh v letu
2000 na 1.600 GWh v letu 2010. 
2.     
Dvig deleža OVE v primarni energetski bilanci z 8,8% v letu 2001 na 12%
do leta 2010: 
- 
povečanje deleža OVE pri oskrbi s toploto z 22% v letu 2002 na 25% do
leta 2010, 
- 
dvig deleža električne energije iz OVE z 32% v letu 2002 na 33,6% do
leta 2010, 
- 
zagotovitev do 2% deleža biogoriv za transport do konca leta 2005.
7.2 Mehanizmi za doseganje ciljev
7.2.1 Mehanizmi s področja zanesljivosti oskrbe z energijo 
DOLGOROČNO OHRANJANJE PROIZVODNJE LIGNITA V VELENJU 
Dolgoročno ohranjanje proizvodnje lignita v Premogovniku
Velenje je pomembno zaradi diverzifikacije energetskih virov, predvsem za
proizvodnjo električne energije. Prav tako je pomembna strateška zanesljivost
pri oskrbi z energijo, zlasti zmanjševanje tveganj pri oskrbi z energijo ob
izjemnih ekonomskih ali političnih razmerah, saj je lignit poleg obnovljivih
virov energije edini domači energetski vir. 
Proizvodnjo lignita v Premogovniku Velenje lahko zagotovimo
z: 
-       
dolgoročnim povezovanjem poslov pridobivanja lignita in proizvodnje
električne energije na temelju cen, ki zagotavljajo zanesljivo delo rudnika ter
optimalno proizvodnjo električne energije in 
-       
za del proizvedene električne energije iz velenjskega lignita lahko
vlada Republike Slovenije po letu 2007 uveljavi mehanizem prednostnega
dispečiranja in s tem zagotavlja prodajo električne energije proizvedene na
podlagi domačih virov do največ 15% primarne energije za pokritje skupnih
potreb po električni energiji v Sloveniji. 
DOLGOROČNO OHRANJANJE PROIZVODNJE ELEKTRIČNE ENERGIJE V
NUKLEARNI ELEKTRARNI KRŠKO 
Proizvodnja električne energije v Nuklearni elektrarni Krško
je pomembna tudi zaradi tega, ker je to proizvodnja električne energije, ki ne
povzroča emisij TGP oziroma so le-te manjše, kot pri pridobivanju električne
energije iz fosilnih goriv. Zaradi diverzifikacije virov energije je smiselno,
da delež električne energije iz NEK ohranimo približno na sedanjem nivoju. V
primeru izjemnih ekonomskih ali političnih razmer nam ta elektrarna zagotavlja
tudi določeno strateško zanesljivost pri oskrbi z električno energijo.
Električna energija iz NEK je cenovno ugodna, zato njena prisotnost na
slovenskem trgu izboljšuje konkurenčnost na strani ponudbe električne energije.
S tem se posredno povečuje tudi konkurenčnost slovenske industrije. 
Za varno in zanesljivo delovanje NEK je potrebno: 
-       
kontinuirano uveljavljanje ustreznih ukrepov za zagotavljanje jedrske
varnosti elektrarne, zagotavljanje neodvisnega nadzora nad obratovanjem in
ustrezno informiranje javnosti in 
-       
s sistematičnimi analizami je treba proučiti možnost za podaljšanje
življenjske dobe NEK in z delom začeti najkasneje leta 2008, odločitev pa
sprejeti do 2012. 
SKUPNA IZGRADNJA NUKLEARNE ELEKTRARNE NA HRVAŠKEM 
Republika Slovenija bo podprla skupno izgradnjo nuklearne
elektrarne na ozemlju Republike Hrvaške do leta 2015 na temelju in po
principih, ki veljajo za izgradnjo in eksploatacijo NE Krško. 
SREDNJEROČNO POVEČANJE DELEŽA HIDROELEKTRARN PRI
PROIZVODNJI ELEKTRIČNE ENERGIJE 
Povečanje deleža električne energije iz hidroelektrarn je
izredno pomembno zaradi več dejavnikov, predvsem pa zaradi strateške
zanesljivost pri oskrbi z električno energijo ob izrednih ekonomskih ali
političnih razmerah ter zaradi diverzifikacije virov. Električna energija iz
hidroelektrarn je obnovljiva oblika energije, ki prispeva k izpolnjevanju
slovenskih ciljev o zmanjšanju emisij TGP. Ustrezen delež električne energije
iz hidroelektrarn izboljšuje obratovalne parametre elektroenergetskega sistema
Slovenije. Hidroelektrarne imajo ugoden vpliv na ureditev poplavnih in drugih
vodnogospodarskih razmer in nenazadnje tudi na vključevanje slovenske industrije
v investicijske projekte. 
Za povečanje deleža električne energije iz hidroelektrarn je
treba: 
-       
dokončati verigo na spodnji Savi, 
-       
proučiti in začeti postopke za vključevanje v prostor in graditev HE na
srednji Savi, 
-       
pripraviti pogoje za razpis podelitve koncesije na srednji Savi, 
-       
preučiti možnosti izgradnje črpalnih hidroelektrarn v porečjih Drave,
Save in Soče in 
-       
ponovno oceniti še neizkoriščene hidro potenciale v Republiki Sloveniji.
IZBOLJŠANJE KONKURENČNOSTI PROIZVAJALCEV ELEKTRIČNE ENERGIJE
V RS 
V skladu s prakso v svetu in EU imajo domači proizvajalci
pravico do časovno omejene pomoči države za prehod iz neliberaliziranega v
liberaliziran tržni režim. Namen tega je izboljšanje dolgoročne konkurenčnosti
slovenskih proizvajalcev električne energije. To ima pomemben vpliv na
zanesljivost oskrbe Slovenije z električno energijo v konkurenčnem okolju, na
izkoriščanje domačih energetskih virov, ter na okrepitev finančnega položaja in
plačilnih sposobnosti domačih proizvajalcev. 
Za doseganje cilja je potrebno: 
-       
izvesti sprejeti program reševanja nasedlih investicij, ki bo v obdobju
od 2004 do 2008 omogočil domačim proizvajalcem časovno omejeno državno pomoč, 
-       
pripraviti izhodišča za nadaljnjo energetsko uporabo lokacije TET po
2007, ko bo TET prenehala uporabljati domač premog in 
-       
določiti status velikih kvalificiranih toplarn ter, v skladu z novo
direktivo o spodbujanju soproizvodnje, vpeljati odkupne mehanizme za električno
energijo iz teh objektov. 
LOCIRANJE KAPACITET ZA SISTEMSKE REZERVE OSKRBE Z
ELEKTRIČNO ENERGIJO V REPUBLIKI SLOVENIJI 
Strateška zanesljivost oskrbe z energijo ob havarijah oziroma
motnjah na evropskih in svetovnih energetskih trgih je odvisna tudi od lokacije
kapacitet za sistemske rezerve. Zanesljivost oskrbe je večja, če so sistemske
rezerve locirane na področju, kjer ni daljnovodnih omejitev. Za zagotovitev
sistemskih rezerv je treba: 
-       
upravljalcu prenosnega omrežja (v nadaljnjem besedilu: UPO) omogočiti
dolgoročni zakup sistemskih storitev po posameznih kategorijah in 
-       
UPO mora ponudnikom sistemskih storitev z dolgoročno pogodbo omogočiti
razvoj potrebnih kapacitet za zagotavljanje sistemskih rezerv. 
LOCIRANJE VEČINE 90-DNEVNIH REZERV NAFTE IN NAFTNIH
DERIVATOV V SLOVENIJI 
Vlada Republike Slovenije z uredbo predpiše način in pogoje
za oblikovanje obveznih rezerv nafte in njenih derivatov ter vzdrževanje in
upravljanje rezerv tako, da se do leta 2005 doseže količina rezerv, ki ustreza
devetdesetdnevni povprečni porabi v preteklem letu. Večina teh rezerv naj bi
bilo skladiščeno v Republiki Sloveniji. 
MEHANIZMI ZA ZAGOTOVITEV TEHNIČNO ZANESLJIVEGA DELOVANJA
ENERGETSKIH OMREŽIJ IN DVIG KAKOVOSTI OSKRBE 
Zanesljivo in kakovostno delovanje elektroenergetskih omrežij
in omrežij zemeljskega plina je opredeljeno kot: 
-       
zanesljiva, kakovostna in zadostna oskrba porabnikov, 
-       
zanesljivo in učinkovito delovanje proizvodnih naprav, 
-       
zanesljiva povezava s sosednjimi sistemi, 
-       
izpolnitev raznovrstnih zahtev varovanja žive in nežive narave, 
-       
obvladovanje njihovih vplivov v prostoru, 
-       
enakopraven dostop do omrežij ter 
-       
ekonomsko–tehnično učinkovito obratovanje. 
Zanesljivo in kakovostno obratovanje energetskih omrežij se
zagotavlja z načrtovanjem, gradnjo, vzdrževanjem in obratovanjem omrežij v
skladu s predpisi in stanjem tehnike, s spodbujanjem tehnoloških rešitev, ki
opredeljujejo obratovanje, vzdrževanje in gradnjo omrežij, s kakovostnimi
sekundarnimi sistemi nadzora in vodenja, z nenehnim dvigovanjem nivoja znanja
zaposlenih (kakovostno izobraževanje in usposabljanje), permanentnim notranjim
in zunanjim (inšpekcijskim) nadzorom ter stanjem tehnike, ki zagotavlja
kakovost oskrbe. 
S predpisi in postopki je treba urediti: 
-       
AE pri oblikovanju metodologij oziroma določanju tarif za uporabo
omrežij upošteva stroške za zagotavljanje zanesljive in kakovostne oskrbe z
električno energijo in zemeljskim plinom, 
-       
investicije v 220 kV in 400 kV prenosno elektroenergetsko omrežje
ostanejo v izključni pristojnosti UPO, 
-       
pravila za investiranje zasebnega kapitala v gradnjo elektroenergetskih
omrežij ter določiti obratovalne pogoje za komercialne interkonekcije, 
-       
ekonomsko-tehnične standarde in kriterije za nadzor zanesljivosti in
kakovosti delovanja omrežij ter prilagoditi raven kakovostnih kazalcev s
smernicami v EU, 
-       
da upravljalci elektroenergetskih omrežij vzpostavijo stalen in občasen
nadzor kakovosti energije v skladu s stanjem tehnike ter o tem javno poročajo
in izdajajo izjave o skladnosti, 
-       
da upravljalci omrežij vzpostavijo mehanizme za analizo kakovosti
načrtovanja in obratovanja omrežij, izvajalci dejavnosti prenosa in
distribucije pa pričnejo s pospešenim uvajanjem tipizacij, internih standardov
in postopkov na področju načrtovanja, vzdrževanja in izgradnje omrežij, 
-       
da izvajalci gospodarskih javnih služb s področja prenosa in
distribucije električne energije in zemeljskega plina sestavijo scenarij
pokrivanja potreb po energiji glede na možna obratovalna stanja, pričakovano
rast porabe, lokacijo porabe, izpade proizvodnje energije oziroma dobave
energentov in vsa možna stanja v interkonekciji, tako da so upoštevani tudi
principi celostnega načrtovanja energetike v Republiki Sloveniji, 
-       
da upravljalci omrežij za prenos in distribucijo električne energije
preučijo vpliv srednjih in velikih toplarn, tudi industrijskih, na povečevanje
zanesljivosti obratovanja omrežij in možnost zagotavljanja sistemskih storitev
iz teh objektov, 
-       
organiziranje energetskih nadzorov in inšpekcij v smislu evropske
zakonodaje in usmeritev v smeri "strokovnih storitev". S svojimi
aktivnostmi se vključujejo v zasnovo, izvedbo in obratovanje energetske
infrastrukture ter tudi na področje ravnanja z energijo. Temelj njihovega dela
je neodvisnost in strokovnost ob upoštevanju splošne varnosti in priznanega
stanja tehnike. 
OHRANJANJE BISTVENEGA LASTNIŠKEGA DELEŽA DRŽAVE V ENERGETSKIH
PODJETJIH NACIONALNEGA POMENA 
Zaradi zagotavljanja strateške zanesljivosti oskrbe z
energijo, zmanjševanja tveganj ob odpiranju energetskih trgov, zmanjševanja
tveganj pri oskrbi z energijo ob izjemnih ekonomskih ali političnih razmerah,
ohranitve možnosti posega v poslovanje tržnih subjektov ob motnjah v delovanju
energetskih trgov in ohranitve razvojnih funkcij v energetiki, namerava država
v ključnih podjetjih energetskega sektorja ohraniti bistveni lastniški delež. 
V podjetjih, ki izvajajo obvezne republiške gospodarske javne
službe in v podjetjih za proizvodnjo električne energije nacionalnega pomena,
mora država vsaj do leta 2010 obdržati večinski lastniški delež, v nekaterih
podjetjih pa mora delež države (p)ostati še večji: 
-       
v neposredno ali posredno večinsko državnih podjetjih za proizvodnjo
električne energije mora država obdržati neposredni ali posredni večinski
(najmanj 50,1%) lastniški delež, v podjetjih, kjer je država solastnik z
lokalnimi skupnostmi, pa mora skupni delež države in lokalne skupnosti ostati
najmanj 50,1%, 
-       
v NEK mora država neposredno ali posredno obdržati vsaj 50-odstotni
delež, 
-       
v podjetju, ki opravlja gospodarski javni službi upravljanja prenosnega
omrežja in prenosa električne energije, mora država ohraniti 100-odstotni
lastniški delež, 
-       
v podjetjih, ki opravljajo gospodarske javne službe s področja
distribucije električne energije, mora država neposredno ali posredno obdržati
vsaj 75,1% lastniški delež, 
-       
v podjetju, ki opravlja gospodarski javni službi upravljanja prenosnega
omrežja in prenosa zemeljskega plina, si mora država prizadevati pridobiti
večinski lastniški delež (50,1%). 
RAZVOJ SODOBNEGA, VARNEGA, PREGLEDNEGA IN UČINKOVITEGA
TRGA ENERGIJE 
Za razvoj trga energije so konsolidacija, večanje nabora vsem
udeležencem dostopnih storitev in zniževanje poslovnih tveganj bistvenega
pomena, zato velja podpreti prizadevanja za širitev polja organiziranega trga.
Poslovna tveganja na energetskih trgih so namreč izredno visoka, pogosto je
njihov obseg težko določljiv in le redka podjetja jih zmorejo učinkovito
obvladovati. To prispeva k relativno visokemu vstopnemu pragu, ki udeležbo
pogojuje z obsežnimi vlaganji v tehnologije obvladovanja tveganj ter obsežno
vezavo predvsem likvidnih sredstev podjetja. 
Da ne bi prišlo do nenadnih pomanjkanj električne energije na
trgu električne energije bo potrebno v postopek pred izdajo dovoljenja za poseg
v prostor vpeljati instrument, ki bo dovoljeval predvideno povečanje porabe
električne energije pri obstoječih in novih večjih porabnikih električne
energije. Instrument bo hkrati upravljalcem omrežij in ministrstvu pristojnemu
za energijo zagotavljal pregled nad bodočo porabo električne energije in
smotrno načrtovanje. 
Poleg nadaljnjega razvoja organiziranega trga z električno
energijo bo potrebno razviti še trge drugih energentov (predvsem zemeljskega
plina in OVE) ter jih dopolniti z nekaterimi spremljajočimi storitvami, kakor
so razširitev storitev kliringa energetskih poslov, morebitno trgovanje z
zelenimi certifikati in trgovanje z emisijami. 
UVAJANJE UKREPOV ZA SPODBUJANJE RABE OVE IN SOPROIZVODNJE 
Povečanje deleža izrabe OVE za proizvodnjo električne
energije je zelo pomembno zaradi več dejavnikov, predvsem pa zaradi strateške
zanesljivosti pri oskrbi z električno energijo ob izrednih ekonomskih ali
političnih razmerah ter zaradi diverzifikacije virov. Električna energija
pridobljena iz OVE prispeva k izpolnjevanju slovenskih ciljev zmanjševanja
emisij TGP in obveznosti izhajajočih iz Kjotskega protokola. Izgradnja takih
objektov daje možnost hitrejšega socialnega in ekonomskega razvoja območij,
kjer so postavljeni. Glede na naravne danosti in tehnične možnosti je potrebno
spodbujati uporabo vetrne energije. 
7.2.2 Mehanizmi s področja konkurenčnosti oskrbe z energijo
POPOLNO ODPRTJE TRGA Z ELEKTRIČNO ENERGIJO DO LETA 2007 ZA
VSE ODJEMALCE 
Odprtje trga z električno energijo za vse odjemalce je
pomembno zaradi konkurenčne energetske oskrbe slovenske industrije, večje
učinkovitosti poslovanja podjetij za oskrbo z energijo, zaradi povečane
preglednosti vseh segmentov energetske oskrbe, preprečevanja navzkrižnega
subvencioniranja, ozaveščanja javnosti o dejanskih stroških oskrbe, tržnega
oblikovanja cen in večje preglednosti energetskih trgov. Poleg tega bo to
spodbudilo interes zasebnega domačega in tujega kapitala za nove investicije v
energetiko. 
Za popolno odprtje trga z električno energijo je treba: 
-       
z nadaljnjimi koraki pri odpiranju trga zagotoviti, da se trg za vse
negospodinjske odjemalce odpre 1. 7. 2004, za vse odjemalce pa 1. 7. 2007, 
-       
tarifnim odjemalcem omogočiti nakup električne energije od
kvalificiranih proizvajalcev; pri takem nakupu morajo biti upoštevani izključno
minimalni stroški omrežnine, 
-       
tarifni sistem za gospodinjstva spremeniti tako, da cena temelji na modelski
nabavni ceni električne energije in ceni za uporabo omrežij, ki vsebuje tudi
dodatke skladno z energetsko politiko Republike Slovenije, hkrati pa omogoča
porabnikom, da z menjavo dobavitelja vplivajo na svoje izdatke in 
-       
uveljaviti pravno ločitev med tržnimi in reguliranimi dejavnostmi. 
POPOLNO ODPRTJE TRGA Z ZEMELJSKIM PLINOM 
Odprtje trga zemeljskega plina za vse porabnike pomembno
vpliva oziroma zagotavlja konkurenčno energetsko oskrbo slovenske industrije,
večjo učinkovitost poslovanja podjetij za oskrbo z energijo, povečano
preglednost vseh segmentov energetske oskrbe, preprečuje navzkrižno
subvencioniranje, poleg tega pa bodo tržno oblikovane cene zemeljskega plina
omogočile slovenski industriji primerljiv položaj z njenimi konkurenti v tujini.
Za popolno odprtje trga z zemeljskim plinom je treba: 
-       
bistveno pospešiti proces odpiranja trga z zemeljskim plinom, tako da se
s 1. 7. 2004 trg sprosti za vse odjemalce razen za gospodinjstva, ki postanejo
upravičeni odjemalci 1. 7. 2007; 
-       
najkasneje s 1. 7. 2004 uvesti reguliran način dostopa do prenosnih in
distribucijskih plinskih omrežij. Za določanje cen za dostop do omrežij je
zadolžena AE; 
-       
uveljaviti pravno ločitev med tržnimi in reguliranimi dejavnostmi, vsaj
pri prenosu zemeljskega plina; 
-       
uvesti enotne tarifne pravilnike za zemeljski plin, ki jih potrjuje AE,
z istimi elementi cene in načina obračunavanja za celotno Slovenijo oziroma za
vsa distribucijska omrežja; 
-       
uvesti enotno metodologijo za določanje stroškov za uporabo
distribucijskih omrežij za zemeljski plin za vsa distribucijska omrežja; 
-       
omogočiti AE posege v cenovno politiko zemeljskega plina za ogrevanje,
ki je v pristojnosti lokalnih skupnosti, če cene bistveno odstopajo od stroškov
in 
-       
uvesti sistem zbiranja in sistem javnega objavljanja podatkov o cenah
zemeljskega plina v lokalnih skupnostih. 
STROKOVNA, UČINKOVITA, NEODVISNA IN PREGLEDNA REGULACIJA
TRGOV 
Odprt trg z energijo doseže svojo učinkovitost samo, če je
učinkovito reguliran. Učinkovita regulacija trgov zagotavlja normalne pogoje
delovanja gospodarskih javnih služb na področju energetike, pritegnitev
zasebnega sektorja v investicije, trajnostni razvoj elektroenergetskih omrežij,
spodbudo potencialnim investitorjem in kupcem javnih podjetij v energetiki. 
Za učinkovito regulacijo energetskih trgov bo potrebno: 
-       
ustanoviti strokovno-posvetovalno telo (strokovni svet) s področja
regulacije trga oziroma energetike z izkazanimi referencami, ki ima možnost
veta na pomembne odločitve AE, 
-       
uvesti reguliran dostop tretje strani pri zemeljskem plinu, 
-       
zagotoviti učinkovit, strokoven in razvojno naravnan nadzor
organiziranega trga energije, 
-       
prenesti pristojnost določanja cen za tarifne odjemalce električne
energije od vlade na AE in 
-       
v AE pričeti z regulatornimi dejavnostmi na področju lokalnih omrežij
(distribucija zemeljskega plina in distribucija toplote). 
ZAGOTOVITI EKONOMSKO UČINKOVITO DELOVANJE GOSPODARSKIH
JAVNIH SLUŽB ZA OSKRBO Z ENERGIJO 
Ekonomsko učinkovito delovanje gospodarskih javnih služb za
oskrbo z energijo je zelo pomemben dejavnik. Ta vpliva na nižje cene energije
zaradi racionalnega poslovanja, na večjo mednarodno konkurenčnost slovenskih
podjetij zaradi nižjih cen energije, racionalno ravnanje s sredstvi v vseh
podjetjih v gospodarstvu in na zmanjšanje javnih izdatkov. Poleg tega so
gospodarske javne službe, ki so ekonomsko učinkovite, privlačne za vlaganje
zasebnega kapitala in delno privatizacijo. Sistem ponudbe 'vse na enem mestu'
za uporabnike, ki je naslednji korak pri zagotavljanju učinkovitosti, pa
porabnikom prihrani čas in stroške za plačevanje računov ter storitve
svetovanja. 
Za ekonomsko učinkovito delovanje gospodarskih javnih služb
je treba: 
-       
vgraditi ustrezen donos v regulirane cene, 
-       
uvesti sistematično zbiranje podatkov o cenah storitev gospodarskih javnih
služb, njihovih sestavinah in rezultatih poslovanja gospodarskih javnih služb
in 
-       
spodbujati integralno energetsko oskrbo na urbanih področjih. 
SPODBUJANJE DOMAČEGA RAZVOJA IN RAZISKAV ZA UČINKOVITO
RAVNANJE Z ENERGIJO (TEHNOLOGIJE, STORITVE, PODPORNI SISTEMI) TER VKLJUČEVANJA
V MEDNARODNI PROSTOR 
Raziskave na področju energetike, energetskih sistemov ter
podsistemov, razvoj domačega znanja in vzgoja strokovnjakov dolgoročno
pozitivno vplivajo na konkurenčnost gospodarstva, izobraževanje in zaposlovanje
mladih ter mednarodno prepoznavnost. Na tem področju je treba: 
-       
izdelati nacionalno shemo raziskav na področju energetike (proizvodnja,
prenos, distribucija, kakovost oskrbe, učinkovito ravnanje in upravljanje z
energijo). Eden od ciljev je zaposlovanje domačega novega znanja, preprečevanje
bega strokovnih kadrov iz energetike, spodbujanje števila doktoratov, 
-       
pripraviti ciljne raziskovalne programe (CRP) na področju energetike in
okolja, 
-       
spodbujati nastajanje strokovnih oziroma raziskovalnih skupin s strani
gospodarskih javnih služb in 
-       
pasovno financirati različne letne programe (CRP v pristojnosti
energetike določa porabo sredstev za energetiko). 
VAROVANJE POTROŠNIKOV Z AKTIVNOSTMI NEVLADNIH ORGANIZACIJ 
Nevladne organizacije je treba spodbujati k aktivnostim na
področju varstva potrošnikov, ko se le-ti srečujejo z energetskimi trgi in
storitvami ter s tem povezanimi okoljskimi problemi. 
7.2.3 Mehanizmi s področja okolja 
DO LETA 2010 POVEČATI UČINKOVITOST RABE ENERGIJE V
INDUSTRIJI IN STORITVENEM SEKTORJU ZA 10% GLEDE NA LETO 2004 
Sektorski cilj je do leta 2010 glede na referenčno strategijo
(business-as-usual) zmanjšati porabo energije za 10% glede na leto 2004.
Povečanje učinkovitosti rabe energije v industriji za podjetja pomeni znižanje
stroškov za energijo in s tem povečanje konkurenčnosti podjetij, gospodarstva
in države. S povečanjem energetske učinkovitosti bo doseženo tudi zmanjšanje
negativnih vplivov na okolje in povečanje zanesljivosti oskrbe z energijo ter
ustvarjene nove poslovne priložnosti in nova delovna mesta. 
Za povečanje energetske učinkovitosti bodo uporabljeni
naslednji instrumenti in ukrepi: 
-       
taksa na obremenjevanje zraka z emisijami CO2, 
-       
vključitev v sistem trgovanja z emisijami CO2 v EU, 
-       
subvencioniranje investicij v URE na osnovi olajšav pri plačilu CO2
takse, 
-       
subvencioniranje investicij v inovativne energetske tehnologije, 
-       
krediti z znižano obrestno mero za mala in srednja podjetja za
investicije v energetsko učinkovitost, 
-       
vključevanje posebnih zahtev glede energetske učinkovitosti pri
izdajanju celovitih okoljskih dovoljenj v skladu z IPPC direktivo; priprava
BREF dokumenta za energetsko učinkovitost horizontalnih tehnologij in sisteme
ravnanja z energijo; 
-       
subvencioniranje energetskih pregledov in študij izvedljivosti
investicij; 
-       
demonstracijski projekti in promocija energetskih tehnologij in
postopkov in 
-       
povečanje informiranosti, ozaveščenosti in usposobljenosti porabnikov
energije in drugih ciljnih skupin (prireditve, priznanja, informativna gradiva,
primeri najboljše prakse, tematske mreže). 
DO LETA 2010 POVEČATI UČINKOVITOST RABE ENERGIJE V STAVBAH
ZA 10% GLEDE NA LETO 2004 
Cilj je zmanjšati rabo energije v stavbah za 10% do leta 2010
glede na leto 2004, izvzete so stavbe v industriji. Učinkovito ravnanje z energijo
v stavbah zmanjšuje stroške za energijo in obremenjevanje okolja, izboljšuje
bivalne razmere, ohranja kakovost stavbnega sklada itn. S predvidenimi
mehanizmi se bo zagotovila gradnja energetsko učinkovitih stavb in spodbudila
celovita obnova stavb in vgradnja sodobne energetske opreme. V obdobju 2004 –
2010 bo povprečno na leto spodbujena obnova stanovanjskih stavb za dodatnih
250.000 m² stanovanjskih površin, zamenjava okoli 2000 starih kotlov s kotli z
visokim izkoristkom, uvedba sodobnih klimatskih in regulacijskih sistemov itn.
Zaradi velikega števila akterjev, kot so porabniki energije, lastniki stavb v
vseh sektorjih, upravni organi, investitorji gradnje za trg, industrija
gradbenega materiala in opreme, investitorji v stanovanjskem in javnem sektorju,
kupci, najemniki, nepremičninske agencije, upravniki stavb, trgovci z
gospodinjskimi aparati, podjetja za oskrbo z energijo, je za doseganje cilja
treba izvesti razmeroma obsežen nabor ukrepov: 
-       
subvencioniranje investicij v URE in druge ukrepe za zmanjševanje CO2
za obstoječe stavbe in nadstandardne nove stavbe, ki imajo manjšo porabo
energije, kot je določeno s predpisi, najmanj v višini pobrane takse za CO2
iz deleža goriv porabljenega v stavbah dokler se ne doseže vrednosti zmanjšanja
CO2 iz obveznosti Slovenije po Kyotskem sporazumu, 
-       
krediti z znižano obrestno mero za investiranje v URE, 
-       
subvencioniranje investicij v inovativne energetske tehnologije, 
-       
finančna podpora izvedbi ukrepov URE v gospodinjstvih z nižjimi dohodki,
-       
priprava predpisov o minimalnih zahtevah glede energetskih lastnostih
stavb in o energetski izkaznici stavb, 
-       
priprava predpisov o rednih pregledih kotlov in klimatskih naprav, 
-       
priprava predpisov o minimalnih zahtevah glede energetske učinkovitosti
naprav in opreme ter o energijskem označevanju gospodinjskih in drugih
aparatov, 
-       
promocija razdeljevanja stroškov za toploto v stavbah z več odjemalci na
podlagi dejanske porabe toplote, 
-       
subvencioniranje energetskih pregledov in študij izvedljivosti za
rekonstrukcije stavb, 
-       
energetsko svetovalna mreža za občane, 
-       
informiranje, dvigovanje ozaveščenosti, usposabljanje in izobraževanje
(informativna gradiva, dogodki, priznanja in nagrade, razstave, demonstracijski
in vzorčni projekti itn.). 
DO LETA 2010 POVEČATI UČINKOVITOST RABE ENERGIJE V JAVNEM
SEKTORJU ZA 15% GLEDE NA LETO 2004 
Uresničitev cilja zmanjšanja rabe energije v javnem sektorju
za 15% do leta 2010 glede na leto 2004 bo imela poleg zmanjšanja izdatkov iz
proračuna za oskrbo z energijo izredno pomemben demonstracijski učinek države
in lokalnih skupnosti na ozaveščanje porabnikov energije glede učinkovitega
ravnanja z energijo, zmanjšanja vplivov na okolje in trajnostnega razvoja.
Poleg tega bo določitev zahtevnejših kriterijev za URE in OVE pri javnem
naročanju lahko znatno vplivala na dvig kakovosti in znižanja cen energetske
opreme in storitev. 
Za povečanje energetske učinkovitosti v javnem sektorju bodo
uporabljeni instrumenti in ukrepi, ki so sicer predvideni za stavbe. Poleg
omenjenih se bodo posebej za javni sektor uporabili naslednji instrumenti in
ukrepi: 
-       
predpis o posebnih zahtevah glede energetskih lastnosti stavb,
energetske opreme in proizvodov ter o prednostni izrabi obnovljivih virov
energije oziroma soproizvodnje pred fosilnimi gorivi in glede deleža energije
iz OVE pri nakupu energije pri izvajanju javnih naročil, 
-       
spodbujanje vlaganj zasebnega sektorja v javni sektor preko mehanizma
pogodbenega znižanja stroškov za energijo (investicije v zmanjšanje rabe
energije oziroma v sodobne sisteme za energetsko oskrbo) in strokovna pomoč
naročnikom pri pripravi tovrstnih projektov, sklepanju pogodb in vrednotenju
učinkov, 
-       
predpis o obvezni zaposlitvi energetskega managerja (osebe, v lokalni
skupnosti odgovorne za ravnanje z energijo) v večjih lokalnih skupnostih in
predpisan način izvajanja energetskega knjigovodstva, 
-       
spodbujanje izvajanja vzorčnih projektov URE, OVE in soproizvodnje v
javnih ustanovah, 
-       
ustanovitev medministrskega odbora za trajnostni energetski razvoj v
javnem sektorju z organom, pristojnim za spodbujanje URE in OVE, kot podporno
institucijo in 
-       
izdelava akcijskega načrta za URE v javnem sektorju. 
DO LETA 2010 POVEČATI UČINKOVITOST RABE ENERGIJE V PROMETU
ZA 10% GLEDE NA LETO 2004 
Povečanje učinkovitosti rabe energije v prometu za 10% do
leta 2010 glede na leto 2004 je izredno pomembno zaradi razmeroma velikega
deleža rabe energije v prometu in njene stalne rasti, zlasti pa zaradi
obremenjevanja okolja. Za zmanjšanje rabe energije v prometu je treba: 
-       
ukrepe, ki vplivajo na zmanjšanje porabe goriv v prometu in s tem
povezane obremenitve okolja, vključiti v prometno politiko, 
-       
informiranje, dvigovanje ozaveščenosti, usposabljanje in izobraževanje
voznikov (kampanje, informativna gradiva, dogodki, priznanja), 
-       
sprejem predpisa za vključitev tehnike varčne vožnje v programe avtošol,
-       
promocijo spremljanja prevoženih kilometrov in porabe goriva za
ozaveščeno rabo goriv vzpodbuditi v prevozniških podjetjih, 
-       
sprejeti predpis o obveznem informiranju kupcev o rabi energije vozil
ter primerjava z drugimi tipi vozil, 
-       
pripraviti in izvesti projekte spodbujanja in subvencioniranja javnega
avtobusnega in železniškega prevoza v mestnih in primestnih območjih in 
-       
pripraviti in izvesti projekt "1000 kilometrov novih kolesarskih
stez" do leta 2010. 
PODVOJITEV DELEŽA ELEKTRIČNE ENERGIJE IZ SOPROIZVODNJE Z
800 GWh V LETU 2000 NA 1.600 GWh V 2010 
Električna energija iz soproizvodnje povečuje izkoristek
goriv in zanesljivost oskrbe ter zmanjšuje vplive na okolje. Soproizvodnja v
primeru izkoriščanja industrijskih lokacij zelo smotrno izrablja prostor.
Podvojitev deleža električne energije iz soproizvodnje je zelo visok cilj, za
njegovo uresničitev bo treba zgraditi in obnoviti veliko enot za soproizvodnjo,
tako v industriji kot tudi za daljinsko ogrevanje. Za podvojitev deleža
električne energije iz soproizvodnje je treba izdati integralni predpis o
spodbujanju soproizvodnje, ki bo poleg določitve načina spodbujanja
soproizvodnje, vključeval: 
-       
ureditev sistemskih storitev, kot sta "konična moč", ki jo
samoproizvajalci potrebujejo za pokrivanje konic porabe in "rezervna
moč", ki jo samoproizvajalci potrebujejo v primeru izpada lastne
proizvodnje električne energije s soproizvodnjo; 
-       
standardizirane načine priklopa mikro in malih kvalificiranih elektrarn
na omrežja glede na moč elektrarne (za take standardizirane načine bodo
izdelani tipski projekti, saj je njihova izvedba cenejša od individualnih); 
-       
preveritev možnosti soproizvodnje ob vsaki novi inštalaciji ali ob
zamenjavi kotla, ki ima toplotno moč večjo od 500 kW; 
Poleg tega je potrebno: 
-       
izdelati analizo, ki bo identificirala potenciale ki so tehnično
primerni za soproizvodnjo oziroma trigeneracijo, upoštevajoč vse zahteve po
toploti in hladu v Republiki Sloveniji, 
-       
sprejeti predpis o certifikatih o izvoru električne energije iz
soproizvodnje z visokim izkoristkom, 
-       
izvajanje programov informiranja in usposabljanja, 
-       
subvencionirati študije izvedljivosti soproizvodnje, 
-       
subvencionirati investicije v soproizvodnjo na osnovi olajšav pri
plačilu CO2 takse in 
-       
razvijati finančne mehanizme za investicije v soproizvodnjo. 
POVEČANJE DELEŽA OVE PRI OSKRBI S TOPLOTO Z 22% V 2002 NA
25% DO 2010 
Proizvodnja toplote iz obnovljivi virov energije ima manjše
vplive na okolje, povzroča izboljšanje lokalne kakovosti zraka, preprečuje
oziroma upočasnjuje podnebne spremembe, povečuje zanesljivost oskrbe, pospešuje
regionalni razvoj, razvoj podeželja, ohranja in ustvarja delovna mesta. Za dvig
deleža OVE pri oskrbi s toploto do leta 2010 bo treba povečati obseg
obnovljivih virov v primarni energetski bilanci glede na leta 2002 za 4,0 PJ,
od česar odpade na lesno biomaso 3,1 PJ, na bioplin 0,4 PJ, na geotermalno
energijo 0,4 PJ in druge OVE 0,1 PJ. Za povečanje rabe obnovljivih virov bo
treba v obdobju 2004 – 2010 letno instalirati okoli 1500 kotlov v
gospodinjstvih, 50 večjih kotlov in 3 do 5 daljinskih sistemov na lesno
biomaso, vgraditi 10.000 m² sončnih kolektorjev in 500 toplotnih črpalk ter
podpreti več projektov za izkoriščanje bioplina in geotermalne energije. 
Za povečanje deleža OVE bodo uporabljeni naslednji
instrumenti in ukrepi: 
-       
subvencioniranje investicij v OVE na osnovi olajšav pri plačilu CO2
takse oziroma z neposrednimi subvencijami, 
-       
zagotovitev kreditov z znižano obrestno mero za investicije v OVE, 
-       
sprejem predpisa o prednostni izrabi obnovljivih virov energije pred
fosilnimi gorivi v javnih stavbah, 
-       
uvedba sistema certificiranja izvora energije (določen mora biti
primarni vir energije), 
-       
promoviranje izvedbe energetskih pregledov in študij izvedljivosti
investicij v OVE, 
-       
povečanje informiranosti, ozaveščenosti in usposobljenosti potencialnih
investitorjev, projektantov in drugih ciljnih skupin (prireditve, priznanja,
informativna gradiva, primeri najboljše prakse, tematske mreže), 
-       
demonstracijski projekti, vzorčni projekti in promocija inovativnih
energetskih tehnologij OVE, vključno s soproizvodnjo na osnovi biomase in
geotermalne energije, 
-       
sprejem predpisa o obvezni analizi možnosti uporabe biomase v sistemih
daljinskega ogrevanja, 
-       
priprava standardov kakovosti za lesne sekance in pelete, 
-       
spodbujanje zbiranja lesne biomase, ki ni primerna za industrijsko
predelavo, s strani ministrstva pristojnega za gozdarstvo, 
-       
vzpostavitev trga z lesno biomaso in 
-       
priprava operativnih programov za posamezne vrste OVE za toplotne
potrebe. 
DVIG DELEŽA ELEKTRIČNE ENERGIJE IZ OVE Z 32% V 2002 NA
33,6% DO 2010 
Električna energija iz obnovljivih virov energije ima za
Slovenijo izreden pomen. OVE so domači viri in zaradi tega prispevajo k
zanesljivosti oskrbe, ohranjanju in ustvarjanju delovnih mest ter omogočajo
možnost izbire pri nakupu energije. Pri proizvodnji električne energije iz OVE
ni emisij TGP in zato so v primerjavi s fosilnimi gorivi zmanjšani negativni
vplivi na okolje, s tem pa so preprečene oziroma upočasnjene podnebne
spremembe. Za povečanje deleža električne energije iz obnovljivih virov
energije na 33,6-odstotni delež bruto proizvedene električne energije do leta
2010, je treba vključiti vse vrste elektrarn na obnovljive vire energije, od
velikih vetrnih do mikro sončnih elektrarn. Skupna letna proizvodnja električne
energije iz novih elektrarn na OVE v letu 2010 bo morala biti med 1 in 1,5 TWh,
odvisno od proizvodnje v velikih hidro elektrarnah, za kar bo treba zgraditi
nove elektrarne na OVE z instalirano močjo od 200 do 400 MW. 
Za doseganje postavljenega cilja je treba: 
-       
izdelati analize potencialov in pripraviti strategije razvoja posameznih
OVE za proizvodnjo električne energije, 
-       
zagotoviti srednjeročno stabilnost odkupnih cen električne energije od
elektrarn na OVE, 
-       
uvesti sistem certificiranja izvora energije (določen mora biti primarni
vir energije), 
-       
v predpis, ki ureja priklop na električno omrežje, vpeljati
standardizirane načine priklopa mikro in malih elektrarn na omrežja glede na
moč elektrarne in karakteristike omrežja, 
-       
tarifnim odjemalcem omogočiti prostovoljni nakup električne energije od
kvalificiranih proizvajalcev, 
-       
pri direktnem nakupu električne energije od kvalificiranih
proizvajalcev, morajo biti upoštevani izključno minimalni stroški omrežnine, ki
ne smejo vključevati stroškov za prenosno omrežje, sistemske rezerve in
dodatkov, 
-       
sprejeti predpis, ki določa delež OVE v javnih zgradbah in 
-       
izvajati programe za povečanje informiranosti, ozaveščenosti in
usposobljenosti potencialnih kupcev energije, investitorjev in drugih ciljnih
skupin (informativna gradiva, primeri najboljše prakse, izobraževanje in
usposabljanje, izdaja promocijskih letakov oziroma brošur, ki podrobno
prestavijo posamezni obnovljiv vir, nadaljevanje dela mreže energetskih svetovalcev
v povezavi z mehanizmom pri URE). Promocijske dejavnosti morajo izvajati
institucije, ki nimajo neposrednega interesa pri prodaji svoje opreme. 
ZAGOTOVITEV DO 2-ODSTOTNEGA DELEŽA BIOGORIV ZA TRANSPORT
DO KONCA 2005 
Biogoriva kot edina domača goriva za transport povečujejo
zanesljivost oskrbe, zmanjšujejo vplive na okolje, povečujejo zaposlenost v
kmetijstvu, pozitivno vplivajo na regionalni razvoj ter na ohranjanje
kmetijskih površin in kakovost njihovega izkoriščanja. Pri tem je treba
upoštevati razpoložljive kmetijske površine. Za doseganje deleža biogoriv je
treba: 
-       
sprejeti predpis o obveznem minimalnem deležu biogoriv po posameznih
letih do 2010, 
-       
razbremeniti prodajno ceno biogoriv dajatev in prispevkov, 
-       
pripraviti program spodbujanja pridelave energetskih surovin in
proizvodnje biogoriv v Republiki Sloveniji. 
SPODBUJANJE SISTEMOV DALJINSKEGA OGREVANJA IN HLAJENJA 
Sistemi daljinskega ogrevanja oziroma kombinirani sistemi
daljinskega ogrevanja in hlajenja pomembno prispevajo k zmanjševanju rabe
energije in emisij TGP. To zlasti velja, če je toplota proizvedena v
soproizvodnji ali pa iz obnovljivih virov energije. Za nadaljnji razmah
sistemov daljinskega ogrevanja in za ohranitev obstoječih, je treba: 
-       
uvesti enotne tarifne pravilnike za daljinsko ogrevanje z istimi
elementi cene in načina obračunavanja za vso Republiko Slovenijo oziroma vse
občine, 
-       
izdelati analizo potencialov, ki bo identificirala lokacije in velikosti
novih sistemov daljinskega ogrevanja (in hlajenja) in tudi možnosti za razširitev
obstoječih sistemov, 
-       
na podlagi analize potencialov pripraviti akcijski načrt razvoja omrežij
daljinskega ogrevanja in hlajenja, 
-       
urediti sistem financiranja občinske infrastrukture, ki bo omogočal
razvoj obstoječih in gradnjo novih sistemov daljinskega ogrevanja in hlajenja. 
POVEČEVANJE OBDAVČEVANJA FOSILNIH GORIV ZA OGREVANJE IN
ŠIRJENJE OBDAVČITVE ZA NEOBDAVČENE ENERGENTE IN ZAVEZANCE 
Zaradi povečanja konkurenčnosti obnovljivih virov in ukrepov
energetske učinkovitosti, okoljskih učinkov, zmanjšanja emisij TGP in
zmanjšanja odvisnosti od uvoza naftnih derivatov in tudi uveljavljanja načela
"onesnaževalec plača" je potrebna postopna internalizacija vseh
eksternih stroškov za energijo. Za izvedbo bo treba pripraviti oziroma uvesti: 
-       
metodologijo za internalizacijo eksternih stroškov z obdavčenjem skladno
z načelom "onesnaževalec plača". Pred dosledno uveljavitvijo tega
načela se uporabi realne korektive, ki jih smernica EU o državnih okoljskih
pomočeh dopušča, 
-       
po letu 2007 postopno povišanje davčne obremenitve za mineralna olja in
pline za ogrevanje v široki rabi, 
-       
trošarino na električno energijo pri končnem porabniku in 
-       
metodologijo in organizacijske strukture za oprostitve v okviru CO2
takse za tipske projekte pri manjših porabnikih energije. Pripravo metodologije
je treba povezati z razvojem sistemov certificiranja za manjše projekte v
okviru kjotskih mehanizmov. 
OBVEZNI LOKALNI ENERGETSKI KONCEPTI 
Lokalni energetski koncept je temeljni planski dokument, ki v
skladu z nacionalnim energetskim programom opredeljuje dolgoročni načrt razvoja
energetike v lokalni skupnosti, učinkovito ravnanje z energijo in izkoriščanje
lokalnih energijskih virov (obnovljivi viri, odpadna toplota iz industrijskih
procesov, odpadki ipd.), zagotavlja zmanjšanje vplivov na okolje in ne nazadnje
zmanjšuje javne izdatke. V pripravo in izvajanje lokalnih energetskih konceptov
je vključena vrsta akterjev, od lokalnih skupnosti, izvajalcev javnih služb,
podjetij za oskrbo z energijo do občanov, nevladnih organizacij in drugi. V
zvezi z izdelavo lokalnih energetskih konceptov bo pripravljen: 
-       
predpis, ki uvaja obvezno načrtovanje v mestnih občinah in občinah z več
kot pet tisoč prebivalci in določa postopke in obvezne vsebine lokalnih
energetskih konceptov in 
-       
predpis, ki opredeljuje območja, kjer je obvezna analiza možnosti rabe
biomase v sistemih daljinskega ogrevanja. Upravljalci vseh novih in tudi
obstoječih sistemov daljinskega ogrevanja morajo obvezno koristiti OVE, razen
če s študijo izvedljivosti utemeljijo ekonomsko in okoljsko sprejemljivejši
način ogrevanja. Če izkoriščanje biomase ekonomsko ni upravičeno, lahko
inštalirajo kotel na fosilna goriva, v tem primeru pa morajo s študijo
izvedljivosti preveriti možnost soproizvodnje. 
VKLJUČEVANJE TRAJNOSTNEGA RAVNANJA Z ENERGIJO V
IZOBRAŽEVALNI PROCES 
Izobraževanje učencev v osnovnih šolah, dijakov, študentov in
tudi širše javnosti o trajnostnem razvoju, učinkovitem ravnanju z energijo,
zmanjšanju negativnih vplivov energetike oziroma rabe energije na naravno
okolje, o zmanjšanju rabe energije in stroškov zanjo je pomemben proces, ki bo
vplival na dolgoročno ravnanje z energijo v Sloveniji. Z izobraževanjem in
ozaveščanjem se postopoma razvija tudi aktivna vloga posameznika pri smotrni
rabi energije, prav tako lahko mlajše generacije vplivajo tudi na porabniške
navade starejših. 
Osnovne naloge s tega področja, ki jih je treba izvesti, so: 
-       
dopolnitve in spremembe učnih načrtov na vseh stopnjah in vseh smereh
izobraževanja. Učni načrti naj vsebujejo boljše poznavanje in razumevanje
energetskih procesov ter ravnanja z energijo, projekte učinkovitega ravnanja z
energijo v šolah in izkoriščanja obnovljivih virov energije, zmanjševanja
vplivov na okolje in znižanje stroškov za energijo, 
-       
priprava izobraževanih pripomočkov za URE in OVE, 
-       
uvedba novih študijskih smeri s področja trajnostnega energetskega
razvoja in 
-       
spodbujanje izvajanja izvenšolskih programov in projektov. 
INSTITUCIONALNI OKVIR DRŽAVE ZA IZVAJANJE PROGRAMOV URE IN
OVE 
Znatno povečanje energetske učinkovitosti in obsega
obnovljivih virov energije bo mogoče uresničiti le z aktivno vključitvijo in
sodelovanjem vseh relevantnih dejavnikov: državnih organov, lokalnih skupnosti,
porabnikov energije v gospodinjstvih, industriji, storitvenem in javnem
sektorju ter v prometu, podjetjih za oskrbo z energijo, ponudnikov energetske
opreme in storitev, izobraževalnih, raziskovalnih in razvojnih organizacij,
finančnih institucij, nevladnih organizacij, medijev in drugih. 
V ta namen bodo uvedene nekatere institucionalne spremembe in
vključeni novi akterji: 
-       
integracija vseh aktivnosti izvajanja energetske politike, vključno z
zagotavljanjem vseh energentov in skladiščnih kapacitet, v okviru ministrstva,
pristojnega za energijo in okolje. V okvir izvajanja energetske politike ne
sodi kontrola cen energentov na podlagi posebnega zakona, 
-       
širitev delovanja in pristojnosti AE v skladu z navedenimi mehanizmi in
ustanovitev strokovnega sveta, 
-       
institucionalna ureditev obstoječe energetske svetovalne mreže za občane
v lokalnih skupnostih na osnovi koncesije za to dejavnost, 
-       
vključitev dobaviteljev energije po omrežjih, ki svojo dejavnost
opravljajo v okviru gospodarske javne službe, v pripravo in izvajanje programov
URE pri porabnikih in 
-       
promocija partnerstva med javnimi institucijami in privatnimi podjetji
na področju pogodbenega znižanja stroškov za energijo. 
SODELOVANJE Z NEVLADNIMI ORGANIZACIJAMI 
Okoljske nevladne organizacije so s svojo prisotnostjo,
delovanjem, znanjem in izkušnjami pomemben dejavnik pri zagotovitvi trajnostnega
ravnanja z energijo, osveščanju javnosti glede nujnosti učinkovitega ravnanja z
energijo in zmanjševanju vplivov rabe energije v smislu varovanja in
izboljševanja naravnega okolja. Prav tako s svojimi predlogi in preko civilnega
dialoga participirajo pri oblikovanju, vrednotenju in izvajanju konkretnih
ukrepov energetskega programa. Sodelovanje in participacija okoljskih nevladnih
organizacij se bo izvajalo skozi naslednje aktivnosti: 
-       
zagotavljanje pogojev okoljskim nevladnim organizacijam za izvajanje
izobraževalno osveščevalnih programov in projektov za trajnostno ravnanje z
energijo, 
-       
obveščanje okoljskih nevladnih organizacij glede priprave predpisov in
odločitev, ki se nanašajo na izvajanje nacionalnega energetskega načrta, 
-       
vključevanje okoljskih nevladnih organizacij v pripravo predpisov,
odločitev in vrednotenje ukrepov, ki se nanašajo na izvajanje nacionalnega
energetskega programa ter zagotavljanje pogojev za to vključevanje nevladnih
organizacij.
8. SPREMLJANJE IZVAJANJA NACIONALNEGA ENERGETSKEGA PROGRAMA
8.1. Letni energetski pregled
Ministrstvo pristojno za energijo spremlja izvajanje
energetske politike z letnim poročilom. Letni energetski pregled (v nadaljnjem
besedilu: LEP) podaja kvalitativen in kvantitativen pregled izvajanja nalog
energetske politike, določene v NEP, na podlagi določenega sistema kazalcev.
LEP bo letna publikacija, ki bo predstavila izvajanje NEP v luči najnovejših
sprememb, dogodkov in zakonodaje glede ravnanja z energijo v svetu in EU. LEP
bo tekstualno in tabelarično bralcu predstavil izvajanje energetske politike v
Sloveniji za preteklo leto, z vsemi ustreznimi razlagami za eventualna
odstopanja od zastavljene poti in nepričakovanimi dogodki, ki so vplivali na
ravnanje z energijo. Na podlagi ugotovitev se v primeru večjih odstopanj od
izvajanja energetske politike sprejmejo potrebni ukrepi, ki zagotavljajo
uresničevanje postavljenih ciljev. Minister, pristojen za energijo, oblikuje
posebno skupino, odgovorno za spremljanje in poročanje o izvajanju energetske
politike. 
Pogoj za kakovostno spremljanje izvajanja energetske politike
je poenotenje in uskladitev energetske statistike med vsemi pooblaščenimi
institucijami v državi. Usklajena energetska statistika bo omogočila izračun
kazalcev za kvantitativno spremljanje usmeritev in doseganja zastavljenih
ciljev.
8.2 Uskladitev energetske statistike in dejavnosti posameznih
akterjev
Kakovostne kvantitativne podlage so pogoj in izhodišče za
kakovostno spremljanje izvajanja energetske politike. Usklajena in ažurna
nacionalna energetska statistika, dopolnjena in povezana z določenimi
okoljskimi statističnimi podatki, omogoča kakovostno izvajanje in spremljanje
energetske politike, učinkovitejše delo vladnih služb, znižanje stroškov in
povečanje kakovosti izdelave strokovnih študij ter prispeva k promociji in
ugledu Republike Slovenije v svetu. 
Ključni akterji za izvajanje usklajene energetske statistike
so SURS, ministrstvo pristojno za energijo, ministrstvo pristojno za obvezne
rezerve nafte in naftnih derivatov, AURE, ARSO, BORZEN, AE, energetska
združenja, energetska podjetja in porabniki energije. 
Z medsebojnim dogovorom vseh institucij se bo poenotila
energetska statistika in ustrezno uskladila z mednarodno metodologijo (Eurostat
idr.), s ciljem izdelave enotne državne energetske bilance in enotnega vira
podatkov za izračun energetskih kazalcev. 
Kot najtežja naloga se kaže vzpostavitev metodologije za
spremljanje cen končnih porabnikov na odprtem trgu ter konkurenčnosti razvoja
energetskih trgov v Republiki Sloveniji. Pripraviti bo potrebno ustrezno
metodologijo za spremljanje razvoja energetskih trgov v Sloveniji, še posebej
spremljanja cen energije za končne odjemalce električne energije in zemeljskega
plina ter za konkurenčnost trga. 
AE dobi ustrezne zakonske podlage (v spremembah EZ) za
spremljanje kakovosti oskrbe odjemalcev z energijo (predvsem kakovosti
električne energije) in energetskimi storitvami.
8.3 Priprava Letnega energetskega pregleda
Ministrstvo pristojno za energijo spremlja izvajanje
energetske politike z LEP. LEP o izvajanju energetske politike podaja
kvantifikacijo uspešnosti in doseganja zastavljenih ciljev, predstavlja
transparentnost izvajanja energetske politike, omogoča dostop javnosti do
informacij, racionalizira delo vladnih služb in znižuje stroške ter povečuje
kakovost pri izdelavi strokovnih študij. 
Ključni akterji priprave pregleda so ministrstvo pristojno za
energijo, ministrstvo pristojno za obvezne rezerve nafte in naftnih derivatov,
SURS, AE, ARSO in energetska podjetja, sodelujejo pa tudi porabniki energije in
strokovna javnost. 
Ministrstvo pristojno za energijo pripravi postopek izdelave
letnega pregleda in ga terminsko in organizacijsko uskladi s časovno
razpoložljivostjo podatkov in drugimi obveznostmi poročanja, ki izhajajo iz EZ,
pravnega reda EU in drugih mednarodnih obveznosti o poročanju, spremljanja
proračuna itn. LEP se navezuje tudi na ugotovitve drugih poročil o izvajanju
relevantnih nacionalnih programov (npr. okoljski vplivi energetike so podrobno
obravnavani v Letnem poročilu o stanju okolja). 
Prav tako ministrstvo pristojno za energetiko glede na končne
cilje izvajanja energetske politike dokončno potrdi predlog izbora vodilnih,
podrobnih in dodatnih kazalcev za njeno spremljanje ter postopke in
metodologijo zbiranja podatkov in izračunov za posamezni kazalec. Pri pripravi
se ministrstvo pristojno za energijo opre na mednarodne metodologije, upošteva
pa tudi specifičnost Republike Slovenije.
8.4 Kazalci izvajanja energetske politike
Izbrani nabor kazalcev za NEP obsega uveljavljene mednarodne
in druge indikatorje (strukturni indikatorji EU idr.) ki omogočajo
kvantifikacijo in spremljanje zastavljenih ciljev energetske politike. Na
podlagi izbranih kazalcev je možna ocena uspešnosti izvajanja energetske
politike ter kvantitativna primerjava z ostalimi državami. 
V spodnji tabeli so prikazane vrednosti izbranih kazalcev za
preteklo obdobje, ki daje izhodišče in pregled stanja, potrebnega za
načrtovanje in izvajanje energetske politike Slovenije. Za izračun so bili
uporabljeni podatki SURS.
Oskrba z energijo je poraba primarne energije, to je domača
proizvodnja, ki ji prištejemo uvoz ter odštejemo izvoz, odštejemo mednarodna
pomorska skladišča in prištejemo oziroma odštejemo spremembe zalog. Pri
preračunu hidro energije na nivo primarne energije je upoštevan izkoristek
100%. Primarna energija pri nuklearni energiji pa je izračunana iz proizvodnje
električne energije na generatorju ob upoštevanju izkoristka 33%. 
Končna poraba energije vključuje porabo energije v sektorjih
končne porabe. Končna energija je energija, ki je dobavljena odjemalcu za
pretvorbo v koristno energijo. Izračuna se kot vsota vse porabljene energije
končnih odjemalcev. 
Skupna poraba električne energije vključuje končno porabo in
izgube omrežja, kar lahko izrazimo tudi kot proizvodnja na pragu, ki ji
prištejemo uvoz in odštejemo izvoz električne energije. To je električna
energija, potrebna za oskrbo končnih odjemalcev v Sloveniji.
9. V GRADIVU UPORABLJENE OZNAKE IN OKRAJŠAVE
AE                        Agencija
za energijo
ARAO             Agencija
za radioaktivne odpadke
ARSO             Agencija
Republike Slovenije za okolje
AURE             Agencija
za učinkovito rabo energije
BAT                 Best
Available Technology (najboljše razpoložljive tehnologije)
BDP                bruto
domači proizvod
BREF              Best
Available Tehniques Reference Documents – referenčni dokument o BAT
CRP                Co-ordinated
Research Programme (koordinirani raziskovalni program)
DEM               Dravske
elektrarne Maribor
DPRS             Dolgoročni
plan Republike Slovenije za obdobje 1986-2000
DRP                Državni
razvojni program
DSM               Demand
Side Management (ukrepi na strani rabe energije)
EES                elektroenergetski
sistem
ELES              Elektro
Slovenija d.o.o.
EMAS             Environmental
Management Assistance Scheme (Okoljska upravljalska shema za pomoč)
EO                  enota
obremenitve CO2
ETSO              Electricity
Transmission System Operator (Sistemski operater
                        za
električno energijo)
EU                   Evropska
unija
EZ                   Energetski
zakon
G                     giga
(109)
GATT              General
Agreement on Tarriffs and Trade (Splošni sporazum o tarifah in trgovanju)
GJS                gospodarska
javna služba
HE                   hidroelektrarna
HEP                Hrvatska
elektroprivreda (Hrvaško elektrogospodarstvo)
HSE                Holding
slovenskih elektrarn
IEA                  International
Energy Agency (Mednarodna agencija za energijo)
IJG                  izrabljeno
jedrsko gorivo
IPCC               Intergovernmental
Pannel for Climate Change (Medvladni forum za klimatske spremembe)
IPPC               Integrated
Polution Prevention and Control (Integrirano preprečevanje onesnaženja in
nadzor)
JANAF            Jadranski
naftovod
k                      kilo
(103)
LEP                 Letni
energetski pregled
M                     mega
(106)
male
HE          male hidroelektrarne (elektrarne do 10 MW nazivne moči)
NEK                Nuklearna
elektrarna Krško
NEP                Nacionalni
energetski program
NN                  nizkonapetostno
(omrežje)
NPVO             Nacionalni
program varstva okolja
NSRAO          
nizko in srednje radioaktivni odpadki
NVO                
nevladne organizacije
OECD             Organisation
for Economic Cooperation and Development (Organizacija za gospodarsko
sodelovanje in razvoj)
OVE                obnovljivi
viri energije
P                     peta
(1012)
RAO                radioaktivni
odpadki
RTH                Rudnik
Trbovlje-Hrastnik
SGRS             Strategija
gospodarskega razvoja Slovenije
SEL                 Savske
elektrarne Ljubljana
SENG             Soške
elektrarne Nova Gorica
SLE                 Statistični
letopis energetskega gospodarstva Republike Slovenije (2000)
SN                   srednjenapetostno
(omrežje)
SPTE              soproizvodnja
toplote in električne energije
SURS             Statistični
urad Republike Slovenije
TEB                 Termoelektrarna
Brestanica
TEŠ                 Termoelektrarna
Šoštanj
TET                 Termoelektrarna
Trbovlje
TE-TOL           Termoelektrarna-Toplarna
Ljubljana
TGP                toplogredni
plini
TNP                tekoči
naftni plin
TP                   transformatorska
postaja
TPF                 Third
Party Financing (financiranje tretje stranke)
UCTE              Union
for the Coordination of Transmission of Electricty (Združenje za koordinacijo
prenosa električne energije)
UMAR             Urad
za makroekonomske analize in razvoj
UNP                utekočinjen
naftni plin
UPO                Upravljalec
prenosnega omrežja
URE                učinkovita
raba energije
VN                   visokonapetostno
(omrežje)
ZORD             Zavod
za obvezne rezerve nafte in njenih derivatov
10. UVELJAVITEV RESOLUCIJE
Z dnem uveljavitve te Resolucije preneha veljati Resolucija o
strategiji rabe in oskrbe Slovenije z energijo (Uradni list RS, št. 9/96). 
Ta resolucija začne veljati petnajsti dan po objavi v Uradnem
listu Republike Slovenije.
Št. 320-01/89-1/162
Ljubljana, dne 5. aprila 2004.
EPA 1043-III
Predsednik 
Državnega zbora 
Republike Slovenije 
Borut Pahor l. r.
________________________
*     Za vsebinski pomen
oznak in okrajšav v nadaljnjem besedilu glej tudi poglavje "9. Oznake in
okrajšave"
 

Priloga:
Zasnova energetskega omrežja k poglavju 6.5.2.