I. SPLOŠNE DOLOČBE
1. člen
(vsebina)
(1) Ta uredba ureja izvajanje podukrepa Podpora za
širokopasovno infrastrukturo, vključno z njeno vzpostavitvijo, izboljšanjem in
razširitvijo, pasivno širokopasovno infrastrukturo ter zagotavljanjem dostopa
do širokopasovnega interneta in rešitev v zvezi z e-upravo iz programa, ki
ureja razvoj podeželja Republike Slovenije za obdobje 2014–2020 (v nadaljnjem
besedilu: PRP 2014–2020). PRP 2014–2020 je dostopen na osrednjem spletnem mestu
državne uprave in spletni strani programa razvoja podeželja
(http://www.program-podezelja.si).
(2) S to uredbo se za podukrep iz prejšnjega odstavka
določajo namen podukrepa, namen podpore, upravičenci, upravičeni stroški,
pogoji za dodelitev sredstev, merila za ocenjevanje vlog, pogoji za izplačilo
sredstev, obveznosti upravičencev in finančne določbe za izvajanje:
1.     
Uredbe (EU) št. 1303/2013 Evropskega parlamenta in Sveta z dne 17.
decembra 2013 o skupnih določbah o Evropskem skladu za regionalni razvoj,
Evropskem socialnem skladu, Kohezijskem skladu, Evropskem kmetijskem skladu za
razvoj podeželja in Evropskem skladu za pomorstvo in ribištvo, o splošnih
določbah o Evropskem skladu za regionalni razvoj, Evropskem socialnem skladu,
Kohezijskem skladu in Evropskem skladu za pomorstvo in ribištvo ter o
razveljavitvi Uredbe Sveta (ES) št. 1083/2006 (UL L št. 347 z dne 20. 12. 2013,
str. 320), zadnjič spremenjene z Uredbo (EU) 2020/2221 Evropskega parlamenta in
Sveta z dne 23. decembra 2020 o spremembi Uredbe (EU) št. 1303/2013, kar zadeva
dodatne vire in ureditev izvrševanja, da se zagotovi pomoč za spodbujanje
odprave posledic krize v okviru pandemije COVID-19 in njenih socialnih posledic
ter za pripravo zelenega, digitalnega in odpornega okrevanja družbe in
gospodarstva (REACT-EU) (UL L št. 437 z dne 28. 12. 2020, str. 30), (v
nadaljnjem besedilu: Uredba 1303/2013/EU);
2.     
Uredbe (EU) št. 1305/2013 Evropskega parlamenta in Sveta z dne 17.
decembra 2013 o podpori za razvoj podeželja iz Evropskega kmetijskega sklada za
razvoj podeželja (EKSRP) in razveljavitvi Uredbe Sveta (ES) št. 1698/2005 (UL L
št. 347 z dne 20. 12. 2013, str. 487), zadnjič spremenjene z Delegirano uredbo
Komisije (EU) 2021/399 z dne 19. januarja 2021 o spremembi Priloge I k Uredbi
(EU) št. 1305/2013 Evropskega parlamenta in Sveta glede zneskov podpore Unije
za razvoj podeželja v letu 2021 (UL L št. 79 z dne 8. 3. 2021, str. 1), (v
nadaljnjem besedilu: Uredba 1305/2013/EU);
3.     
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske
politike in razveljavitvi uredb Sveta (EGS) št. 352/78, (ES) št. 165/94, (ES)
št. 2799/98, (EC) No 814/2000, (ES) št. 1290/2005 in (ES) št. 485/2008 (UL L
št. 347 z dne 20. 12. 2013, str. 549), zadnjič spremenjene z Uredbo (EU)
2020/2220 Evropskega parlamenta in Sveta z dne 23. decembra 2020 o določitvi
nekaterih prehodnih določb za podporo iz Evropskega kmetijskega sklada za
razvoj podeželja (EKSRP) in Evropskega kmetijskega jamstvenega sklada (EKJS) v
letih 2021 in 2022 ter o spremembi uredb (EU) št. 1305/2013, (EU) št. 1306/2013
in (EU) št. 1307/2013 glede sredstev in uporabe v letih 2021 in 2022 ter Uredbe
(EU) št. 1308/2013 glede sredstev in razdelitve take podpore v letih 2021 in
2022 (UL L št. 437 z dne 28. 12. 2020, str. 1), (v nadaljnjem besedilu: Uredba
1306/2013/EU);
4.     
Delegirane uredbe Komisije (EU) št. 640/2014 z dne 11. marca 2014 o
dopolnitvi Uredbe (EU) št. 1306/2013 Evropskega parlamenta in Sveta glede
integriranega administrativnega in kontrolnega sistema, pogojev za zavrnitev
ali ukinitev plačil in za upravne kazni, ki se uporabljajo za neposredna
plačila, podporo za razvoj podeželja in navzkrižno skladnost (UL L št. 181 z
dne 20. 6. 2014, str. 48), zadnjič spremenjene z Delegirano uredbo Komisije
(EU) 2017/723 z dne 16. februarja 2017 o spremembi Delegirane uredbe Komisije
(EU) št. 640/2014 o dopolnitvi Uredbe (EU) št. 1306/2013 Evropskega parlamenta
in Sveta glede integriranega administrativnega in kontrolnega sistema, pogojev
za zavrnitev ali ukinitev plačil in za upravne kazni, ki se uporabljajo za
neposredna plačila, podporo za razvoj podeželja in navzkrižno skladnost (UL L
št. 107 z dne 25. 4. 2017, str. 1), (v nadaljnjem besedilu: Uredba
640/2014/EU);
5.     
Delegirane uredbe Komisije (EU) št. 807/2014 z dne 11. marca 2014 o
dopolnitvi Uredbe (EU) št. 1305/2013 Evropskega parlamenta in Sveta o podpori
za razvoj podeželja iz Evropskega kmetijskega sklada za razvoj podeželja
(EKSRP) in o uvedbi prehodnih določb (UL L št. 227 z dne 31. 7. 2014, str. 1),
zadnjič spremenjene z Delegirano uredbo Komisije (EU) 2019/94 z dne 30. oktobra
2018 o spremembi Delegirane uredbe Komisije (EU) št. 807/2014 o dopolnitvi
Uredbe (EU) št. 1305/2013 Evropskega parlamenta in Sveta o podpori za razvoj
podeželja iz Evropskega kmetijskega sklada za razvoj podeželja (EKSRP) in o
uvedbi prehodnih določb (UL L št. 19 z dne 22. 1. 2019, str. 5);
6.     
Izvedbene uredbe Komisije (EU) št. 808/2014 z dne 17. julija 2014 o
določitvi pravil za uporabo Uredbe (EU) št. 1305/2013 Evropskega parlamenta in
Sveta o podpori za razvoj podeželja iz Evropskega kmetijskega sklada za razvoj
podeželja (EKSRP) (UL L št. 227 z dne 31. 7. 2014, str. 18), zadnjič
spremenjene z Izvedbeno uredbo Komisije (EU) 2021/73 z dne 26. januarja 2021 o
spremembi Izvedbene uredbe (EU) št. 808/2014 o določitvi pravil za uporabo
Uredbe (EU) št. 1305/2013 Evropskega parlamenta in Sveta o podpori za razvoj
podeželja iz Evropskega kmetijskega sklada za razvoj podeželja (EKSRP) (UL L
št. 27 z dne 27. 1. 2021, str. 9), (v nadaljnjem besedilu: Uredba 808/2014/EU);
7.     
Izvedbene uredbe Komisije (EU) št. 809/2014 z dne 17. julija 2014 o
pravilih za uporabo Uredbe (EU) št. 1306/2013 Evropskega parlamenta in Sveta v
zvezi z integriranim administrativnim in kontrolnim sistemom, ukrepi za razvoj
podeželja in navzkrižno skladnostjo (UL L št. 227 z dne 31. 7. 2014, str. 69),
zadnjič spremenjene z Izvedbeno uredbo Komisije (EU) 2021/540 z dne 26. marca
2021 o spremembi Izvedbene uredbe (EU) št. 809/2014 glede nekaterih obveznosti
obveščanja, pregledov na kraju samem v zvezi z vlogami za pomoč na žival in
zahtevki za plačilo v okviru ukrepov podpore na žival ter predložitve zbirne
vloge, vlog za pomoč ali zahtevkov za plačilo (UL L št. 108 z dne 29. 3. 2021,
str. 15), (v nadaljnjem besedilu: Uredba 809/2014/EU);
8.     
Uredbe Komisije (ES) št. 651/2014 z dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187/2014 z dne 26. 6. 2014), zadnjič spremenjene z Uredbo
Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi Uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020), (v nadaljnjem besedilu: Uredba
651/2014/EU) in
9.     
Smernic Evropske unije za uporabo pravil o državni pomoči v zvezi s
hitro postavitvijo širokopasovnih omrežij (UL C št. 25 z dne 26. 1. 2013, str.
1), zadnjič spremenjenih s Sporočilom Komisije o spremembi sporočil Komisije o
smernicah Evropske unije za uporabo pravil o državni pomoči v zvezi s hitro
postavitvijo širokopasovnih omrežij, o smernicah o regionalni državni pomoči za
obdobje 2014–2020, o državni pomoči za filmsko produkcijo in produkcijo drugih
avdiovizualnih del, o smernicah o državni pomoči za spodbujanje naložb
tveganega financiranja ter o smernicah o državni pomoči letališčem in letalskim
prevoznikom (UL C št. 198 z dne 27. 6. 2014, str. 30).
(3) Ta uredba določa tudi izvajanje in financiranje ukrepov
programa razvoja podeželja v letu 2021 in 2022 za izvajanje Uredbe (EU)
2020/2220 Evropskega parlamenta in Sveta z dne 23. decembra 2020 o določitvi
nekaterih prehodnih določb za podporo iz Evropskega kmetijskega sklada za
razvoj podeželja (EKSRP) in Evropskega kmetijskega jamstvenega sklada (EKJS) v
letih 2021 in 2022 ter o spremembi uredb (EU) št. 1305/2013, (EU) št. 1306/2013
in (EU) št. 1307/2013 glede sredstev in uporabe v letih 2021 in 2022 ter Uredbe
(EU) št. 1308/2013 glede sredstev in razdelitve take podpore v letih 2021 in
2022 (UL L št. 437 z dne 28. 12. 2020, str. 1).
2. člen
(pomen izrazov)
Izrazi, uporabljeni v tej uredbi, pomenijo:
1.     
bele lise so posamezna gospodinjstva na območjih, kjer ni zagotovljenega
dostopa do širokopasovnega omrežja naslednje generacije, ki bi tem
gospodinjstvom ves čas omogočalo dostop do širokopasovnih elektronskih
komunikacijskih storitev hitrosti najmanj 30 Mb/s in kjer na podlagi
poizvedovanja po tržnem interesu v skladu z 11.a členom Zakona o elektronskih
komunikacijah (Uradni list RS, št. 109/12, 110/13, 40/14 – ZIN-B, 54/14 – odl.
US, 81/15 in 40/17; v nadaljnjem besedilu: ZEKom-1) operaterji niso izrazili
tržnega interesa za gradnjo takega omrežja v naslednjih treh letih. Seznam
belih lis izdela ministrstvo, pristojno za javno upravo, in je objavljen na
osrednjem spletnem mestu državne uprave ter na spletni strani programa razvoja
podeželja (http://www.program-podezelja.si);
2.     
gradbena dela v povezavi s širokopasovno infrastrukturo so gradbena dela
iz 134. točke 2. člena Uredbe 651/2014/EU;
3.     
dostopovna omrežja naslednje generacije (v nadaljnjem besedilu: NGA) so
omrežja iz 138. točke 2. člena Uredbe 651/2014/EU;
4.     
konkurenčni izbirni postopek je konkurenčni postopek zbiranja ponudb iz
38. točke 2. člena Uredbe 651/2014/EU;
5.     
malo in srednje podjetje (v nadaljnjem besedilu: MSP) je podjetje iz 2.
točke 2. člena Uredbe 651/2014/EU;
6.     
pasivna širokopasovna infrastruktura je širokopasovno omrežje iz 137.
točke 2. člena Uredbe 651/2014/EU.
3. člen
(organi PRP in odbor za spremljanje)
(1) Organ upravljanja PRP 2014–2020 (v nadaljnjem besedilu:
organ upravljanja) iz točke (a) drugega odstavka 65. člena Uredbe 1305/2013/EU
je Ministrstvo za kmetijstvo, gozdarstvo in prehrano (v nadaljnjem besedilu:
MKGP). Naloge organa upravljanja opravljata MKGP in Agencija Republike
Slovenije za kmetijske trge in razvoj podeželja (v nadaljnjem besedilu:
ARSKTRP).
(2) Akreditirana plačilna agencija iz točke (b) drugega
odstavka 65. člena Uredbe 1305/2013/EU je ARSKTRP.
(3) Certifikacijski organ iz točke (c) drugega odstavka 65.
člena Uredbe 1305/2013/EU je Urad Republike Slovenije za nadzor proračuna.
(4) Odbor za spremljanje iz drugega odstavka 47. člena Uredbe
1303/2013/EU je Odbor za spremljanje Programa razvoja podeželja Republike
Slovenije.
4. člen
(podukrep)
S to uredbo se v okviru ukrepa Osnovne storitve in obnova
vasi na podeželskih območjih iz 20. člena Uredbe 1305/2013/EU ureja izvajanje
podukrepa Podpora za širokopasovno infrastrukturo, vključno z njeno
vzpostavitvijo, izboljšanjem in razširitvijo, pasivno širokopasovno
infrastrukturo ter zagotavljanje dostopa do širokopasovnega interneta in
rešitev v zvezi z e-upravo (v nadaljnjem besedilu: podukrep Podpora za
širokopasovno infrastrukturo).
II. VSEBINA PODUKREPA
5. člen
(namen in cilji podukrepa)
Podpora iz podukrepa Podpora za širokopasovno infrastrukturo
(v nadaljnjem besedilu: podpora) je namenjena za sofinanciranje gradnje
širokopasovnih omrežij naslednje generacije kot odprtih komunikacijskih omrežij
s ciljem omogočiti belim lisam dostop do širokopasovnih omrežij naslednje
generacije s prenosno hitrostjo najmanj 100 Mb/s in dostop do elektronskih
komunikacijskih storitev po teh omrežjih.
6. člen
(predmet podpore)
(1) Podprte bodo naložbe v gradnjo širokopasovnih omrežij, ki
bodo najmanj 80 odstotkom belih lis v naseljih z manj kot 5.000 prebivalci v
koroški, podravski in pomurski statistični regiji 24 ur na dan in vse dni v
letu hkrati omogočala dostop do širokopasovnega omrežja naslednje generacije
kot odprtega komunikacijskega omrežja s prenosno hitrostjo najmanj 100 Mb/s in
dostop do elektronskih komunikacijskih storitev po tem omrežju.
(2) Seznam belih lis iz prejšnjega odstavka bo naveden v
javnem razpisu.
7. člen
(upravičenec)
(1) Upravičenec do podpore je:
-       
fizična ali pravna oseba, ki je registrirana kot operater v skladu z
ZEKom-1, ali
-       
projektno partnerstvo.
(2) Projektno partnerstvo iz druge alineje prejšnjega
odstavka je partnerstvo dveh ali več fizičnih oziroma pravnih oseb iz prve
alineje prejšnjega odstavka, vzpostavljeno s pogodbo, ki vsebuje obvezne sestavine
iz Priloge 1, ki je sestavni del te uredbe, ki se sklene najmanj za čas
trajanja naložbe in za katero se uporabljajo določila Obligacijskega zakonika
(Uradni list RS, št. 97/07 – uradno prečiščeno besedilo, 64/16 – odl. US in
20/18 – OROZ631) v zvezi z družbeno pogodbo (v nadaljnjem besedilu:
konzorcijska pogodba).
(3) Člani projektnega partnerstva s konzorcijsko pogodbo
določijo vodilnega partnerja, ki nastopa v imenu projektnega partnerstva in ima
naslednje obveznosti:
-       
zastopa projektno partnerstvo v vseh upravnih postopkih v razmerju do
ARSKTRP in MKGP;
-       
koordinira pripravo celotne dokumentacije, ki je potrebna za vložitev
vloge na javni razpis, in zahtevka za izplačilo sredstev;
-       
sporoča ARSKTRP podatke iz druge alineje tretjega odstavka 14. člena te
uredbe za vse člane partnerstva;
-       
sporoča ARSKTRP vse morebitne spremembe konzorcijske pogodbe.
8. člen
(pogoji za pridobitev podpore)
(1) Pogoji, ki jih mora izpolnjevati upravičenec ob vložitvi
vloge na javni razpis, so:
1.     
registriran mora biti kot operater v skladu z ZEKom-1, kar je razvidno
iz uradne evidence operaterjev, ki jo vodi Agencija Republike Slovenije za
komunikacijska omrežja in storitve (v nadaljnjem besedilu: AKOS);
2.     
ni podjetje v težavah v skladu z 18. točko 2. člena Uredbe 651/2014/EU;
3.     
ni naslovnik neporavnanega naloga za izterjavo zaradi predhodne odločbe
Evropske komisije, ki je pomoč razglasila za nezakonito in nezdružljivo z
notranjim trgom, kar je razvidno na spletni strani Evropske komisije;
4.     
ni naslovnik neporavnanega naloga za vračilo preveč izplačane pomoči po
pravilu de minimis ali državne pomoči na podlagi predhodnega poziva
ministrstva, pristojnega za finance;
5.     
nima neporavnanih zapadlih davčnih obveznosti in drugih denarnih
nedavčnih obveznosti v skladu z zakonom, ki ureja finančno upravo, v višini, ki
presega 50 eurov;
6.     
redno izplačuje plače in socialne prispevke, kar se izkazuje s
predložitvijo vseh obračunov davčnih odtegljajev za dohodke iz delovnega
razmerja davčnemu organu za zadnjih pet let do dneva vložitve vloge na javni
razpis;
7.     
ni v postopkih zaradi insolventnosti ali postopkih prisilnega
prenehanja, kot jih določa zakon, ki ureja finančno poslovanje, postopke zaradi
insolventnosti in prisilnega prenehanja, kar je razvidno iz evidence AJPES;
8.     
vloga vključuje poslovni načrt in seznam stroškov naložbe;
9.     
vloga vključuje seznam belih lis, ki jim bo ves čas hkrati omogočen
dostop do širokopasovnega omrežja s prenosno hitrostjo najmanj 100 Mb/s in
dostop do elektronskih komunikacijskih storitev po tem omrežju (v nadaljnjem
besedilu: predviden omogočeni dostop);
10.  
izkazati mora zaprto finančno konstrukcijo za izvedbo naložbe, iz katere
izhaja, da celotna podpora po tej uredbi na posamezno belo liso, za katero je
predviden omogočeni dostop, ne bo presegala vrednosti, določene v tretjem odstavku
15. člena te uredbe, ter predložiti izjavo banke ali druge finančne
institucije, ki lahko opravlja finančne storitve na območju Republike
Slovenije, iz katere je razvidno, da bo za pokrivanje upravičenih stroškov
naložbe zagotovil lastna sredstva v višini razlike med upravičenimi stroški
naložbe in pričakovano javno podporo, pri čemer lastna sredstva presegajo 50
odstotkov višine upravičenih stroškov naložbe;
11.  
če je upravičenec projektno partnerstvo, mora vodilni partner predložiti
sklenjeno konzorcijsko pogodbo;
12.  
predložiti mora izjavo, da pred vložitvijo vloge na javni razpis ni
začel izvajati del v okviru naložbe;
13.  
opredeliti mora časovno dinamiko vlaganja zahtevkov za izplačilo
sredstev;
14.  
imeti mora odprt transakcijski račun za nakazilo dodeljenih sredstev v
skladu z zakonom, ki ureja kmetijstvo;
15.  
predložiti mora izjavo, da je predviden omogočeni dostop, pri čemer se
šteje, da je beli lisi omogočen tak dostop, kadar ji je mogoče zagotoviti tak
dostop prek zgrajene dostopovne točke brezžičnega omrežja ali kadar je bela
lisa v neposredni bližini fiksnega omrežja. Za neposredno bližino fiksnega
omrežja se šteje zračna razdalja do največ 200 m od bele lise do mesta, kjer je
možen priklop na omrežje, če na tej razdalji ni ovir, ki bi preprečevale
izgradnjo povezave s hitrostjo najmanj 100 Mb/s;
16.  
predložiti mora izjavo, da bo z začetkom izvajanja naložbe začel voditi
ločeno računovodstvo za naložbo oziroma ločene knjigovodske evidence;
17.  
predložiti mora izjavo, da bo širokopasovno omrežje načrtovano in
grajeno kot odprto komunikacijsko omrežje v skladu s 3. točko tretjega odstavka
11. člena ZEKom-1 in petim odstavkom 52. člena Uredbe 651/2014/EU;
18.  
predložiti mora izjavo, da bo omogočil veleprodajni dostop v skladu z
osmim odstavkom 11. člena ZEKom-1 in šestim odstavkom 52. člena Uredbe
651/2014/EU;
19.  
predložiti mora izjavo, da bo upošteval vse določbe veljavne zakonodaje
in veljavnih regulativnih ukrepov AKOS pri gradnji, upravljanju in vzdrževanju
tega omrežja, pri čemer mora upravičenec vse morebitne finančne posledice iz
tega naslova kriti iz lastnih sredstev;
20.  
naložba mora biti v skladu s 3. točko 20. člena Uredbe 1305/2013/EU.
Šteje se, da je ta pogoj izpolnjen, če upravičenec priloži izjavo lokalne
skupnosti, na območju katere se nahajajo bele lise, za katere je predviden
omogočeni dostop, da je naložba iz prvega odstavka 6. člena te uredbe v skladu
s prostorskimi akti;
21.  
opredeliti mora, ali je MSP ali veliko podjetje v skladu s Prilogo 1
Uredbe 651/2014/EU;
22.  
iz vloge morata biti razvidna lokacija naložbe in predviden omogočeni
dostop najmanj 80 odstotkom belih lis s seznama belih lis iz drugega odstavka
6. člena te uredbe;
23.  
iz vloge mora biti razviden grafični prikaz naložbe, ki vsebuje
situacijski potek trase in shematski načrt omrežja, in
24.  
predložiti mora idejno zasnovo projekta v skladu s pravilnikom, ki ureja
podrobnejšo vsebino dokumentacije in obrazce, povezane z graditvijo objektov.
(2) Poslovni načrt iz 8. točke prejšnjega odstavka vsebuje:
1.     
podatke o upravičencu;
2.     
opis in cilje naložbe;
3.     
datum začetka in končanja naložbe;
4.     
terminski načrt izvedbe naložbe;
5.     
opis povezovanja predvidenih omogočenih dostopov v omrežje;
6.     
finančno konstrukcijo naložbe, iz katere je razvidna pričakovana podpora
na posamezno belo liso, za katero je predviden omogočeni dostop, in znesek
javnega sofinanciranja, potrebnega za izvedbo naložbe;
7.     
predvideni način upravljanja naložbe;
8.     
opis omogočenih modelov širokopasovnega dostopa;
9.     
opis načina izpolnjevanja pogojev iz 3. točke tretjega in osmega
odstavka 11. člena ZEKom-1 ter petega in šestega odstavka 52. člena Uredbe
651/2014/EU;
10.  
 opredelitev izpolnjevanja pogoja iz petega odstavka 9. člena ZEKom-1.
(3) Projektno dokumentacijo sestavljajo poslovni načrt,
idejna zasnova projekta, seznam stroškov naložbe, število belih lis, za katere
je predviden omogočeni dostop, ter grafični prikaz naložbe, ki vsebuje
situacijski potek trase in shematski načrt omrežja.
(4) Gradbena dela morajo biti izvedena v skladu s predpisi,
ki urejajo graditev objektov, urejanje prostora, varstvo kulturne dediščine,
varstvo okolja in elektronske komunikacije.
(5) Če je upravičenec projektno partnerstvo, morajo pogoje iz
1. do 7., 10., 12., 14. do 19. in 21. točke prvega odstavka tega člena
izpolnjevati vsi člani projektnega partnerstva.
(6) Pogoji iz tega člena se podrobneje določijo v javnem
razpisu.
9. člen
(upravičeni stroški)
(1) Do podpore v okviru podukrepa Podpora za širokopasovno
infrastrukturo so v skladu s točkami (a), (b) in (d) drugega odstavka 52. člena
Uredbe 651/2014/EU upravičeni stroški naložb za:
-       
izgradnjo pasivne širokopasovne infrastrukture,
-       
gradbena dela v povezavi s širokopasovno infrastrukturo in
-       
izgradnjo NGA.
(2) Upravičeni stroški iz prejšnjega odstavka se priznajo v
obliki stroškov nakupa materiala, nove opreme in storitev zunanjih izvajalcev.
(3) Upravičeni stroški iz tega člena se podrobneje določijo v
javnem razpisu.
10. člen
(neupravičenost naložb in stroškov)
Poleg neupravičenih stroškov iz tretjega odstavka 69. člena
Uredbe 1303/2013/EU se podpora ne dodeli za:
1.     
naložbe zunaj območja Republike Slovenije;
2.     
stroške priprave vloge na javni razpis in zahtevka za izplačilo
sredstev;
3.     
plačilo davkov, carin in dajatev pri uvozu;
4.     
davek na dodano vrednost;
5.     
obresti na dolgove, bančne stroške in stroške garancij;
6.     
upravne takse;
7.     
stroške pridobitve patentov, licenc, plačilnih pravic, avtorskih pravic
ter blagovnih in storitvenih znamk;
8.     
zakup nepremičnin;
9.     
druge stroške, povezane s pogodbami o zakupu in najemu, kot so marža
najemodajalca, stroški refinanciranja obresti, režijski stroški in stroški
zavarovanja;
10.  
nakup strojev, vozil in rabljene opreme;
11.  
operativne stroške, ki nastanejo po izgradnji omrežja, kot so stroški
vzdrževanja, stroški upravljanja, stroški delovanja, stroški električne
energije, stroški goriva, splošni in upravni stroški (zavarovanje, varovanje
itd.), stroški zamenjave aktivne opreme, stroški dela.
11. člen
(časovni vidik upravičenosti stroškov)
Podpora za kritje stroškov iz te uredbe je upravičena, če so
stroški nastali po oddaji vloge na javni razpis v skladu z drugim pododstavkom
drugega odstavka 60. člena Uredbe 1305/2013/EU in 6. členom Uredbe 651/2014/EU.
12. člen
(zaprtost finančne konstrukcije)
(1) Upravičenec v vlogi na javni razpis izkaže zaprtost
finančne konstrukcije, pri čemer se poleg lastnih sredstev upravičenca upošteva
tudi pričakovana javna podpora, za katero upravičenec zaproša ob vložitvi vloge
na javni razpis.
(2) Šteje se, da je finančna konstrukcija zaprta, če
upravičenec vlogi na javni razpis priloži izjavo banke ali druge finančne
institucije, ki ima dovoljenje Banke Slovenije za opravljanje finančnih
storitev, iz katere je razvidno, da bo za plačilo upravičenih stroškov naložbe
zagotovil lastna sredstva v višini razlike med upravičenimi stroški naložbe in
pričakovano javno podporo, pri čemer lastna sredstva presegajo 50 odstotkov
upravičenih stroškov naložbe.
(3) Če je upravičenec projektno partnerstvo, mora vsak član
projektnega partnerstva priložiti izjavo banke ali druge finančne institucije,
ki ima dovoljenje Banke Slovenije za opravljanje finančnih storitev, iz katere
je razvidno, da bo za plačilo svojih upravičenih stroškov, ki so razvidni iz
vloge na javni razpis, zagotovil lastna sredstva v višini razlike med
upravičenimi stroški naložbe in pričakovano javno podporo, pri čemer lastna
sredstva presegajo 50 odstotkov teh upravičenih stroškov.
13. člen
(merila za ocenjevanje vlog)
(1) Med vlogami za podporo, ki dosežejo vstopni prag najmanj
30 odstotkov najvišjega možnega števila točk, se izberejo tiste, ki dosežejo
najvišje število točk pri merilih za ocenjevanje vlog, do porabe razpisanih
sredstev.
(2) Merila za ocenjevanje vlog so:
-       
delež lastnih sredstev za izvedbo naložbe na belo liso;
-       
število omogočenih modelov širokopasovnega dostopa;
-       
delež belih lis, za katere bo predviden omogočeni dostop do
širokopasovnega omrežja glede na število belih lis s seznama belih lis iz
drugega odstavka 6. člena te uredbe.
(3) Podrobnejša merila iz prejšnjega odstavka in točkovnik za
ocenjevanje vlog se opredelijo v javnem razpisu.
14. člen
(obveznosti upravičenca)
(1) Upravičenec mora naložbo zaključiti najpozneje v treh
letih od vročitve odločbe o pravici do sredstev.
(2) Upravičenec mora še najmanj deset let od dneva zadnjega
izplačila sredstev:
-       
hraniti vso dokumentacijo, ki je bila podlaga za pridobitev sredstev po
tej uredbi, in
-       
omogočiti dostop do dokumentacije o naložbi in kontrolo naložbe na kraju
samem ARSKTRP, MKGP, AKOS, revizijskemu organu, izvajalcu vrednotenja,
pooblaščenemu od MKGP, ter drugim nadzornim organom Evropske unije in Republike
Slovenije v skladu z Uredbo 1303/2013/EU, Uredbo 1306/2013/EU, Uredbo
480/2014/EU, Uredbo 640/2014/EU, Uredbo 809/2014/EU, zakonom, ki ureja kmetijstvo,
in ZEKom-1.
(3) Upravičenec mora še najmanj pet let od dneva zadnjega
izplačila sredstev:
-       
za naložbo voditi ločeno računovodstvo oziroma ločene knjigovodske
evidence in prikazovati neto prihodke naložbe v skladu z devetim odstavkom 11.
člena ZEKom-1 ter
-       
za preteklo leto vsako leto do 31. marca poslati ARSKTRP seznam
priključenih gospodinjstev na zgrajenih širokopasovnih omrežjih, ki so bila
podprta v okviru tega podukrepa, in izpis iz ločenih knjigovodskih evidenc za
stroškovno in prihodkovno mesto naložbe.
(4) Upravičenec mora izpolnjevati zahteve glede označevanja
vira sofinanciranja iz 13. člena Uredbe 808/2014/EU in pravilnika, ki ureja
označevanje vira sofinanciranja iz PRP 2014–2020.
(5) Upravičenec mora ves čas trajanja naložbe in še pet let
po izplačilu zadnjega zahtevka za izplačilo sredstev v skladu z 71. členom
Uredbe 1303/2013/EU ohranjati trajnost naložbe.
(6) Če je upravičenec projektno partnerstvo, mora vsak član
partnerstva izpolnjevati zahteve iz tega člena razen zahteve iz druge alineje tretjega
odstavka tega člena, ki jo mora izpolnjevati vodilni partner.
15. člen
(finančne določbe)
(1) Podpora se dodeli v skladu z 52. členom Uredbe
651/2014/EU.
(2) Podpora za kritje upravičenih stroškov gradnje
širokopasovnega omrežja znaša manj kot 50 odstotkov upravičenih stroškov
naložbe.
(3) Celotna podpora za naložbo iz prejšnjega odstavka po tej
uredbi ob izplačilu zadnjega zahtevka za izplačilo sredstev:
1.     
ne presega višine upravičenih stroškov naložbe;
2.     
ne presega naslednjih vrednosti na posamezno belo liso glede na gostoto
prebivalstva naselja, v katerem je, za katero je predviden omogočeni dostop,
kar je razvidno iz evidence infrastrukturnih omrežij in objektov iz 14. člena
ZEKom-1, ki se vodi v Zbirnem katastru gospodarske javne infrastrukture (v nadaljnjem
besedilu: Zbirni kataster gospodarske javne infrastrukture):
a)   
v naselju z gostoto prebivalstva do vključno 50 prebivalcev/km2
do 3.500 eurov na posamezno belo liso,
b)   
v naselju z gostoto prebivalstva več kot 50 in do vključno 100
prebivalcev/km2 do 2.900 eurov na posamezno belo liso,
c)   
v naselju z gostoto prebivalstva več kot 100 in do vključno 150
prebivalcev/km2 do 2.300 eurov na posamezno belo liso in
č)   v naselju z gostoto prebivalstva več kot
150 prebivalcev/km2 do 1.700 eurov na posamezno belo liso.
(4) Za kritje upravičenih stroškov gradnje širokopasovnega
omrežja morajo lastna sredstva upravičenca znašati več kot 50 odstotkov
upravičenih stroškov naložbe.
(5) Za podukrep Podpora za širokopasovno infrastrukturo je
namenjenih do 14.000.000 eurov, ki se dodelijo v obliki nepovratne finančne
pomoči.
(6) Višina stroškov naložbe ne sme presegati 70.000.000
eurov.
(7) Sredstva, namenjena za izvajanje podukrepa Podpora za
širokopasovno infrastrukturo, se zagotovijo iz proračuna Republike Slovenije v
višini 25 odstotkov in iz sredstev Evropskega kmetijskega sklada za razvoj
podeželja v višini 75 odstotkov.
III. PRIDOBITEV PODPORE
16. člen
(javni razpis)
(1) Podpora se dodeli z zaprtim javnim razpisom.
(2) Javni razpis objavi MKGP v Uradnem listu Republike
Slovenije. Rok, do katerega se vlagajo vloge na javni razpis, se določi v
javnem razpisu. Oddaja vlog na javni razpis se začne prvi delovni dan po izteku
enaindvajsetih dni od objave javnega razpisa v Uradnem listu Republike
Slovenije.
(3) MKGP objavi razpisno dokumentacijo za izvedbo javnega
razpisa na svoji spletni strani.
(4) Javni razpis je lahko strukturiran po posameznih sklopih
glede na statistične regije ali lokalne skupnosti.
(5) V javnem razpisu se podrobneje določijo višina razpisanih
sredstev, pogoji za dodelitev sredstev, upravičeni stroški, merila in točkovnik
za ocenjevanje vlog ter določila glede zahtevanih prilog in dokazil ob vlaganju
zahtevka za izplačilo sredstev.
17. člen
(vložitev vloge na javni razpis)
(1) Upravičenec lahko vloži eno vlogo na posamezni sklop.
(2) Vlogo na javni razpis sestavljajo prijavni obrazec in
priloge.
(3) Vloga na javni razpis se vloži na ARSKTRP v elektronski
obliki, podpisana s kvalificiranim elektronskim podpisom. Priloge se predložijo
kot skenogram.
(4) Za elektronsko izpolnjevanje in vložitev vloge iz
prejšnjega odstavka ARSKTRP vzpostavi spletno vstopno mesto na naslovu
http://e-kmetija.gov.si, na katerem se upravičenec ali njegov pooblaščenec
prijavi v informacijski sistem ARSKTRP. Upravičenec ali njegov pooblaščenec
izvede elektronski vnos, vključno s kvalificiranim elektronskim podpisom, in
vloži vlogo na javni razpis v informacijski sistem ARSKTRP.
18. člen
(obravnava vloge na javni razpis)
(1) Obravnava vloge se začne s preveritvijo njene popolnosti.
Če je vloga nepopolna ali nerazumljiva, ARSKTRP upravičenca pozove k dopolnitvi
vloge. Za datum in čas prejema dopolnitve vloge se štejeta datum in čas (ura,
minuta) oddaje dopolnjene vloge. Po prejemu dopolnitve se vloga na javni razpis
znova pregleda.
(2) Upravičenca popolne vloge, ki je vsebinsko nerazumljiva,
ARSKTRP pozove, da jo pojasni. Upravičenec mora opraviti pojasnitev na način,
določen v zahtevi za pojasnitev. Po prejemu pojasnitve se vloga na javni razpis
znova pregleda.
(3) Vloga na javni razpis, ki je popolna in izpolnjuje
pogoje, se oceni na podlagi meril, določenih s to uredbo in podrobneje
opredeljenih v javnem razpisu, in razvrsti po vrstnem redu od najvišje do
najnižje točkovane vloge.
(4) Sredstva se odobrijo vlogam, ki dosegajo vstopni prag iz
prvega odstavka 13. člena te uredbe in za katere so razpisana sredstva še na
voljo v celoti, po vrstnem redu od najvišje do najnižje točkovane vloge. Vloge,
ki ne dosegajo vstopne meje ali ne izpolnjujejo pogojev, se zavrnejo.
(5) Če dve ali več vlog na javni razpis prejme enako število
točk in razpisana sredstva ne zadoščajo za odobritev vseh teh vlog v celoti, se
vloge izberejo na podlagi ponderiranja meril za izbor vlog, ki se določijo v
javnem razpisu. Če imata dve ali več vlog na javni razpis tudi po ponderiranju
meril za izbor vlog enako število točk, se vloge izberejo glede na vrstni red
oddaje popolne vloge na javni razpis.
(6) V skladu s četrtim odstavkom 52. člena Uredbe 651/2014/EU
se šteje, da so odobrene vloge iz četrtega odstavka tega člena ekonomsko
najugodnejše ponudbe, izbrane na podlagi odprtega, preglednega in
nediskriminatornega konkurenčnega izbirnega postopka ob spoštovanju načela
tehnološke nevtralnosti.
19. člen
(združevanje podpor)
Sredstva se ne odobrijo oziroma izplačajo upravičencu do
podpore, ki je za iste upravičene stroške, kot jih navaja v vlogi na javni
razpis in v zahtevku za izplačilo sredstev, že prejel sredstva državnega
proračuna Republike Slovenije ali sredstva Evropske unije oziroma druga javna
sredstva.
20. člen
(odločba o pravici do sredstev)
(1) Datum vročitve odločbe o pravici do sredstev se šteje za
datum dodelitve podpore iz 28. točke 2. člena Uredbe 651/2014/EU.
(2) V odločbi o pravici do sredstev se navede podpora za
posameznega člana projektnega partnerstva, če gre za upravičenca iz druge
alineje prvega odstavka 7. člena te uredbe.
(3) Pri odobritvi podpore se izvede diskontiranje pomoči v
skladu s tretjim odstavkom 7. člena Uredbe 651/2014/EU.
(4) Spremembe obveznosti, ki izhajajo iz odločbe o pravici do
sredstev, so dopustne pod pogoji iz 54. člena Zakona o kmetijstvu (Uradni list
RS, št. 45/08, 57/12, 90/12 – ZdZPVHVVR, 26/14, 32/15, 27/17 in 22/18; v
nadaljnjem besedilu: ZKme-1).
21. člen
(zahtevek za izplačilo sredstev)
(1) Sredstva se izplačajo na podlagi zahtevka upravičenca za
izplačilo sredstev, vloženega skupaj z dokazili in prilogami, ki jih določa ta
uredba in so podrobneje opredeljeni z javnim razpisom. Upravičenec lahko vloži
štiri zahtevke za izplačilo sredstev glede na omogočene dostope iz Zbirnega
katastra gospodarske javne infrastrukture v primerjavi s predvidenimi
omogočenimi dostopi v vlogi na javni razpis:
-       
prvi zahtevek za izplačilo sredstev, ko je doseženih najmanj 20
odstotkov predvidenih omogočenih dostopov;
-       
drugi zahtevek za izplačilo sredstev, ko je doseženih najmanj 50
odstotkov predvidenih omogočenih dostopov;
-       
tretji zahtevek za izplačilo sredstev, ko je doseženih najmanj 70
odstotkov predvidenih omogočenih dostopov;
-       
zadnji zahtevek za izplačilo sredstev po zaključku naložbe.
(2) Upravičenec ali njegov pooblaščenec vloži zahtevek za
izplačilo sredstev na način iz tretjega in četrtega odstavka 17. člena te
uredbe.
(3) Pred vložitvijo zadnjega zahtevka za izplačilo sredstev
mora biti naložba zaključena.
(4) Naložba je zaključena, ko je v vlogi na javni razpis
navedeno število predvidenih omogočenih dostopov belim lisam s seznama belih
lis iz drugega odstavka 6. člena te uredbe vpisano v Zbirni kataster
gospodarske javne infrastrukture.
(5) Upravičenec mora zahtevku za izplačilo sredstev priložiti
naslednja dokazila:
1.     
kopijo računa ali dokumenta enake dokazne vrednosti, ki vsebuje
specifikacijo nabavljenega materiala, opreme, izvedenih storitev zunanjih
izvajalcev oziroma izvedenih del. Če račun ali dokument enake dokazne vrednosti
ne vsebuje specifikacije, se priloži dobavnica ali naročilnica, ki vsebuje
takšno specifikacijo;
2.     
kopijo dokazila o plačilu računa ali dokumenta enake dokazne vrednosti
iz prejšnje točke, kot je položnica, blagajniški prejemek, potrdilo banke o
izvršenem plačilu, potrdilo o izvršeni transakciji ali dokazilo o izvedeni
kompenzaciji (pobotu) ali asignaciji;
3.     
če gre za upravičenca, ki se v skladu s predpisi, ki urejajo javno
naročanje, šteje za naročnika, kopijo celotne dokumentacije postopka izbire
izvajalca oziroma dobavitelja po predpisu, ki ureja javno naročanje;
4.     
izjavo o prejetih javnih sredstvih za iste upravičene stroške;
5.     
izpis iz ločenih knjigovodskih evidenc za stroškovno in prihodkovno
mesto naložbe za obdobje, na katero se nanaša zahtevek za izplačilo sredstev;
6.     
poročilo nadzornika v skladu s predpisi, ki ureja graditev objektov;
7.     
poročilo o izvajanju naložbe, ki vsebuje podatke o lokaciji, grafični
prikaz trase in število omogočenih dostopov belim lisam s seznama belih lis iz
drugega odstavka 6. člena te uredbe, vpisanih v Zbirni kataster gospodarske
javne infrastrukture.
(6) Za dokument enake dokazne vrednosti iz 1. točke
prejšnjega odstavka se šteje dokument, kot je pogodba, popis izvedenih del z
obračunom dejanskih stroškov ali potrjena gradbena situacija, ki vsebuje
podatke o količinah in cenah izvedenih del.
(7) Upravičenec mora voditi knjigo obračunskih izmer v skladu
s pravilnikom, ki ureja vsebino in način vodenja evidence izvajanja del na
gradbišču, ter jo na zahtevo predložiti ARSKTRP.
(8) Upravičenec mora izpolnjevati pogoje iz 1. do 7. in 14.
točke prvega odstavka in četrtega odstavka 8. člena te uredbe.
(9) Računi in druga dokazila, ki se nanašajo na naložbo, se
morajo glasiti na upravičenca iz prve alineje prvega odstavka 7. člena te
uredbe ali na člana projektnega partnerstva iz druge alineje prvega odstavka 7.
člena te uredbe.
(10) Če član projektnega partnerstva iz druge alineje prvega
odstavka 7. člena te uredbe ne izpolnjuje pogojev iz 1. do 7. in 14. točke
prvega odstavka 8. člena te uredbe in devetega odstavka tega člena, se zahtevek
za izplačilo sredstev v delu, ki se nanaša na tega člana partnerstva, zavrne.
(11) Upravičenec ob vložitvi zadnjega zahtevka za izplačilo
sredstev ARSKTRP predloži tudi:
-       
seznam omogočenih dostopov belim lisam s seznama belih lis iz drugega
odstavka 6. člena te uredbe, vpisanih v Zbirni kataster gospodarske javne
infrastrukture;
-       
izpis iz ločenih knjigovodskih evidenc za stroškovno in prihodkovno
mesto naložbe za celotno trajanje naložbe.
(12) Na podlagi vloženega popolnega zahtevka za izplačilo
sredstev in po opravljeni kontroli iz 24. člena te uredbe se sredstva izplačajo
na transakcijski račun upravičenca iz prve alineje prvega odstavka 7. člena te
uredbe ali na transakcijski račun člana projektnega partnerstva iz druge
alineje prvega odstavka 7. člena te uredbe.
(13) Podrobnejša določila glede zahtevanih prilog in dokazil
ob vlaganju zahtevka za izplačilo sredstev se določijo v javnem razpisu.
22. člen
(časovna dinamika vlaganja zahtevkov za izplačilo sredstev)
Upravičenec vlaga zahtevke za izplačilo sredstev v skladu z
doseženimi mejniki iz prvega odstavka prejšnjega člena, pri čemer je rok za
vložitev zadnjega zahtevka 30. avgust 2025.
23. člen
(objava podatkov o prejemnikih sredstev)
(1) Podatki o upravičencih, ki so prejeli sredstva, se
objavijo na spletni strani ARSKTRP v skladu s 111. in 113. členom Uredbe
1306/2013/EU.
(2) Na spletni strani ministrstva, pristojnega za finance, se
objavijo podatki v zvezi s shemo pomoči na podlagi te uredbe v skladu s prvim
in četrtim odstavkom 9. člena Uredbe 651/2014/EU.
24. člen
(izvedba kontrol ter sistem zmanjšanja plačil in
izključitev)
(1) Kontrola ukrepa se izvaja v skladu z Uredbo 1306/2013/EU
in Uredbo 809/2014/EU. Za izvajanje kontrole je pristojna ARSKTRP.
(2) V primerih kršitev obveznosti, ki zahtevajo vračilo
sredstev, ARSKTRP upravičencu izda odločbo v skladu z 41.a členom ZKme-1.
(3) Zmanjšanja plačil in izključitve se izvedejo v skladu s
63. členom Uredbe 1306/2013/EU, 63. členom Uredbe 809/2014/EU in zakonom, ki
ureja kmetijstvo, razen v primerih višje sile in izjemnih okoliščin iz 25.
člena te uredbe. Podrobnejša opredelitev zmanjšanja plačil in izključitev je
navedena v katalogu iz Priloge 2, ki je sestavni del te uredbe.
25. člen
(višja sila in izjemne okoliščine)
(1) O višji sili ali izjemnih okoliščinah iz drugega odstavka
2. člena Uredbe 1306/2013/EU mora upravičenec ali njegov pooblaščenec pisno
obvestiti ARSKTRP in predložiti ustrezna dokazila v 15 delovnih dneh od dneva,
ko upravičenec oziroma njegov pooblaščenec to lahko stori.
(2) O obstoju višje sile ali izjemnih okoliščin iz prejšnjega
odstavka na podlagi prejetih dokazil odloči ARSKTRP.
26. člen
(hramba dokumentacije)
ARSKTRP mora hraniti evidence o dodeljeni državni pomoči po
tej uredbi še najmanj deset let od dneva zadnjega izplačila sredstev.

Priloga
1: Obvezne sestavine konzorcijske pogodbe
Priloga
2: Katalog zmanjšanja plačil in izključitev

Uredba o izvajanju podukrepa Podpora za
širokopasovno infrastrukturo, vključno z njeno vzpostavitvijo, izboljšanjem in
razširitvijo, pasivno širokopasovno infrastrukturo ter zagotavljanje dostopa do
širokopasovnega interneta in rešitev v zvezi z e-upravo iz Programa razvoja
podeželja Republike Slovenije za obdobje 2014–2020 (Uradni list RS, št. 2/20) vsebuje naslednjo končno določbo:
»IV. KONČNA DOLOČBA
27. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah Uredbe o izvajanju
podukrepa Podpora za širokopasovno infrastrukturo, vključno z njeno
vzpostavitvijo, izboljšanjem in razširitvijo, pasivno širokopasovno
infrastrukturo ter zagotavljanje dostopa do širokopasovnega interneta in
rešitev v zvezi z e-upravo iz Programa razvoja podeželja Republike Slovenije za
obdobje 2014–2020 (Uradni list RS, št. 70/21) vsebuje naslednji končni določbi:
»KONČNI DOLOČBI
5. člen
(začetek uporabe)
(1) Določbe te uredbe se začnejo uporabljati naslednji dan po
prejetju sklepa Evropske komisije o potrditvi spremembe programa, ki ureja
razvoj podeželja Republike Slovenije za obdobje 2014–2020.
(2) Minister, pristojen za kmetijstvo, objavi naznanilo o
prejetju sklepa iz prejšnjega odstavka v Uradnem listu Republike Slovenije.
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.