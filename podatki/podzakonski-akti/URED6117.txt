I. SPLOŠNA DOLOČBA
1. člen
(vsebina)
Ta uredba ureja podrobnejša merila in
pogoje za določanje stroškov za uporabo omrežnih storitev in pristojbine za
souporabo podatkov in storitev.
II. MERILA IN POGOJI ZA DOLOČANJE STROŠKOV ZA UPORABO
OMREŽNIH STORITEV
2. člen
(stroški za uporabo omrežnih storitev)
(1) Stroški za uporabo omrežnih
storitev se lahko določijo za uporabo naslednjih omrežnih storitev:
-      
prenos podatkov ali dela podatkov,
-      
preoblikovanje zbirke prostorskih podatkov
zaradi zagotavljanja medopravilnosti in
-      
priklic drugih storitev v zvezi s prostorskimi
podatki.
(2) Če se omrežna storitev iz
prejšnjega odstavka nanaša samo na del zbirke prostorskih podatkov, mora
upravljavec v stroškovniku določiti obseg podatkov, na katerega se omrežna
storitev nanaša. Obseg podatkov določi upravljavec tako, da določi prostorsko
enoto, administrativno enoto ali število podatkov, obseg koordinatnega okna ali
na drug ustrezen način opredeli obseg podatkov, na katerega se omrežna storitev
nanaša.
3. člen
(merila za določitev stroškov za uporabo
omrežne storitve)
(1) Stroški za uporabo omrežne
storitve se določijo na podlagi stroškov razvoja in izdelave omrežne storitve,
stroškov delovanja in vzdrževanja omrežne storitve ter količine uporabe omrežne
storitve.
(2) Stroški za uporabo omrežne
storitve se izračunajo po naslednji enačbi:
SU =
((SR x 1/5) + SD)/Q,
kjer je:
-      
SU: stroški za uporabo omrežne storitve,
-      
SR: stroški razvoja in izdelave omrežne
storitve,
-      
SD: stroški delovanja in vzdrževanja omrežne
storitve,
-      
Q: količina uporabe omrežne storitve.
(3) Stroški za uporabo omrežne
storitve se določijo za eno uporabo omrežne storitve, ne glede na količino
podatkov, ki jih uporabnik lahko prenese, preoblikuje ali jih uporabi na druge
načine s priklicem omrežne storitve.
4. člen
(stroški razvoja in izdelave omrežne
storitve)
(1) Stroški razvoja in izdelave
omrežne storitve so stroški razvoja in izdelave posamezne omrežne storitve ter
stroški priprave in prilagoditve zbirke prostorskih podatkov.
(2) Stroški razvoja in izdelave
posamezne omrežne storitve obsegajo stroške načrtovanja, programiranja in
namestitve omrežne storitve, vključno s stroški nakupa opreme, ki se izključno
in stalno uporablja pri izvajanju omrežne storitve.
(3) Stroški priprave in prilagoditve
zbirke prostorskih podatkov obsegajo stroške priprave in preoblikovanja
podatkov iz zbirke prostorskih podatkov v ustrezno obliko ter stroške
prilagoditve informacijske infrastrukture zbirke prostorskih podatkov, vključno
z nakupom licenc in podobno. Ti stroški se lahko vključijo v stroške razvoja in
izdelave omrežne storitve le, če je to potrebno za namestitev omrežne storitve.
5. člen
(stroški delovanja in vzdrževanja omrežne
storitve)
(1) Stroški delovanja in vzdrževanja
omrežne storitve so stroški delovanja in rednega vzdrževanja posamezne omrežne
storitve ter stroški prilagajanja zbirke prostorskih podatkov.
(2) Stroški delovanja in rednega
vzdrževanja posamezne omrežne storitve obsegajo stroške, nastale zaradi
nemotenega delovanja in tekočega vzdrževanja omrežne storitve, in stroške,
nastale zaradi nemotenega delovanja in tekočega vzdrževanja opreme, ki se
uporablja pri izvajanju omrežne storitve.
(3) Stroški prilagajanja zbirke
prostorskih podatkov obsegajo stroške prilagajanja podatkov iz zbirke
prostorskih podatkov v ustrezno obliko in stroške prilagajanja informacijske
infrastrukture zbirke prostorskih podatkov. Ti stroški se lahko vključijo v
stroške delovanja in vzdrževanja omrežne storitve le, če je to potrebno za
delovanje omrežne storitve.
6. člen
(količina uporabe omrežne storitve)
(1) Uporaba omrežne storitve je vsak
posamezen dostop uporabnika do omrežne storitve, pri čemer se šteje vsaka
uporaba omrežne storitve.
(2) Količina uporabe omrežne storitve
je letno povprečje uporab omrežne storitve v zadnjih treh letih.
(3) Ne glede na določbo prejšnjega
odstavka se za prvo leto delovanja omrežne storitve kot količina uporabe
omrežne storitve upošteva količina, ki jo določi upravljavec glede na
pričakovano število zainteresiranih uporabnikov, za drugo leto delovanja
omrežne storitve se upošteva količina, ki je enaka številu dejanskih uporab
omrežne storitve v prvem letu, za tretje leto pa se upošteva količina, ki je
enaka povprečju uporabe omrežne storitve v prvih dveh letih delovanja omrežne
storitve.
7. člen
(način izračuna stroškov za uporabo
omrežne storitve)
(1) Če razvoj in izdelavo omrežne
storitve ter delovanje in vzdrževanje omrežne storitve izvaja upravljavec sam,
se pri izračunu stroškov za uporabo omrežne storitve upoštevajo neposredni
stroški dela uslužbencev upravljavca v zvezi z omrežno storitvijo, stroški
porabljenega materiala ter stroški amortizacije prostorov in opreme, ki se v
pretežni meri uporabljajo za zagotavljanje omrežne storitve.
(2) Neposredni stroški dela
uslužbencev iz prejšnjega odstavka so stroški plač in druga povračila stroškov
v zvezi z delom uslužbencev, ki izvajajo naloge za izdelavo omrežne storitve.
Stroški plač so vsi stroški dela (II. bruto plača), povračila stroškov v zvezi
z delom pa so povračila stroškov prevoza na delo, povračila stroškov za
prehrano in regres za letni dopust uslužbencev. Neposredni stroški dela
uslužbencev se upoštevajo v sorazmerju s časom, ki je dejansko porabljen za
izvedbo nalog za izdelavo omrežne storitve.
(3) Stroški porabljenega materiala iz
prvega odstavka tega člena se upoštevajo v višini dejanskih izdatkov za
porabljeni material.
(4) Če razvoj in izdelavo omrežne
storitve izvaja zunanji izvajalec, se pri izračunu stroškov za uporabo omrežne
storitve upoštevajo pogodbene vrednosti teh del iz pogodb z zunanjim
izvajalcem.
(5) Če delovanje in vzdrževanje
omrežne storitve zagotavlja zunanji izvajalec, se pri izračunu stroškov za
uporabo omrežne storitve upošteva povprečje pogodbenih vrednosti teh del iz
pogodb z zunanjim izvajalcem (v nadaljnjem besedilu: povprečna letna pogodbena
vrednost).
(6) Povprečna letna pogodbena vrednost
se določi kot povprečje pogodbenih vrednosti iz pogodb z zunanjim izvajalcem v
zadnjih treh letih. Če zunanji izvajalec izvaja naloge manj kot tri leta, se
povprečna pogodbena vrednost določi kot povprečje pogodbenih vrednosti v
zadnjih dveh letih oziroma je povprečna pogodbena vrednost enaka pogodbeni
vrednosti za prvo leto delovanja omrežne storitve.
(7) Pri izračunu stroškov za uporabo
omrežne storitve se stroški razvoja in izdelave omrežne storitve iz 4. člena te
uredbe upoštevajo samo v prvih petih letih delovanja omrežne storitve, in sicer
za posamezno leto v višini ene petine vsote vseh stroškov razvoja in izdelave
omrežne storitve oziroma ene petine vsote vseh pogodbenih vrednosti teh del, če
je naloge izvedel zunanji izvajalec. Po preteku tega obdobja se pri izračunu
stroškov za uporabo omrežne storitve upoštevajo samo stroški delovanja in
vzdrževanja omrežne storitve iz 5. člena te uredbe.
8. člen
(pogoji za določanje stroškov za uporabo
omrežnih storitev)
(1) Upravljavec lahko določi in
zaračunava stroške za uporabo omrežnih storitev, če za vsako omrežno storitev
zagotavlja:
-      
ločeno evidentiranje stroškov razvoja in
izdelave omrežne storitve ter stroškov delovanja in vzdrževanja omrežne
storitve,
-      
evidentiranje stroškov delovanja in vzdrževanja
omrežne storitve ločeno za vsako leto delovanja omrežne storitve in
-      
štetje uporabe oziroma ustrezno drugačno
merjenje obsega uporabe omrežne storitve.
(2) Če upravljavec zaračunava stroške
za uporabo omrežnih storitev, mora enkrat letno za vsako omrežno storitev, ki jo
zaračunava, na podlagi evidentiranih podatkov iz prejšnjega odstavka izračunati
stroške za uporabo omrežnih storitev. Če so izračunani stroški za uporabo
posamezne omrežne storitve različni od stroškov, objavljenih v stroškovniku,
mora upravljavec v stroškovniku objaviti nove višine stroškov za uporabo
omrežnih storitev.
III. MERILA IN POGOJI ZA DOLOČANJE PRISTOJBINE ZA SOUPORABO
PODATKOV IN STORITEV
9. člen
(pristojbina za souporabo podatkov in
storitev)
(1) Pristojbina za souporabo podatkov
in storitev so stroški za uporabo omrežne storitve in stroški ponovne uporabe
prostorskih podatkov, ki jih je uporabnik prenesel, preoblikoval ali jih s
priklicem omrežnih storitev uporabil na druge načine.
(2) Pristojbina za souporabo podatkov
in storitev se izračuna po naslednji enačbi:
PR=
(SU x St.UP) + (SP x K.Pod),
kjer je:
-      
PR: pristojbina za souporabo podatkov in
storitev,
-      
SU: stroški za uporabo omrežne storitve,
-      
St.UP: število uporab omrežne storitve,
-      
SP: stroški ponovne uporabe prostorskih
podatkov,
-      
K.Pod: količina uporabljenih podatkov.
(3) Stroški za uporabo omrežne
storitve so stroški, izračunani v skladu z merili in pogoji za določanje
stroškov za uporabo omrežnih storitev, določenimi s to uredbo.
(4) Število uporab omrežne storitve je
število dostopov do omrežne storitve, ki je potrebno, da uporabnik prenese,
preoblikuje ali prikliče tako količino prostorskih podatkov, ki je enaka obsegu
podatkov iz drugega odstavka 2. člena te uredbe.
(5) Stroški ponovne uporabe
prostorskih podatkov so stroški, izračunani v skladu s predpisi, ki urejajo
informacije javnega značaja in zaračunavanje ponovne uporabe informacij javnega
značaja. Stroški ponovne uporabe prostorskih podatkov se upoštevajo v višini,
ki je določena v ceniku za ponovno uporabo prostorskih podatkov v pridobitne
namene za celotno zbirko.
(6) Količina uporabljenih podatkov je
enaka količini vseh podatkov v posamezni zbirki prostorskih podatkov, ki se
uporablja v konkretni omrežni storitvi.
10. člen
(način določanja pristojbine za souporabo
podatkov in storitev)
(1) Pristojbina za souporabo podatkov
in storitev se določi kot letni pavšal (naročnina).
(2) Upravljavec lahko v stroškovniku
določi odstotek znižanja višine pristojbine za souporabo podatkov in storitev z
namenom spodbujanja širše uporabe podatkov in storitev.
(3) Upravljavec mora v stroškovniku
opredeliti:
-      
ime zbirke prostorskih podatkov, za katero se
zagotavlja souporaba podatkov in storitev,
-      
ime omrežne storitve, za katero so izračunani
stroški za uporabo omrežne storitve,
-      
višino pristojbine za souporabo podatkov in
storitev ter
-      
odstotek znižanja višine pristojbine za
souporabo podatkov in storitev, če jo upravljavec določi.
11. člen
(pogoji za določanje pristojbine za
souporabo podatkov in storitev)
Upravljavec lahko določi in zaračunava
pristojbino za souporabo podatkov in storitev, če:
-      
obdobje, za katero se določa pristojbina za
souporabo podatkov in storitev, traja eno leto, pri čemer se to obdobje začne s
1. aprilom tekočega leta, v katerem se določa pristojbina, in traja do
vključno 31. marca naslednjega leta, in
-      
je enota (obseg podatkov oziroma območje), za
katero se omogoča souporaba podatkov in storitev, celotna zbirka prostorskih
podatkov.
IV. KONČNA DOLOČBA
12. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-35/2012
Ljubljana, dne 23. avgusta 2012
EVA 2012-2430-0050
Janez
Janša l.r.
Predsednik