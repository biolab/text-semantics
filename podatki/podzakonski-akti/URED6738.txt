1. člen
(vsebina)
Ta uredba določa podrobnejše pogoje za
ravnanje z zaseženimi in odvzetimi gozdnimi lesnimi sortimenti, način in
postopek zasega gozdnih lesnih sortimentov, njihovega prevoza in hrambe ter
razpolaganja v javnem interesu z zaseženimi in odvzetimi gozdnimi lesnimi
sortimenti.
2. člen
(zaseg in prevzem gozdnih lesnih
sortimentov v hrambo)
(1) Kadar gozdarski inšpektor ali
Finančna uprava Republike Slovenije (v nadaljnjem besedilu: nadzorni organ)
zaseže gozdne lesne sortimente, o tem nemudoma obvesti družbo Slovenski državni
gozdovi, d. o. o. (v nadaljnjem besedilu: SiDG).
(2) SiDG zagotovi, da se zaseženi gozdni lesni sortimenti v dveh urah po
prejetem obvestilu nadzornega organa raztovorijo s prevoznega sredstva,
izmerijo in razvrstijo v kakovostne razrede. Po prevzemu jih predstavnik
oziroma pooblaščenec SiDG odpelje na kraj hrambe, kjer se raztovorijo, označijo
in zložijo tako, da je mogoča poznejša preveritev celotnega tovora.
3. člen
(potrdilo o zasegu gozdnih lesnih
sortimentov)
(1) Nadzorni organ ob zasegu izda
potrdilo o zasegu gozdnih lesnih sortimentov, ki vsebuje zlasti podatke o:
-       
nadzornem organu;
-       
pravni podlagi za zaseg gozdnih lesnih sortimentov;
-       
datumu, točnem kraju in času zasega;
-       
registrski številki vozila, prevozniku oziroma lastniku in vozniku vozila,
na katerem so natovorjeni zaseženi gozdni lesni sortimenti;
-       
količini in vrsti zaseženih gozdnih lesnih sortimentov;
-       
kraju in času, ko je zasežene gozdne lesne sortimente prevzel SiDG.
(2) Potrdilo se izda v treh izvodih,
od katerih po en izvod prejmejo in podpišejo oseba, ki so ji bili gozdni lesni
sortimenti zaseženi, nadzorni organ in predstavnik SiDG.
4. člen
(prevoz gozdnih lesnih sortimentov)
Zaseženi gozdni lesni sortimenti se do
kraja hrambe prepeljejo z vozili, ki so registrirana za prevoz gozdnih lesnih
sortimentov in so opremljena z ustrezno napravo, s katero se lahko nakladajo in
razkladajo gozdni lesni sortimenti.
5. člen
(hramba gozdnih lesnih sortimentov)
(1) Zaseženi gozdni lesni sortimenti
se hranijo na ustrezno varovanih krajih.
(2) Kraj hrambe zaseženih gozdnih
lesnih sortimentov zagotovi SiDG.
6. člen
(razpolaganje v javnem interesu)
(1) V primeru pravnomočne odločitve
pristojnega sodišča, da se zaseženi gozdni lesni sortimenti trajno odvzamejo,
SiDG z njimi razpolaga v javnem interesu v skladu z drugim odstavkom tega
člena. 
(2) Trajno odvzete gozdne lesne
sortimente iz prejšnjega odstavka SiDG: 
-       
podari izobraževalnim ali raziskovalnim ustanovam s področja gozdarstva
in lesarstva, 
-       
podari za ogrevanje javnih objektov, kot so zlasti vrtci, šole,
bolnišnice, gasilski domovi, domovi za starostnike, javni uradi, ali 
-       
uporabi za usposabljanje in ozaveščanje lastnikov gozdov in javnosti. 
(3) SiDG o razpolaganju s trajno
odvzetimi gozdnimi lesnimi sortimenti vodi zapisnik, ki mora vsebovati najmanj:
-       
ime in sedež osebe iz prve in druge alineje prejšnjega odstavka, ki so
ji bili podarjeni gozdni lesni sortimenti, 
-       
vrsto in količino gozdnih lesnih sortimentov, 
-       
namen uporabe gozdnih lesnih sortimentov, 
-       
datum, kraj in vsebino usposabljanja in ozaveščanja lastnikov gozdov
oziroma javnosti iz tretje alineje prejšnjega odstavka. 
(4) SiDG osebi iz prve in druge
alineje drugega odstavka tega člena, ki so ji bili podarjeni gozdni lesni
sortimenti, zaračuna stroške prevoza. 
(5) SiDG zapisnike iz tretjega
odstavka tega člena pošlje ministrstvu, pristojnemu za gozdarstvo.
6.a člen
(nadzor)
Nadzor nad izvajanjem prejšnjega člena
izvaja ministrstvo, pristojno za gozdarstvo.

Uredba o podrobnejših pogojih za ravnanje z
zaseženimi in odvzetimi gozdnimi lesnimi sortimenti (Uradni list RS, št. 31/14) vsebuje naslednji končni določbi:
»KONČNI DOLOČBI
7. člen
(prenehanje
veljavnosti)
Z dnem uveljavitve te uredbe preneha
veljati Pravilnik o pogojih prevoza, hrambe ter načinu ravnanja z zaseženimi in
odvzetimi gozdnimi lesnimi sortimenti oziroma lesom in lesnimi proizvodi
(Uradni list RS, št. 85/13).
8. člen
(uveljavitev)
Ta uredba začne veljati 1. maja 2014.«.

Uredba o spremembah in dopolnitvi Uredbe o
podrobnejših pogojih za ravnanje z zaseženimi in odvzetimi gozdnimi lesnimi
sortimenti (Uradni list RS, št. 9/17) vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.