1. člen
(vsebina)
Ta pravilnik določa pogoje glede prostorov, opremljenosti in
osebja, ki jih mora izpolnjevati izvajalec javne svetovalne službe v
čebelarstvu za obdobje od 1. januarja 2022 do 31. decembra 2028 (v nadaljnjem
besedilu: koncesionar).
2. člen
(pogoji glede prostorov in njihova opremljenost)
(1) Koncesionar mora zagotavljati dostopnost do storitev
svetovanja svetovalcev javne svetovalne službe v čebelarstvu (v nadaljnjem
besedilu: JSSČ) vsem zainteresiranim čebelarjem ter ozaveščati mladino in širšo
javnost o pomenu čebelarstva (v nadaljnjem besedilu: uporabniki) na območju
Republike Slovenije.
(2) Vse lokacije, kjer deluje JSSČ, morajo biti jasno
označene in opremljene za nemoteno opravljanje storitev JSSČ in komunikacijo s
strankami.
(3) Svetovanje svetovalca specialista JSSČ lahko pridobijo
uporabniki v času uradnih ur na sedežu svetovalne službe oziroma na njenih
regionalnih izpostavah osebno ali telefonsko. Svetovanje poteka tudi prek
elektronskih medijev, spletne strani JSSČ in elektronske pošte, zato mora
koncesionar zagotoviti vsakomur dostopno, razumljivo in enostavno elektronsko
komunikacijo.
(4) Terensko svetovanje terenskih svetovalcev je na voljo
vsem uporabnikom na kraju čebelarjenja.
(5) Koncesionar mora zagotavljati opremljene pisarniške
prostore za opravljanje JSSČ, vključno z najmanj petimi stalnimi lokacijami na
terenu (regionalnimi izpostavami), ki omogočajo regionalno pokritost in kjer se
v času uradnih ur teh izpostav izvajajo vse naloge JSSČ, vključno s svetovanjem
svetovalcev specialistov.
(6) Koncesionar mora imeti opremo in orodje, ki sta potrebna
pri čebelarjenju, vključno z aktivnimi čebelnjaki, ki omogočajo praktične
prikaze in strokovno delo na področju čebelarstva.
(7) Koncesionar mora pri delu s čebelami zagotoviti varnost
in zdravje pri delu svojih sodelavcev in uporabnikov.
(8) Uporabnike mora koncesionar opozoriti na nevarnosti glede
pikov čebel in na druge nevarnosti v čebelarstvu.
(9) Na spletni strani koncesionarja morajo biti javno
objavljeni: naslov sedeža JSSČ, uradne ure, telefonske številke in elektronski
naslovi svetovalcev specialistov. Javno se objavijo tudi naslovi regionalnih
izpostav, njihove uradne ure, telefonske številke in elektronski naslovi
svetovalcev specialistov, ki tam delujejo.
(10) Koncesionar na svoji spletni strani objavi tudi
kontaktne podatke terenskih svetovalcev in način pridobivanja svetovanja na
terenu.
3. člen
(svetovalec specialist)
(1) Koncesionar zagotovi, da zahtevnejše vsebine svetovanja s
področja čebelarjenja nudijo usposobljeni svetovalci specialisti. Ti svetovalci
zagotavljajo tudi usposabljanje mentorjev čebelarskih krožkov in terenskih
svetovalcev. Svetovalci specialisti z več kot petimi leti delovnih izkušenj v
čebelarstvu so tudi mentorji svetovalcem, ki nimajo ustreznih delovnih izkušenj
v čebelarstvu.
(2) Koncesionar mora zagotavljati najmanj sedem svetovalcev
specialistov. Svetovanje lahko izvaja tudi več kot sedem oseb v skupnem obsegu
sedem zaposlenih s polnim delovnim časom. Od 1. januarja 2026 naprej pa mora
koncesionar zagotavljati najmanj osem svetovalcev specialistov oziroma več kot
osem oseb v skupnem obsegu osem zaposlenih s polnim delovnim časom. Koncesionar
mora jasno in nedvoumno izkazati obseg dela pri opravljanju nalog svetovalcev,
pri čemer je en polni delovni čas 2088 ur na leto. Specialistično svetovanje
izvajajo zaposleni pri koncesionarju ali pa v njegovem imenu pogodbeni
partnerji, ki izpolnjujejo pogoje, predpisane za svetovalce specialiste.
(3) Pogoji za svetovalca specialista v JSSČ so:
1.     
izobrazba, ki ustreza najmanj ravni izobrazbe, pridobljeni po študijskih
programih za pridobitev izobrazbe prve stopnje v skladu z zakonom, ki ureja
visoko šolstvo s področij, kjer študijski programi obravnavajo vsebine, ki se
nanašajo na čebelarstvo (zlasti biologija, agronomija, veterina, zootehnika,
okolje, živilska tehnologija, gozdarstvo, ekonomija in podobno);
2.     
ne glede na prejšnjo alinejo imajo lahko svetovalci specialisti
pridobljeno izobrazbo z drugega področja, ki ustreza najmanj ravni izobrazbe,
pridobljeni po študijskih programih za pridobitev izobrazbe prve stopnje v
skladu z zakonom, ki ureja visoko šolstvo, če imajo predhodno pridobljen
certifikat nacionalne poklicne kvalifikacije čebelar/čebelarka;
3.     
znanja in najmanj dveletne izkušnje na področju strokovnega dela v
čebelarstvu; prednost imajo kandidati z možnostjo predložitve dokazil o
usposabljanju s področja čebelarstva;
4.     
znanje slovenščine in najmanj enega izmed uradnih jezikov Evropske
unije;
5.     
vozniško dovoljenje kategorije B, lastno vozilo je prednost.
(4) Vodja JSSČ je eden izmed svetovalcev specialistov, ki so
zaposleni pri koncesionarju. Poleg vseh pogojev, ki veljajo za svetovalce
specialiste, mora imeti vodja še organizacijske in vodstvene sposobnosti ter
vsaj šestletne izkušnje v čebelarstvu.
(5) Od 1. januarja 2026 naprej se v okviru specialističnega
svetovanja JSSČ izvajajo tudi aktivnosti opazovalno-napovedovalne službe in
vodenja katastra čebelje paše.
4. člen
(terenski svetovalec)
(1) Koncesionar zagotavlja terensko svetovanje, ki ga opravljajo
pogodbeni partnerji – terenski svetovalci, ki zagotavljajo dostopnost
terenskega svetovanja na območju celotne Slovenije. To svetovanje se nanaša
zlasti na praktične nasvete pri čebelarjenju, in sicer na področju tehnologije,
ekonomike in varne hrane v čebelarstvu, ter se izvaja večinoma na terenu pri
čebelarjih. Zajema svetovanje pri izvajanju splošnih preventivnih ukrepov in
pregledovanju čebeljih družin, ocenjevanju pravilnosti razvoja čebeljih družin
ob različnih pogojih reje in ugotavljanju morebitnih sprememb v obnašanju
čebel, sprememb na zalegi, priprave čebel na prevoz ter izkoriščanju paše in
druge naloge, potrebne za izboljšanje tehnološkega stanja v čebelarstvu
(2) Terenski svetovalci na terenu svetujejo čebelarjem v
skupnem obsegu najmanj 5000 ur dejanskega svetovanja letno, pri čemer mora
posamezni terenski svetovalec opraviti najmanj 150 ur svetovalnega dela letno.
Pogodbeni partnerji morajo upoštevati program dela JSSČ in navodila vodje JSSČ
ter izpolnjevati predpisane pogoje za terenske svetovalce.
(3) Pogoji za terenskega svetovalca v JSSČ so:
1.     
najmanj petletne izkušnje s področja čebelarstva in aktivno čebelarjenje
z najmanj 10 čebeljimi družinami;
2.     
najmanj srednješolska izobrazba;
3.     
usposobljenost za delo terenskega svetovalca. Ta usposobljenost se
dokaže z dokazilom, ki ga izda koncesionar JSSČ. Velja tudi dokazilo, ki ga je
terenski svetovalec pridobil ob izvajanju koncesije JSSČ v letih 2008–2015
oziroma v letih 2015–2021. Če terenski svetovalec ob podelitvi koncesije tega
dokazila nima ali se pozneje vključi v izvajanje terenskega svetovanja, mora
dokazilo pridobiti v prvih šestih mesecih izvajanja terenskega svetovanja;
4.     
poznavanje novosti v praktičnem čebelarjenju. V ta namen se mora
terenski svetovalec udeleževati izobraževanj, ki jih vsako leto za terenske
svetovalce organizira koncesionar, kar izkaže s potrdilom;
5.     
terenski svetovalec si sam zagotovi in organizira prevoz do lokacije,
kjer svetuje.
5. člen
(administrativne in računovodske naloge)
(1) Koncesionar mora zagotavljati izvajanje potrebnih
administrativnih in računovodskih nalog, ki so potrebne za delovanje in
izvajanje JSSČ, z osebami, ki ta dela opravljajo kot zaposleni pri
koncesionarju, ali pa z zunanjimi sodelavci, ki za koncesionarja opravijo
administrativne oziroma računovodske storitve.
(2) Koncesionar zagotovi, da administrativna in računovodska
dela za potrebe JSSČ opravi skupno en zaposleni s polnim delovnim časom oziroma
v obsegu 2088 ur letno.
(3) Administrativna dela opravlja oseba s srednješolsko
izobrazbo, zlasti administrativni tehnik, ekonomski tehnik in gimnazijski
maturant, računovodska dela pa računovodja.
6. člen
(obseg storitev)
(1) Storitve JSSČ, ki izhajajo iz 127.a člena Zakona o
kmetijstvu (Uradni list RS, št. 45/08, 57/12, 90/12 – ZdZPVHVVR, 26/14, 32/15,
27/17, 22/18, 86/21 – odl. US in 123/21) in so natančneje opredeljene v letnih
programih dela JSSČ, so podlaga za izplačilo, ki ga koncedent v skladu s
koncesijsko pogodbo mesečno nakaže na transakcijski račun koncesionarja za
izvajanje JSSČ.
(2) Vsako leto se finančni obseg za financiranje JSSČ določi
v proračunu Republike Slovenije. Razmerje med posameznimi nalogami se določi v
letnem programu dela JSSČ.
PREHODNA IN KONČNI DOLOČBI
7. člen
(prehodna določba)
Postopki, začeti na podlagi Pravilnika o podrobnejših pogojih
za izvajanje javne svetovalne službe v čebelarstvu (Uradni list RS, št. 11/15),
se končajo v skladu Pravilnikom o podrobnejših pogojih za izvajanje javne
svetovalne službe v čebelarstvu (Uradni list RS, št. 11/15).
8. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik
o podrobnejših pogojih za izvajanje javne svetovalne službe v čebelarstvu
(Uradni list RS, št. 11/15), uporablja pa se do 31. decembra 2021.
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-587/2021
Ljubljana, dne 5. novembra 2021
EVA 2021-2330-0098
Dr. Jože Podgoršek
minister
za kmetijstvo, gozdarstvo in
prehrano