1. člen
(1) Za kulturni spomenik državnega pomena se razglasi enota
dediščine Ljubljana – Cerkev Marijinega oznanjenja (EŠD 1978). 
(2) Enota iz prejšnjega odstavka ima vrednote umetnostnega in
arhitekturnega ter zgodovinskega spomenika.
2. člen
Vrednote, ki utemeljujejo razglasitev za spomenik državnega
pomena, so: frančiškanska cerkev Marijinega oznanjenja v Ljubljani se uvršča
med najpomembnejše sakralne spomenike baročne dobe na Slovenskem zaradi svoje
kvalitetne arhitekturne zasnove in skladno ubrane ter izjemno kakovostne
notranje opreme, ki so jo ustvarjali najvidnejši domači predstavniki baročne
arhitekture, kiparstva in slikarstva.
3. člen
(1) Spomenik obsega parceli št. 2615 in 2617, obe k. o.
Ajdovščina. 
(2) Vplivno območje spomenika obsega parceli št. 3283 in
3284, obe k. o. Ajdovščina. 
(3) Meji spomenika in vplivnega območja sta določeni na
digitalnem katastrskem načrtu (uveljavljen 20. decembra 2002, Uradni list RS,
št. 5/03, datoteka z dne 1. februarja 2007, izvorno merilo 1: 1000) in vrisani
na temeljnem topografskem načrtu v merilu 1: 5000. 
(4) Izvirnika načrtov iz prejšnjega odstavka hranita
Ministrstvo za kulturo in Zavod za varstvo kulturne
dediščine Slovenije (v nadaljnjem besedilu: zavod).
4. člen
Varovani elementi spomenika so: 
-       
zgradba cerkve v celoti, njena zunanjost in notranjost z vso stavbno
opremo in namensko izdelanim pohištvom, od 17. do vključno 20. stoletja, 
-       
glavni oltar s kipi Francesca Robbe, 
-       
poslikave Mateja Langusa, 
-       
Koroščev križ (delo arhitekta Jožeta Plečnika).
5. člen
(1) Za spomenik velja varstveni režim, ki določa: 
-       
strokovno vzdrževanje in obnavljanje vseh neokrnjenih prvin arhitekture
sakralnega objekta in njegove nepremične ter premične notranje opreme po načelu
ohranjanja njihove izvirne tlorisne zasnove, gabaritov, lege, velikosti,
oblike, sestave in barvne podobe, 
-       
ohranjanje sakralne namembnosti spomenika, 
-       
predhodne arheološke raziskave ob fizičnih posegih v zemeljske plasti na
zavarovanem območju spomenika, 
-       
strokovno prenovo okrnjenih izvirnih prvin arhitekture v smislu
ohranjanja avtentične zunanje in notranje podobe spomenika, 
-       
prepoved spreminjanja varovanih vrednot arhitekturne zasnove zunanjosti
in notranjosti objekta ter njegove opreme z rušenjem in odstranjevanjem ter
tudi z nadzidavo, prezidavo, prizidavo in dodajanjem posameznih prvin. 
(2) Za vplivno območje velja varstveni režim, ki določa: 
-       
prepoved spreminjanja višinskih gabaritov objektov, ki stojijo v
vplivnem območju spomenika, zaradi varovanja vedut in ohranitve dominantnosti
sakralne zgradbe v naselju, 
-       
prepovedani so vsi posegi, s katerimi bi se lahko okrnila sedanja
sporočilnost spomenika in spremenil izvirno
nepozidan predprostor spomenika.
6. člen
Lastnik oziroma upravljalec spomenika mora javnosti omogočiti
dostop do spomenika in njegovo predstavitev. Javni dostop ne sme ogrožati
spomenika ali posameznih spomeniških vrednot, posebej ne osnovne sakralne
namembnosti.
7. člen
Za vsak poseg v spomenik, njegove dele ali zemljišče je treba
pridobiti kulturnovarstvene pogoje in kulturnovarstveno soglasje zavoda.
8. člen
Izvajanje tega odloka nadzira inšpektorat, pristojen za
kulturo.
9. člen
Na podlagi tretjega odstavka 13. člena Zakona o varstvu
kulturne dediščine (Uradni list RS, št. 16/08) pristojno sodišče na parcelah iz
prvega in drugega odstavka 3. člena tega odloka v zemljiški knjigi po uradni
dolžnosti zaznamuje status kulturnega spomenika in njegovega vplivnega območja.
KONČNA DOLOČBA
10. člen
Ta odlok začne veljati petnajsti dan po objavi v Uradnem
listu Republike Slovenije.
Št. 62000-4/2008/9
Ljubljana, dne 1. oktobra 2008
EVA 2008-3511-0015
Vlada Republike Slovenije
Janez Janša l.r.
Predsednik