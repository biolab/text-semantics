I. SKUPNE DOLOČBE
1. člen
(vsebina pravilnika)
(1) Ta pravilnik določa način priprave
predlogov, postopek sprejemanja in spremljanja realizacije kadrovskih načrtov:
-      
organov državne uprave,
-      
pravosodnih organov in
-      
oseb javnega prava iz drugega odstavka 22. člena Zakona o javnih
uslužbencih (Uradni list RS, št. 32/06 – uradno prečiščeno besedilo – v
nadaljnjem besedilu: zakon), in sicer javnih agencij, javnih skladov, Zavoda za
zdravstveno zavarovanje Slovenije, Zavoda za pokojninsko in invalidsko
zavarovanje Slovenije, Zavoda Republike Slovenije za zaposlovanje in Zavoda
Republike Slovenije za šolstvo (v nadaljnjem besedilu: organi).
(2) Predmet kadrovskih načrtov so
zaposlitve, ki se financirajo iz državnega proračuna, ne pa tudi zaposlitve, ki
se financirajo iz drugih virov kot so evropska sredstva, sredstva za
financiranje javnih del in prihodki posrednih uporabnikov proračuna,
pridobljeni s prodajo blaga in storitev na trgu v skladu z uredbo, ki ureja
delovno uspešnost iz naslova prodaje blaga in storitev na trgu. Predmet
spremljanja realizacije kadrovskih načrtov so tudi zaposlitve, ki se
financirajo iz drugih virov.
2. člen
(osnove za pripravo predlogov kadrovskih
načrtov)
(1) Organ pripravi predlog kadrovskega
načrta ob pripravi predloga proračuna.
(2) Podlage za pripravo predloga kadrovskega
načrta za obdobje naslednjih dveh let so:
-      
razvojne usmeritve organa in njegov delovni program za obdobje dveh let,
-      
načrtovane spremembe v smeri optimizacije in racionalizacije poslovnih
procesov,
-      
predvidene spremembe obsega javnih nalog,
-      
dejanska delovna zmožnost zaposlenih in njihove razvojne zmožnosti.
(3) Pri oblikovanju predloga
kadrovskega načrta je organ dolžan upoštevati:
-      
izhodišča, usmeritve in okvire proračunske porabe, ki jih določi Vlada
Republike Slovenije (v nadaljevanjem besedilu: vlada) za pripravo proračuna,
-      
število in strukturo zaposlenih po veljavnem kadrovskem načrtu,
-      
utemeljene spremembe v številu in strukturi zaposlenih, ki izhajajo iz
spremenjenega obsega nalog in programa dela organa.
(4) Kadrovski načrti pravosodnih organov se
oblikujejo v skladu s predpisi, ki določajo število mest funkcionarjev in
drugih javnih uslužbencev v pravosodnih organih.
3. člen
(usklajenost s predlogom proračuna)
(1) Predlog kadrovskega načrta mora
biti usklajen s predlogom proračuna, ki ga organ načrtuje za plače in druge
prejemke zaposlenih.
(2) Organ oblikuje predlog kadrovskega
načrta tako, da ga je mogoče uresničiti v okviru sredstev, načrtovanih za plače
na podlagi predpisov, ki urejajo obračunavanje in izplačevanje plač in drugih
prejemkov zaposlenih, in na podlagi proračunskih izhodišč.
4. člen
(predlogi skupnih in zbirnih kadrovskih
načrtov)
(1) Predlog skupnega kadrovskega
načrta se pripravi za skupine proračunskih uporabnikov, in sicer za organe
državne uprave, za sodišča, za državna tožilstva in za državno pravobranilstvo.
(2) Zbirni predlog skupnih kadrovskih
načrtov se pripravi za pravosodne organe.
(3) Predlog zbirnega kadrovskega
načrta se pripravi tudi za osebe javnega prava iz drugega odstavka
22. člena zakona.
5. člen
(mnenje sindikata)
(1) Predlog kadrovskega načrta,
predlog skupnega kadrovskega načrta in predlog zbirnega kadrovskega načrta za
osebe javnega prava iz 22. člena zakona oziroma predloge njihovih
sprememb, ki jih obravnava vlada, predlagatelj posreduje reprezentativnim
sindikatom, ki v roku 14 dni posredujejo svoje mnenje.
II. SKUPNI KADROVSKI NAČRT ORGANOV DRŽAVNE UPRAVE
6. člen
(ravni predlogov kadrovskih načrtov
organov državne uprave)
(1) Predlogi kadrovskih načrtov
organov državne uprave se pripravijo na naslednjih ravneh:
-      
predlog kadrovskega načrta neposrednega proračunskega uporabnika,
-      
predlog enotnega kadrovskega načrta za celotno ministrstvo, vključno z
organi v sestavi ministrstva, predlog enotnega kadrovskega načrta upravnih
enot, predlog enotnega kadrovskega načrta vladnih služb, katerih predstojniki
so odgovorni generalnemu sekretarju vlade in predlog enotnega kadrovskega
načrta vladnih služb, katerih predstojniki so odgovorni predsedniku vlade,
-      
predlogi kadrovskih načrtov vladnih služb, ki jih vodijo ministri brez
resorja,
-      
predlog skupnega kadrovskega načrta za organe državne uprave, ki ga
sestavljajo:
1.  
predlogi enotnih kadrovskih načrtov ministrstev,
2.   predlog enotnega
kadrovskega načrta vladnih služb, katerih predstojniki so odgovorni generalnemu
sekretarju vlade,
3.   predlog enotnega
kadrovskega načrta vladnih služb, katerih predstojniki so odgovorni predsedniku
vlade,
4.   predlogi kadrovskih
načrtov vladnih služb, ki jih vodijo ministri brez resorja,
5.  
predlog enotnega kadrovskega načrta upravnih enot.
(2) Predlogi kadrovskih načrtov Policije,
Slovenske vojske in Uprave za izvrševanje kazenskih sankcij se izkazujejo
ločeno od kadrovskega načrta resornega ministrstva.
7. člen
(predlagatelji enotnih kadrovskih načrtov
organov državne uprave)
(1) Predlog enotnega kadrovskega
načrta ministrstva določi minister z usklajevanjem predlogov kadrovskih načrtov
ministrstva in organov v sestavi ministrstva.
(2) Predlog enotnega kadrovskega
načrta upravnih enot določi minister, pristojen za upravo, z usklajevanjem
predlogov kadrovskih načrtov upravnih enot.
(3) Predlog enotnega kadrovskega
načrta vladnih služb, katerih predstojniki so odgovorni generalnemu sekretarju
vlade, določi z usklajevanjem predlogov vladnih služb generalni sekretar vlade.
(4) Predlog enotnega kadrovskega
načrta vladnih služb, katerih predstojniki so odgovorni predsedniku vlade,
določi predsednik vlade.
(5) Predlog kadrovskega načrta
neposrednega proračunskega uporabnika je samostojni del enotnega kadrovskega
načrta.
(6) Predloge enotnih kadrovskih
načrtov predložijo predlagatelji ministrstvu, pristojnemu za upravo.
8. člen
(vsebina predlogov kadrovskih načrtov)
(1) Predlog kadrovskega načrta ima
tabelarni del in obrazložitev in se pripravi na predpisanem obrazcu. Obrazec je
določen v prilogi, ki je sestavni del tega pravilnika.
(2) V tabelarnem delu predloga
kadrovskega načrta se navede število zaposlenih na dan 31. december
preteklega leta, dovoljeno število zaposlenih na dan 31. december iz
kadrovskega načrta za tekoče leto in predlog dovoljenega števila zaposlenih za
naslednji dve proračunski leti.
(3) Dovoljeno število zaposlenih za
posamezno leto se določi v skupnem številu, ki zajema število zaposlenih za
nedoločen in za določen čas, zaposlenih za polni delovni čas ali krajši od
polnega, v skladu s 15. členom tega pravilnika.
(4) Sestavni del kadrovskih načrtov je tudi
število zaposlenih, predvidenih za napotitve v civilne misije in mednarodne
organizacije, ki se določijo na podlagi sprejete politike in strategije vlade.
(5) V obrazložitvi kadrovskega načrta
se navedejo razlogi za predlagane spremembe v skupnem številu zaposlenih glede
na veljavni skupni kadrovski načrt.
9. člen
(vsebina predloga skupnega kadrovskega
načrta organov državne uprave)
(1) Predlog skupnega kadrovskega
načrta ima zbirni tabelarni del in obrazložitev, ki sta oblikovana v skladu s
prejšnjim členom tega pravilnika.
(2) Predlog skupnega kadrovskega
načrta je usklajen povzetek predlogov enotnih kadrovskih načrtov in predlogov
kadrovskih načrtov neposrednih proračunskih uporabnikov, ki samostojno
nastopajo v skupnem kadrovskem načrtu.
10. člen
(postopek priprave predloga skupnega
kadrovskega načrta)
(1) Za organe državne uprave pripravi
predlog skupnega kadrovskega načrta ministrstvo, pristojno za upravo, in sicer
na podlagi predlogov enotnih kadrovskih načrtov predstojnikov, pripravljenih na
podlagi:
-      
izhodišč, usmeritev in okvirjev proračunske porabe, ki jih določi vlada
za pripravo proračuna,
-      
ocene realizacije kadrovskega načrta za tekoče leto,
-      
podlag iz 2. člena tega pravilnika in
-      
operativnih navodil ministrstva, pristojnega za finance, za pripravo
predloga proračuna.
(2) Ministrstvo, pristojno za upravo,
izdela tudi povzetek predlogov enotnih kadrovskih načrtov ministrstev ter
oblikuje predlog skupnega kadrovskega načrta organov državne uprave z
obrazložitvijo.
(3) Predlog skupnega kadrovskega
načrta organov državne uprave kot sestavni del predloga proračuna vlada
predloži državnemu zboru.
11. člen
(uskladitev kadrovskih načrtov s sprejetim
proračunom)
(1) Uskladitev kadrovskih načrtov s sprejetim
proračunom se izvede v 60 dneh po uveljavitvi proračuna ali njegovih sprememb.
12. člen
(postopek dokončne uskladitve)
(1) Po sprejetju proračuna za organe
državne uprave ministrstvo, pristojno za upravo, na osnovi usmeritev vlade:
-      
pripravi predlog sprememb obstoječega skupnega kadrovskega načrta in ga
posreduje predlagateljem kadrovskih načrtov v obravnavo in uskladitev,
-      
na osnovi usklajenih predlogov predlagateljev oblikuje predlog skupnega
kadrovskega načrta,
-      
predlog skupnega načrta iz prejšnje alinee posreduje v sprejem vladi.
13. člen
(sprejeti skupni kadrovski načrt)
(1) Sprejeti skupni kadrovski načrt iz
prejšnjega člena je podlaga za sprejem enotnega kadrovskega načrta posameznega
ministrstva oziroma vladnih služb in upravnih enot.
(2) Ministri določijo kadrovske načrte
organov v sestavi ministrstev v okviru določenega enotnega kadrovskega načrta
ministrstva, kot izhaja iz skupnega kadrovskega načrta.
(3) Predsednik vlade oziroma generalni
sekretar vlade določita kadrovske načrte posameznih vladnih služb iz svoje
pristojnosti.
14. člen
(sprememba kadrovskega načrta)
(1) Med proračunskim obdobjem lahko
vlada spremeni skupni kadrovski načrt organov državne uprave ali sprejme druge
ukrepe, ki se nanašajo na uresničevanje sprejetih kadrovskih načrtov.
(2) Minister, generalni sekretar vlade
ali predstojnik samostojne vladne službe posreduje predlog za spremembo
kadrovskega načrta ministru, pristojnemu za upravo, ki predlog preuči, ga po
potrebi uskladi s predlagateljem in ga nato posreduje v obravnavo vladi.
(3) Predstojnik, pristojen za sprejem
enotnega kadrovskega načrta, lahko spremeni kadrovski načrt posameznega organa,
ki je vključen v enotni kadrovski načrt, če se s tem ne spremeni zbirnik v
enotnem kadrovskem načrtu.
(4) Predstojniki, pristojni za sprejem
enotnih kadrovskih načrtov in kadrovskih načrtov, ki niso vključeni v enotni
kadrovski načrt, se lahko dogovorijo o spremembi enotnih kadrovskih načrtov in
kadrovskih načrtov, ki niso vključeni v enotni kadrovski načrt, če se ne
spremeni skupno število zaposlenih v skupnem kadrovskem načrtu.
(5) Spremembe iz prejšnjega odstavka
je potrebno uskladiti z ministrstvom, pristojnim za upravo, ki usklajeno
spremembo posreduje v potrditev Komisiji Vlade RS za administrativne zadeve in
imenovanja.
(6) Minister lahko predlaga spremembo
skupnega in zbirnega kadrovskega načrta, tako da lahko predlaga prenos kvote
med ministrstvom in osebo javnega prava iz pristojnosti ministrstva.
(7) V primerih, ko se s spremembo iz
prejšnjega odstavka ne spremeni seštevek dovoljenih kvot po Skupnem kadrovskem
načrtu organov državne uprave in Zbirnem kadrovskem načrtu oseb javnega prava,
se predlog sprememb posreduje ministrstvu, pristojnem za javno upravo, ki ga po
potrebi uskladi s predlagateljem in usklajenega posreduje v sprejem Komisiji
Vlade RS za administrativne zadeve in imenovanja Vlade RS.
15. člen
(spremljanje realizacije kadrovskih
načrtov)
(1) Ministrstvo, pristojno za upravo,
spremlja realizacijo skupnega kadrovskega načrta po številu javnih uslužbencev
in vodi evidenco njegovih sprememb. 
(2) V realizacijo kadrovskih načrtov se
štejejo: 
1.    
funkcionarji, 
2.    
zaposleni za določen čas v kabinetu po 72. členu zakona, 
3.    
osebe, napotene v mednarodne civilne misije in mednarodne organizacije, 
4.    
štipendisti in drugi javni uslužbenci, s katerimi je moral organ
skleniti delovno razmerje v skladu s sklenjeno pogodbo ali na podlagi drugega
pravnega naslova (na primer: pravica vrnitve na delo zaradi mirovanja ali po
sodni odločitvi), 
5.    
vrhunski športniki in trenerji po sporazumu o zaposlovanju vrhunskih
športnikov in trenerjev, 
6.    
zaposleni za nedoločen čas, od tega se zaposleni s krajšim delovnim
časom preračunajo na število zaposlenih na polni delovni čas, razen zaposlenih,
ki so delno ali invalidsko upokojeni ter javnih uslužbencev, ki so del
delovnega časa na starševskem dopustu, 
7.    
zaposleni za določen čas, od tega se zaposleni s krajšim delovnim časom
preračunajo na število zaposlenih za polni delovni čas, razen zaposlenih, ki so
delno ali invalidsko upokojeni ter javnih uslužbencev, ki so del delovnega časa
na starševskem dopustu. 
Število javnih uslužbencev iz 6. in 7.
točke se na polni delovni čas izračuna tako, da se delovni čas več javnih uslužbencev,
ki delajo krajši delovni čas, sešteva do polnega delovnega časa. 
(3) V realizacijo kadrovskih načrtov se ne
štejejo: 
1.    
zaposleni za nedoločen čas za popolnitev do polnega delovnega časa delno
ali invalidsko upokojenega javnega uslužbenca, ki dela krajši delovni čas od
polnega. 
2.    
Zaposleni za določen čas, ki nadomeščajo začasno odsotne javne
uslužbence, in se sredstva za njihova nadomestila plače ne zagotavljajo iz
sredstev organa, za čas: 
a.  
porodniškega dopusta in dopusta za nego in varstvo otroka, 
b.  
bolniške odsotnosti nad 30 delovnih dni, 
c.  
starševskega dopusta. 
(4) Zaposlitve, ki se štejejo v realizacijo
kadrovskega načrta in tudi tiste, ki se ne štejejo v realizacijo kadrovskega
načrta, morajo biti v okviru sredstev, načrtovanih za plače in druge prejemke
zaposlenih v proračunu organa. 
(5) Ministrstvo, pristojno za upravo, vodi
tudi evidenco o številu zaposlenih javnih uslužbencev, katerih plače se ne
financirajo iz državnega proračuna in niso predmet skupnega kadrovskega načrta.
(6) Ministrstvo, pristojno za upravo, vodi
mesečni pregled uresničevanja skupnega kadrovskega načrta ter o tem pripravi
letno poročilo. S poročilom seznani vlado in ji v primeru odstopanj predlaga
ustrezne ukrepe. Če organ presega dovoljeno število zaposlenih zaradi
zaposlitve po 4. točki drugega odstavka tega člena, se število teh zaposlitev
ne šteje kot prekoračitev dovoljene kvote zaposlitev za leto, v katerem se je
zaposlitev realizirala. 
(7) Ministrstvo, pristojno za upravo,
posreduje letno poročilo o uresničevanju skupnega kadrovskega načrta organov
državne uprave in zbirnega kadrovskega načrta oseb javnega prava tudi
reprezentativnim sindikatom.
III. KADROVSKI NAČRTI PRAVOSODNIH ORGANOV
15.a člen
Za pravosodne organe se pripravi skupne
kadrovske načrte za posamezne skupine pravosodnih organov ter zbir skupnih
kadrovskih načrtov pravosodnih organov.
16. člen
(skupni kadrovski načrti pravosodnih
organov)
(1) Predlogi kadrovskih načrtov
pravosodnih organov se za sodišča pripravijo na naslednjih ravneh:
-      
predlog kadrovskega načrta neposrednega proračunskega uporabnika,
-      
predlog skupnega kadrovskega načrta za sodišča, ki ga pripravi Vrhovno
sodišče Republike Slovenije.
(2) Predlogi kadrovskih načrtov se za
državno tožilstvo pripravijo na naslednjih ravneh:
-      
predlog kadrovskega načrta državnega tožilstva kot neposrednega
proračunskega uporabnika,
-      
predlog skupnega kadrovskega načrta Vrhovnega državnega tožilstva RS,
vključno z okrožnimi državnimi tožilstvi, ki ga pripravi Vrhovno državno
tožilstvo Republike Slovenije.
(3) Predlog skupnega kadrovskega
načrta za državno pravobranilstvo pripravi Državno pravobranilstvo Republike
Slovenije enotno za celoten organ.
17. člen
(vsebina predlogov skupnih kadrovskih
načrtov pravosodnih organov)
(1) Predlogi skupnih kadrovskih
načrtov pravosodnih organov so sestavljeni iz zbirnega tabelarnega dela in obrazložitve
v skladu z 8. členom tega pravilnika.
(2) Predlog skupnega kadrovskega načrta
sestavljajo usklajeni predlogi kadrovskih načrtov pravosodnih organov, ki
sodijo v posamezni skupni kadrovski načrt iz prejšnjega člena.
17.a člen
(Zbirni predlog skupnih kadrovski načrt
pravosodnih organov)
(1) Zbirni predlog skupnih kadrovskih
načrtov pravosodnih organov je usklajen povzetek predlogov skupnih kadrovskih
načrtov iz prejšnjega člena. 
(2) Zbirni predlog skupnih kadrovskih
načrtov pravosodnih organov pripravi ministrstvo, pristojno za pravosodje, in
ga posreduje vladi ob pripravi proračuna. 
(3) Zbirni predlog skupnih kadrovskih
načrtov pravosodnih organov vlada predloži v obravnavo državnemu zboru kot
sestavni del predloga proračuna.
18. člen
(spremembe kadrovskih načrtov)
(1) Med proračunskim obdobjem lahko
pripravljavec skupnega kadrovskega načrta na predlog predstojnika posameznega
organa spremeni skupni kadrovski načrt ali sprejme druge ukrepe, ki se nanašajo
na uresničevanje kadrovskih načrtov.
(2) Predstojniki neposrednih
proračunskih uporabnikov se lahko dogovorijo o spremembi svojih kadrovskih
načrtov, če se ne spremeni skupna kvota dovoljenih zaposlitev v skupnem
kadrovskem načrtu.
(3) Spremembe iz prejšnjega odstavka
je potrebno sporočiti predlagatelju skupnega kadrovskega načrta.
19. člen
(Spremljanje realizacije kadrovskih
načrtov)
(1) Ministrstvo, pristojno za pravosodje,
spremlja realizacijo skupnih kadrovskih načrtov pravosodnih organov ozirom
zaposlovanja v skladu z drugim in tretjim odstavkom 15. člena tega pravilnika.
(2) Ministrstvo, pristojno za pravosodje,
vodi pregled uresničevanja skupnih kadrovskih načrtov pravosodnih organov ter o
tem pripravi polletno in letno poročilo. S poročilom seznani vlado in ji v
primeru odstopanj predlaga ustrezne ukrepe.
IV. KADROVSKI NAČRTI OSEB JAVNEGA PRAVA IZ 22. ČLENA
ZAKONA O JAVNIH USLUŽBENCIH
20. člen
(kadrovski načrti oseb javnega prava iz
drugega odstavka 22. člena zakona)
(1) Ministrstva, pristojna za javne
agencije, javne sklade in Zavod za zdravstveno zavarovanje Slovenije, Zavod za
pokojninsko in invalidsko zavarovanje Slovenije, Zavod Republike Slovenije za
zaposlovanje in Zavod Republike Slovenije za šolstvo, pridobijo podatke iz 8.
člena tega pravilnika in jih, zbrane po osebah javnega prava v svoji
pristojnosti v tabeli, ki je priloga tega pravilnika, skupaj z obrazložitvijo
posredujejo ministrstvu, pristojnemu za upravo.
(2) Ministrstvo, pristojno za upravo,
uskladi predloge kadrovskih načrtov s pristojnimi ministrstvi, pripravi predlog
zbirnega kadrovskega načrta za osebe javnega prava iz drugega odstavka
22. člena zakona in ga posreduje vladi v sprejem.
(4) Zbirni kadrovski načrt iz
prejšnjega odstavka tega člena je podlaga za določitev kadrovskega načrta
posamezne osebe javnega prava iz drugega odstavka 22. člena zakona.
20.a člen
(Spremembe kadrovskih načrtov)
(1) Med proračunskim obdobjem lahko vlada
spremeni zbirni kadrovski načrt oseb javnega prava ali sprejme druge ukrepe, ki
se nanašajo na uresničevanje sprejetih kadrovskih načrtov.
(2) Minister lahko v okviru skupnega
dovoljenega števila zaposlitev za osebe javnega prava, ki sodijo v njegovo
pristojnost, predloži spremembo kadrovskega načrta posamezne osebe javnega
prava.
21. člen
(spremljanje realizacije kadrovskih
načrtov)
(1) Pristojna ministrstva enkrat letno
zberejo za osebe javnega prava, ki sodijo v njihovo pristojnost, poročila o
realizaciji kadrovskih načrtov v skladu s 15. členom tega pravilnika ter
skupno poročilo posredujejo ministrstvu, pristojnemu za upravo.
(2) Ministrstvo, pristojno za upravo,
izdela skupno poročilo za vse osebe javnega prava iz 22. člena zakona ter
ga posreduje vladi. V primeru odstopanj predlaga vladi ustrezne ukrepe.

Priloga:
Obrazec za pripravo tabelarnega dela kadrovskega načrta

Pravilnik o vsebini in postopkih za pripravo
in predložitev kadrovskih načrtov (Uradni list RS, št. 60/06)
vsebuje naslednje prehodne in končne določbe:
»IV. PREHODNE IN KONČNE DOLOČBE
22. člen
(prehodna
določba)
Kadrovske načrte oziroma njihove spremembe
za leto 2007 je za osebe javnega prava iz prvega odstavka 20. člena tega
pravilnika treba na podlagi postopkov in vsebine, določene v tem pravilniku,
pripraviti najkasneje v roku 30 dni po uveljavitvi tega pravilnika z
upoštevanjem planov kadrov, sprejetih za leto 2006.
23. člen
(razveljavitev)
Z dnem uveljavitve tega pravilnika preneha
veljati Pravilnik o kadrovskih načrtih državnih organov (Uradni list RS, št.
63/03, 75/05 in 78/05 – popravek).
24. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vsebini in
postopkih za pripravo in predložitev kadrovskih načrtov (Uradni list RS, št. 83/06) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vsebini in postopkih za pripravo in predložitev kadrovskih načrtov
(Uradni list RS, št. 70/07) vsebuje naslednjo končno določbo:
»12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vsebini in postopkih za pripravo in predložitev kadrovskih načrtov
(Uradni list RS, št. 96/09) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.