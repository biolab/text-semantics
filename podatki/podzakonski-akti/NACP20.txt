I. UVOD
Podlaga za program razvoja gozdov v Sloveniji sta 6. in 7.
člen zakona o gozdovih. 7. člen tega zakona med drugim določa, da se s
programom razvoja gozdov v Sloveniji določijo nacionalna politika sonaravnega
gospodarjenja z gozdovi, usmeritve za ohranitev in razvoj gozdov ter pogoji za
njihovo izkoriščanje oziroma večnamensko rabo. 
Program temelji tudi na mednarodnih obveznostih naše države,
da v skladu z enajstim poglavjem Agende 21, sprejete na Konferenci Združenih
narodov o okolju in razvoju (UNCED) v Riu de Janeiru leta 1992, pripravi
nacionalni gozdarski akcijski program za gospodarjenje, ohranitev in trajnostni
razvoj gozdov, ki mora biti povezan z drugimi rabami prostora. Poleg tega so v
programu upoštevana tudi določila Alpske konvencije, resolucij, sprejetih na
ministrskih konferencah o varstvu gozdov v Evropi (Strasbourg 1991, Helsinki
1993) in Konvencije o biološki pestrosti (Rio de Janeiro 1992). 
S programom razvoja gozdov v Sloveniji so, ob upoštevanju
naravnih zakonitosti gozdnih ekosistemov, javnih interesov, materialnih
možnosti države ter potreb in interesov lastnikov gozdov, postavljeni temelji
za ohranitev in razvoj vseh gozdov in njihovih funkcij. Z njim je oblikovana
strategija razvoja na posameznih področjih gospodarjenja z gozdovi, nakazane pa
so tudi strokovne usmeritve pri sodelovanju z dejavnostmi, ki se z gozdarstvom
srečujejo v prostoru. Za uresničevanje strategije trajnostnega, sonaravnega ter
večnamenskega gospodarjenja z gozdovi in gozdnatim prostorom so določene tudi
organizacijske, kadrovske in materialne podlage. 
Slovenija je s 53 odstotnim deležem gozdov tretja najbolj
gozdnata država v Evropi. Gozd je tako bistvena prvina in sooblikovalec našega
okolja, njegov varovalni in socialni pomen za vse ljudi pa postaja čedalje
večji. Poleg tega dejstva upošteva program tudi tale splošna izhodišča: 
-       
Razvoj gospodarjenja z gozdovi je tesno vzajemno povezan s splošnim
socialnim, gospodarskim in prostorskim razvojem Slovenije, zato upošteva tudi
razvojne težnje podeželja in ekosocialno smer razvoja našega kmetijstva. 
-       
Ustvarjalna sposobnost in znanje sta ključna dejavnika celovitega
gospodarjenja z gozdovi in drugimi obnovljivimi naravnimi viri. 
-       
Spreminjanje odnosa do lastnine bistveno vpliva na način gospodarjenja z
gozdovi, saj so se povečale pravice in odgovornosti lastnikov gozdov, hkrati pa
se je povečala odgovornost države za uveljavljanje javnega interesa nad
gozdovi. 
-       
Načela sonaravnosti, biološke pestrosti, celovitega varstva ter
večnamenske vloge in rabe gozdov je mogoče uresničiti samo s celovitim usmerjanjem
razvoja gozdnih ekosistemov. 
-       
Kultura odnosa do gozda in obzirnega ravnanja z njim postaja vse
pomembnejša civilizacijska vrednota. 
Med temeljne vloge gozda, ki ponazarjajo pomen gozdov pri
ohranjanju narave in varovanju našega okolja, prištevamo zlasti: 
-       
vlogo gozda kot temeljnega ogrodja krajine v Sloveniji, ki obnavlja
njeno življenjsko moč in varuje pred negativnimi vplivi vse bolj tehnizirane
krajine, 
-       
vlogo gozda kot edinega večjega ohranjenega ostanka narave, ki je
življenjski prostor številnih avtohtonih rastlinskih in živalskih vrst in
pomemben dejavnik pri iskanju stikov človeka z naravo, 
-       
pomen gozda kot glavnega oskrbovalca Slovenije s čisto vodo, saj je
večina vodnih izvirov v gozdovih, 
-       
varstvo človeka in njegovih stvaritev pred podnebnimi skrajnostmi in
erozijo, plazovi, hudourniki, poplavami ipd., 
-       
varstvo pred negativnimi vplivi civilizacije, kot so hrup, prah,
onesnaževanje voda in zraka. 
Gozdovi so za Slovenijo, ki nima veliko drugih naravnih
virov, tudi gospodarsko zelo pomembni. Gospodarjenje z gozdovi je ob
zagotavljanju ekoloških in socialnih funkcij gozdov usmerjeno v pridelavo
kakovostnega lesa, ki je pomembna podlaga za razvoj lesne industrije, prav tako
pa je dohodek od lesa pomemben za ohranitev in razvoj hribovskih kmetij in podeželja.
Ohranjeni gozdovi omogočajo tudi razvoj turizma in rekreacije, saj je
privlačnost ohranjene gozdne krajine ena naših bistvenih primerjalnih
prednosti. Zaradi izpolnjevanja gospodarskih in socialnih funkcij gozdov je v
nacionalnem interesu tudi dobro vzdrževanje in odpiranje gozdov z gozdnimi
prometnicami. 
Vse funkcije gozda lahko dobro opravlja samo zdrav, ohranjen
in biološko pester gozd. V primerjavi z gozdovi v drugih evropskih državah so
slovenski gozdovi bolje ohranjeni in imajo bolj pestro naravno zgradbo. Tako
stanje je posledica načrtnega in skrbnega gospodarjenja z gozdovi v
preteklosti. Gospodarjenje z gozdovi je sonaravno in temelji na naravnem
pomlajevanju ter malopovršinskih in zmernih posegih. S takim načinom dela se je
naš gozd posebej v zadnjih desetletjih bistveno okrepil. 
Sonaravno gospodarjenje z gozdovi, ki je razvito v Sloveniji
in v nekaterih drugih evropskih državah, je ena redkih dejavnosti, ki organsko
povezuje ohranjanje narave in gospodarsko dejavnost. Sočasnost in soodvisnost
uresničevanja ekoloških, socialnih in proizvodnih funkcij je temeljna
značilnost gospodarjenja z gozdovi pri nas. Ohranitev in varstvo gozdov ob
hkratnem ekološko obzirnem izkoriščanju in pospeševanju kakovosti vseh funkcij
gozda – in ne samo lesa – postaja tudi vsesplošna evropska in svetovna
usmeritev. 
Javni interes za dobrine gozda in gozdnate krajine nenehno
narašča in narekuje takšno gospodarjenje z gozdovi, ki bo omogočalo ohranitev
in povečevanje stabilnosti in kakovosti gozdov ter vseh njihovih funkcij ne
glede na lastništvo. Sonaravno gospodarjenje z gozdom je dolgoročno v prid tudi
zasebnemu (lastniškemu) interesu do gozdov ter ekosocialnemu konceptu razvoja
našega kmetijstva. Krepitev ekoloških in socialnih funkcij gozdov praviloma
skoraj v ničemer ne omejuje proizvodnje lesa, zahteva pa posebej poglobljeno,
načrtno in dolgoročno gospodarjenje z gozdovi. 
Ravnanje z večnamenskim gozdom je mnogo bolj zapleteno, kot
če nam gre samo za pridelavo lesa. Gozdnogojitveni ukrepi morajo biti
premišljeni ter časovno in prostorsko usklajeni, dela pa kakovostno opravljena.
Zaradi zagotavljanja ekoloških in socialnih funkcij imajo tudi zasebni gozdovi
javni pomen, zato država zanje uveljavlja posebno pravno ureditev (varstvo),
financira javno gozdarsko službo in lastnikom tudi prispeva k stroškom
gospodarjenja z gozdovi.
II. TEMELJNE ZNAČILNOSTI IN POMEMBNEJŠI PROBLEMI SLOVENSKIH
GOZDOV IN GOZDARSTVA
2.1. Rastiščne razmere in funkcije slovenskih gozdov
Slovenija leži v pasu zmerno toplega podnebja, kjer so temperaturne
in vlažnostne razmere v splošnem ugodne za razvoj gozdov, zaradi njene lege med
mediteranskim, alpskim in celinskim prostorom ter zaradi razgibanega reliefa in
raznolike geološke podlage pa so rastišča slovenskih gozdov zelo pestra. Veliko
gozdnih rastišč je zelo labilnih in ranljivih (več kot 50%), zato je pri večini
gozdov poudarjena njihova varovalna vloga, hkrati pa naravne danosti omogočajo
tudi pridelavo kakovostnega lesa. Naši gozdovi so čedalje pomembnejši tudi kot
nenadomestljiv prostor za rekreacijo in nudijo možnosti za razvoj trajnostnega
turizma. 
Okvirna (začasna) valorizacija funkcij gozdov v območnih
gozdnogospodarskih načrtih kaže, da je ob lesnoproizvodni funkciji, ki je
pomembna v skoraj vseh slovenskih gozdovih (razen v ekstremno varovalnih
gozdovih na ca. 7% površine), na dobri polovici slovenskih gozdov poudarjena
vsaj ena od ekoloških ali socialnih funkcij. Upoštevajoč dejstvo, da se
funkcije med seboj tudi prekrivajo, so tako nadpovprečno poudarjene varovalna
funkcija na 20% površine gozdov, na 16% hidrološka, na 14%
dediščinsko-varstvena, na 8% turistična in rekreacijska, druge funkcije
(klimatska, zaščitna, estetska, poučna, raziskovalna, biotopska) pa na 20%
površine gozdov. 
Kar zadeva lesnoproizvodno funkcijo lahko ugotovimo, da še ni
dovolj izkoriščena. Prirastoslovne analize namreč kažejo, da povprečna
proizvodna sposobnost rastišč slovenskih gozdov dosega vrednost 8,0 m³/ha
(Preglednica 1), dejanski tekoči prirastek pa znaša 4,9 m³/ha. Proizvodni
potencial slovenskih gozdnih rastišč je torej izkoriščen samo 61 odstotno. 
Preglednica 1: Porazdelitev gozdnih rastišč v
Sloveniji in njihov lesnoproizvodni potencial (po rastiščnih koeficientih – Rk)

2.2. Ohranjenost in pestrost gozdov in gozdnate krajine
Goratost Slovenije, težka prehodnost kraškega sveta in zato
velik delež težko dostopnih gozdov so poglavitni vzroki, da je človek na
prostoru Slovenije v preteklosti vplival na gozd manj usodno kot v večini
srednjeevropskih držav. Gozdovi so zato razmeroma dobro ohranjeni, še posebno
kar zadeva pestrost naravne sestave drevesnih vrst in (vertikalno in
horizontalno) strukturiranost sestojev. Močneje spremenjenih (zasmrečenih)
gozdov je le okrog 15%. 
Preglednica 2: Deleži najpomembnejših drevesnih vrst
v lesni zalogi slovenskih gozdov
Preglednica 2 opozarja na precejšen odklon dejanske drevesne
sestave slovenskih gozdov od naravne, ki je predvsem posledica sajenja smreke v
oddaljenejši preteklosti (po vzoru nemške šole gospodarjenja z gozdovi), zlasti
na Štajerskem in Koroškem, ter sajenja črnega bora in njegovega nadaljnjega
razširjanja z lastno semenitvijo na Krasu.
2.3. Površina, lesna zaloga, prirastek in sečnja
Preglednica 3: Spreminjanje površine gozdov v
Sloveniji v obdobju 1875–1990
Preglednica 3 kaže, da je površina gozdov v Sloveniji doslej
naraščala in je v letu 1990 dosegla 1.077.000 ha ali 53% površine Slovenije, ta
delež pa naj v prihodnje ne bi več bistveno naraščal. 
Preglednica 4: Gibanje lesne zaloge, prirastka in
poseka v obdobju 1947–1990

Vir: Statistični letopisi Republike Slovenije 
Za leto 1970 so vir podatkov o površini, lesni zalogi in
prirastkih gozdnogospodarski načrti gozdnogospodarskih območij za obdobje
1971–1980. Vir podatkov o možnem poseku so gozdnogospodarski načrti
gozdnogospodarskih območij za obdobje 1971–1980, 1981–1990, 1991–2000. 
Opomba: Podatki o možnem poseku in realizaciji sečenj,
prikazani po posameznih letih, veljajo za obdobje desetih let vnaprej (primer:
podatka za leto 1980 predstavljata možni letni posek oziroma letno povprečje
realiziranih sečenj za obdobje 1981–1990). Podatki o možnem poseku do leta 1970
na ravni Slovenije niso znani, saj do tedaj še niso bili izdelani
gozdnogospodarski načrti za vse gozdove. 
Kot je razvidno iz preglednice 4, sta se lesna zaloga in prirastek
slovenskih gozdov zaradi smotrnega gospodarjenja z njimi vse do leta 1990
vztrajno povečevala. Lesna zaloga je v letu 1990 dosegla vrednost 194 m³/ha,
kar je 80 odstotno povečanje glede na leto 1956 oziroma celo 87% glede na leto
1947. V slabih petih desetletjih gre torej za veliko akumulacijo lesne zaloge v
slovenskih gozdovih. V istem obdobju se je tako rekoč podvojil tekoči letni
prirastek, ki sedaj znaša 4,9 m³/ha.
2.4. Struktura ter negovanost in kakovost gozdov
Starostna in debelinska struktura slovenskih gozdov še nista
optimalni. Tako je 11% mladih sestojev, preveč je odraščajočih sestojev (45%),
primanjkuje pa odraslih (23%), predvsem pa starejših (6%) ter prebiralnih
sestojev (3%). 
V naših gozdovih je prenizek zlasti delež debelega drevja (preglednica
5), ki je nosilec kakovosti in visokega vrednostnega prirastka pa tudi biološke
pestrosti in mehanske stabilnosti gozdov. Debelinska struktura drevja je bolj
neugodna v zasebnih gozdovih, kar je posledica marsikje pretiranih sečenj v
preteklosti, posredno pa tudi zaraščanja opuščenih kmetijskih zemljišč. V
biološkem in ekološkem pogledu je ta slabost zasebnih gozdov deloma omiljena
spričo dejstva, da so zasebni gozdovi bolj pestro strukturirani. 
Preglednica 5: Struktura drevja po debelinskih razredih
in lastništvu (stanje l. 1990)

V Sloveniji imamo zaradi treh desetletij trajajočega, v
povprečju dokaj skrbnega negovanja gozdov precej negovanih sestojev, vendar pa
je razkorak med dejansko in potencialno kakovostjo sestojev še vedno velik.
Negovanost gozdov je slaba zlasti v nižinskem in gričevnatem svetu, kjer je
gozdna posest zelo razdrobljena, oziroma v odraščajočih listnatih in mešanih
sestojih.
2.5. Struktura uporabe lesa
Struktura porabe lesa iz gozdov, ki jo za obdobje 1981–1990
kaže Preglednica 6, je tesno povezana s prizadevanji za čim boljši izkoristek
slovenskih gozdnih rastišč. Pri iglavcih je bila struktura ugodna, pri
listavcih pa jo je dolgoročno mogoče izboljšati z nego, zlasti z redčenji, s
čimer bi bilo mogoče postopoma povečevati delež kakovostne hlodovine. 
Preglednica 6: Struktura uporabe lesa iz slovenskih
gozdov v obdobju 1981–1990
Vir: SIS za gozdarstvo
2.6. Lastniška in posestna struktura gozdov
Leta 1990, pred začetkom procesa vračanja nacionaliziranih
gozdov, je bilo v Sloveniji 62,4% zasebnih in 37,6% javnih gozdov. Po
denacionalizaciji bo predvidoma 80% zasebnih gozdov, okrog 15% državnih gozdov,
preostali gozdovi pa bodo v občinski, cerkveni in v zadružni lasti. Povečalo se
bo število nekmečkih lastnikov gozdov. Gozdna posest se bo na eni strani še
bolj razdrobila, na drugi pa bomo dobili tudi večje in velike zasebne gozdne
posesti. Delež gozdov v javni lasti bo po končani denacionalizaciji primerljiv
z Norveško in Avstrijo, ki imata v Evropi poleg Portugalske najmanjši delež
javnih gozdov. 
Preglednica 7: Posestna struktura zasebnih gozdov
(stanje l. 1990)

Razdrobljenost gozdne posesti se ne kaže samo v majhni
povprečni zasebni gozdni posesti, ki je z 2,3 ha med najnižjimi v Evropi, ampak
tudi v dejstvu, da imajo lastniki gozdov svojo gozdno posest praviloma v več
prostorsko ločenih parcelah. Pogosto je neprimerna tudi oblika posesti (npr.
zelo dolge in ozke parcele). Po denacionalizaciji se bo povečal delež večjih
posesti, razdrobljenost manjših posesti pa se bi utegnila še povečati. 
Zelo velika razdrobljenost zasebne gozdne posesti (okrog
300.000 lastnikov) otežuje strokovno delo z zasebnimi gozdovi ter optimalno
izrabo lesa in potencialov gozda, vendar pa hkrati pogojuje tudi vrstno in
strukturno pestrost zasebnih gozdov. Majhnim gozdnim posestnikom gozd v
gospodarskem smislu le malo pomeni in ne kažejo dovolj zanimanja za vzgojo
kakovostnih gozdov, poleg tega pa so manjši posestniki v splošnem slabo
strokovno usposobljeni za delo v gozdu. Slabost razdrobljene posesti je tudi v
tem, da morajo (revirni) gozdarji sodelovati z velikim številom ljudi in da je
svetovanje zato manj učinkovito.
2.7. Motnje, ki zmanjšujejo biološko in ekološko stabilnost
gozdov
Delež sečenj, ki so posledica naravnih motenj in onesnaženosti
ozračja je bil v zadnjem desetletju razmeroma velik, v zadnjih letih pa se še
povečuje. Tako je v l. 1991 dosegel 25,3%, v letu 1993 pa 31,3%.
Naravne motnje
Stabilnost slovenskih gozdov v zadnjem obdobju zmanjšujejo
številne naravne motnje. V zadnjih desetih letih ga je prizadelo kar pet zelo
sušnih let (petdesetletne in stoletne suše v letih 1983, 1985, 1987, 1992 in
1993) ter več ujm (vetrolomi, žledolomi). Fiziološka oslabelost iglavcev je
omogočila prenamnožitev podlubnikov (gradacija v letih 1992, 1993 in 1994, ki
se bo v zmanjšanem obsegu gotovo nadaljevala še leto ali dve). Tako se je za
preprečevalne in zatiralne ukrepe v letih 1993 in 1994 porabilo skoraj polovico
vseh proračunskih sredstev, namenjenih vlaganju v gozdove.
Onesnaženost ozračja
Onesnaženost zraka izrazito negativno vpliva na zdravstveno
stanje oziroma na stabilnost slovenskih gozdov, zato je zmanjšanje
onesnaženosti okolja prvi pogoj za uspešno sonaravno gospodarjenje z gozdovi.
Negativni učinki onesnaženja so zlasti: 
-       
spremembe lastnosti gozdnih tal; 
-       
fiziološka oslabelost gozdnega drevja in nastajanje večjih vrzeli zaradi
nujnega poseka poškodovanih dreves, kar zmanjšuje mehansko stabilnost gozdov; 
-       
zmanjševanje zadrževalne moči gozda za vodo in povečevanje erozijskega
delovanja vode; 
-       
ogrožanje naravnega življenjskega prostora divjih živali; 
-       
zmanjševanje ekoloških in socialnih funkcij poškodovanih gozdov; 
-       
zmanjševanje prirastka lesa zaradi splošne oslabelosti drevja; 
-       
zmanjševanje kakovosti lesa zaradi velikega deleža suhih dreves, ki
hitro propadajo; 
-       
povečevanje stroškov pridobivanja gozdnih lesnih sortimentov zaradi
pogostejših sečenj manjšega obsega; 
-       
ogrožanje gospodarske varnosti kmetij zaradi zmanjšane stabilnosti
gozdov. 
Delež poškodovanega drevja v gozdovih se je v zadnjih letih
zaradi ugodnih podnebnih razmer predvsem pri iglavcih nekoliko zmanjšal, vendar
pa je poškodovanost gozdov še vedno resen problem. 
Preglednica 8: Gibanje deležev (v %) močneje
poškodovanega drevja (osutost nad 25%) v obdobju 1987–1993
Neusklajenost
odnosov med rastlinskimi in živalskimi vrstami 
Premalo usklajeni odnosi med rastlinskimi in živalskimi
vrstami negativno vplivajo na bioekološko stabilnost gozdov in posredno tudi na
prirastek lesa. Preštevilna rastlinojeda divjad otežuje obnovo ciljnih
drevesnih vrst, ponekod pa je naravna obnova, ki je pogoj za stabilni gozd,
skoraj povsem onemogočena. V najtežjem položaju so obsežni jelovo-bukovi
gozdovi na visokem krasu, kjer se je jelka v zadnjih desetletjih hitro sušila,
naravno obnavljanje pa je že dolgo oteženo. Tudi v območjih z močno
zasmrečenimi in zato biološko nestabilnimi gozdovi je preštevilna divjad ena
glavnih ovir za povečanje deleža listavcev. 
O resni ogroženosti gozdov zaradi neusklajenosti populacij
rastlinojede divjadi z njihovim življenjskim okoljem pričajo številne analize
objedenosti gozdnega mladja, opravljene po posameznih predelih slovenskih
gozdov. Tako je bilo ob popisu leta 1989 na Pohorju poškodovanega 66% gozdnega
mladja, na Kočevskem je bilo poškodovano 80% višjega mladja, v roškem predelu
novomeškega gozdnogospodarskega območja pa je bila leta 1976 ugotovljena 46
odstotna poškodovanost gozdnega mladja. Na Ljubljanskem vrhu je bila
ugotovljena 38 odstotna poškodovanost, pri mladju visokem nad 20 cm pa celo 65
odstotna, v Karavankah pa so zadnje analize pokazale 39 odstotno poškodovanost
gozdnega mladja. Na postojnskem gozdnogospodarskem območju, kjer so v vsem
obdobju 1977–1993 najbolj sistematično spremljali (ne)usklajenost rastlinojede
divjadi z okoljem, pomembne analize pa so bile opravljene že v obdobju
1969–1976, je popis poškodovanosti mladja na snežniškem območju leta 1977
pokazal 43 odstotno poškodovanost mladja. Po tem letu se je zaradi ustreznih
ukrepov v populacijah divjadi in v okolju začelo stanje izboljševati, vendar še
vedno ni ugodno.
2.8. Problem slovenskega Krasa
Zaradi pretiranih sečenj in paše v preteklosti je Kras postal
sinonim ogolele, kamenite pokrajine. Koncem 19. in v začetku 20. stoletja so
ogolele površine z velikim uspehom pogozdovali s črnim borom. Pogozdovanje je
bilo prekinjeno v obdobju med obema vojnama in ponovno oživljeno po letu 1948.
V zadnjih desetletjih se črni bor hitro razširja z lastno semenitvijo,
pokrajino pa postopno zarašča tudi avtohtono listnato grmovje in drevje. 
Kras je danes že primerno gozdnat (gozda je 47%), na
ogozdenih površinah pa bo potreben še dolgotrajen progresiven razvoj gozdne
vegetacije. Teža skrbi za gozdove na Krasu se s pogozdovanja prenaša na njihovo
ohranitev in nego. Največjo nevarnost za kraške gozdove predstavljajo požari. S
povečevanjem deleža avtohtonih listnatih gozdov in zmanjševanjem deleža borovih
gozdov naj bi se perspektivno ta nevarnost zmanjševala, vendar bo proces trajal
desetletja, v sušnih kraških razmerah pa bo morala biti varstvu pred požari
vselej posvečena posebna pozornost.
2.9. Gozdarska stroka in tradicija dela z gozdom
Slovenska gozdarska stroka ima bogato tradicijo in velik
mednarodni ugled, ki se je potrdil tudi z organizacijo kongresa IUFRO v
Ljubljani leta 1986. Pri gospodarjenju z gozdom že več kot stoletje razvija
sonaravne metode dela z gozdom. Tudi gozdarsko šolstvo ima na Slovenskem že več
kot stoletno tradicijo. Trenutno je v Sloveniji v gozdarstvu zaposlenih
približno 400 diplomiranih inženirjev gozdarstva, približno 45 inženirjev
gozdarstva in več kot 600 gozdarskih tehnikov. 
Na razvoj gozdov je doslej vplival tudi skrben odnos oziroma
ravnanje slovenskega kmeta, ki mu je gozd vselej veliko pomenil, zavedal pa se
je tudi pomena njegove varovalne vloge. V zadnjem obdobju je veliko ljudi
zapustilo podeželje ali pa si je poiskalo zaposlitev, ki jih je odtujila od
zemlje, zato gozda ne doživljajo tako kot kmetje. To dejstvo otežuje delo z
zasebnim gozdom in zmanjšuje možnosti za kar najuspešnejše ravnanje z njim.
III. DOLGOROČNI CILJI GOSPODARJENJA Z GOZDOVI
Dolgoročni cilji temeljijo na izhodiščih zakona o gozdovih,
ki določa, da se s programom razvoja gozdov v Sloveniji zagotavljajo: 
-       
ohranitev in vzpostavitev naravne sestave gozdnih življenjskih združb in
krepitev vsestranske odpornosti gozdov; 
-       
gospodarjenje z gozdovi, ki ohranja vse funkcije gozdov in temelji na
uspešnem naravnem obnavljanju sestojev; 
-       
ustrezno izkoriščanje gozdnih rastišč v skladu z naravnim razvojem
gozdnih življenjskih združb; 
-       
medsebojna usklajenost gojenja gozdov, pridobivanja lesa ter drugih
gozdnih dobrin. 
Med dolgoročnimi cilji gospodarjenja z gozdovi so pomembni
zlasti naslednji: 
1.     
Ohranitev in trajnostni razvoj gozdov v smislu njihove biološke
pestrosti ter vseh ekoloških, socialnih in proizvodnih funkcij 
Cilj vključuje: 
- 
ohranitev in krepitev bioekološke stabilnosti gozdnih ekosistemov in
trajnostno ter sonaravno ravnanje z njimi; 
- 
ohranjanje in vzpostavljanje rastlinske in živalske pestrosti ter
varovanje redkih ali ogroženih vrst in ekosistemov v gozdu, pa tudi ohranjanje
in vzpostavljanje primernega življenjskega okolja za vse avtohtone vrste prosto
živečih živali; 
- 
ohranjanje in krepitev varovalne vloge gozdov, ki se kaže v zmanjšanju
erozije, moči vetra, hrupa, snežnih plazov ter v izboljševanju vodnih razmer,
blaženju podnebnih skrajnosti in v prispevku gozda k čistosti zraka; 
- 
razvoj gozdov in dejavnosti z namenom rabe gozdov za rekreacijo,
turizem, vzgojo, pouk in raziskovanje; 
- 
pospeševanje estetske funkcije gozdov; 
- 
povečevanje izkoriščenosti proizvodnega potenciala gozdnih rastišč,
izboljšanje kakovosti gozdnih sestojev in izrabe lesa; 
- 
gozdu neškodljivo rabo nelesnih gozdnih dobrin; 
- 
razvijanje ekološko obzirnih in humanih tehnologij pridobivanja lesa s
poudarkom na varstvu pri delu; 
- 
ohranjanje in nadaljnje razvijanje omrežja gozdnih prometnic,
prilagojenega večnamenski rabi gozda. 
2.     
Ohranitev naravnega okolja in ekološkega ravnotežja v krajini 
Cilj vključuje: 
- 
ohranjanje in izboljševanje čistosti zraka, katerega vsebnost nečistoč
ne sme biti škodljiva za obstoj in razvoj naravnih gozdov; 
- 
ohranitev primerne gozdnatosti v vseh slovenskih krajinah in
preprečevanje drobljenja gozdnih površin; 
- 
ohranitev, vzpostavitev in oblikovanje gozdnih robov ter skupin drevja,
posameznih dreves, obvodnega gozdnega rastja, protivetrnih pasov in omejkov
zunaj gozda; 
- 
skrb za ohranitev in razvoj naravnih ekosistemov nad zgornjo gozdno
mejo; 
- 
skrb za ohranitev in razvoj vodnih ekosistemov v gozdnem prostoru. 
3.     
Ohranitev poseljenosti in kultiviranosti krajine ter izboljševanje
kakovosti življenja na podeželju 
Cilj vključuje: 
- 
upoštevanje, da je gozd del kmetije in da moramo kmetijo obravnavati
celostno; 
- 
upoštevanje odvisnosti kmeta od lesa, drugih dobrin in dohodka iz gozda;
- 
pospeševanje celovitega razvoja podeželja in dopolnilnih dejavnosti na
kmetijah; 
- 
stalno izobraževanje in usposabljanje gozdnih posestnikov za varno in
kakovostno delo v gozdu.
IV. STRATEGIJA SONARAVNEGA GOSPODARJENJA Z GOZDOVI
4.1. Gozd v prostoru in njegove funkcije ter usklajevanje
interesov različnih uporabnikov gozdov
Zaradi relativno velikega deleža gozdov v Sloveniji (53%)
gozdnatosti ne kaže več načrtno povečevati, pač pa se je treba posvetiti negi
obstoječih gozdov in boljšemu izkoriščanju njihovega rastiščnega potenciala
(količinsko, predvsem pa kakovostno) ter ohranitvi, oblikovanju in zasnovi
posameznih dreves in skupin gozdnega drevja zunaj gozda. 
Pri prostorskem načrtovanju je treba v sodelovanju s
kmetijstvom strokovno utemeljeno določiti, katere od zaraščajočih se kmetijskih
površin je smiselno prepustiti gozdu in katere so perspektivne za kmetijsko
rabo. Zagotoviti je treba tudi zelene pasove gozdov okoli naselij in jih
zavarovati pred nadaljnjimi spremembami. Zaradi usmerjanja razvoja gozdov v
skladu z njihovimi funkcijami je treba za posamezne gozdne predele določiti
poudarjenost posameznih funkcij gozdov oziroma potrebnost za razglasitev
varovalnih gozdov in gozdov s posebnim namenom ter določiti usmeritve za
gospodarjenje s krajino nad zgornjo gozdno mejo in za gospodarjenje v
manjšinskih ekosistemih (logi, drevje ob vodotokih in podobno). Ugotoviti je
treba obstoječe škodljive obremenitve v gozdnem prostoru in načrtovane večje
posege vanj. 
Usmeritve: 
1.     
Pri usmerjanju razvoja krajine je treba: 
- 
skupaj z drugimi uporabniki prostora izdelati načrte varovanja narave in
trajnostnega razvoja krajine; 
- 
zmanjšati koncentracije škodljivih snovi v zraku na gozdu neškodljivo
raven; 
- 
zaraščajoče se površine prepustiti naravnemu razvoju v smeri gozda na
vseh ekološko labilnih oziroma ranljivih tleh; 
- 
izdelati podrobnejša merila za krčitev zaraščenih površin v kmetijske
namene oziroma merila za krčitev gozdov (krčitev gozdov za kmetijske namene je
mogoča le na površinah, kjer ni nobena od ekoloških ali socialnih funkcij
navzoča s prvo stopnjo poudarjenosti in take poudarjenosti tudi ne
predvidevamo); 
- 
izdelati izhodišča in merila za ohranitev ekološko nepogrešljivih
ostankov gozdov, skupin ter posameznih dreves v krajini, istočasno pa je treba
zaradi številnih splošno koristnih učinkov gozdov preprečevati drobljenje
ostankov gozdov v nižinskih predelih; 
- 
izdelati usmeritve za delo s skupinami drevja in posamičnim drevjem
zunaj gozda ter izdelati predloge za renaturacijo z naravnimi prvinami revne
krajine; 
- 
določiti sanacijska območja gozdov (zaradi imisij, divjadi, fitofagih
žuželk, bolezni in ujm) z največjo stopnjo ogroženosti ter območja za premeno
razvrednotenih gozdov; 
- 
na podlagi študij ranljivosti okolja izdelati načrte za ohranitev in
varovanje ekosistemov nad zgornjo gozdno mejo. 
2.     
Pri usmerjanju razvoja gozdov s poudarjenimi ekološkimi in socialnimi
funkcijami ter pri usmerjanju njihove sočasne in usklajene rabe je treba: 
- 
preprečiti takšne rabe gozdov, ki bi ogrozile trajnostni razvoj gozdov
in njihovih funkcij; 
- 
izdelati prostorske načrte poudarjenosti funkcij in določiti usmeritve,
ukrepe in omejitve za gospodarjenje na območjih s posameznimi izjemno
poudarjenimi funkcijami; 
- 
izdelati merila za določitev varovalnih gozdov in gozdov s posebnim
namenom; 
- 
oblikovati izhodišča za razreševanje nasprotij oziroma usklajevanje
interesov pri mnogonamenski rabi gozdov; 
- 
določiti posebej vredne habitate za živali oziroma predele, ki so
posebej pomembni za ohranitev biološke pestrosti v gozdu in krajini in
prilagoditi gospodarjenje z gozdom njihovi vlogi; 
- 
primerno oblikovati in vzdrževati vse gozdne robove in vse negozdne
površine v gozdnem prostoru, ki so lahko namenjene za prehrano divjadi ali za
rekreacijo; 
- 
poudarjeno pospeševati kakovost funkcij gozdov in s tem povečevati
ekološko in infrastrukturno vrednost gozdov; 
- 
gospodariti izrazito malopovršinsko z zelo dolgimi obdobji pomlajevanja
in oblikovati izrazito raznoliko zgradbo gozda; 
- 
ohranjati in pospeševati naravno sestavo in pestrost drevesnih vrst ter
upoštevati naravni sukcesijski razvoj gozdne vegetacije; 
- 
doseči čim višje lesne zaloge sestojev razen v ekstremnih rastiščnih
razmerah in v varovalnih gozdovih, kjer ima izrazito prednost strukturna
pestrost; 
- 
uporabljati izključno ekološko obzirne tehnologije pridobivanja
(spravila) lesa ter graditi okolju čimbolj prilagojene in samo najnujnejše
gozdne prometnice; 
- 
prepuščati ekološko zelo ranljive sestoje na ekstremnejših rastiščih
naravnemu razvoju (razen nujnih sonaravnih sanacij); 
- 
v biološko in ekološko labilnih (npr. zasmrečenih) sestojih izvajati
postopno biološko stabilizacijo (z vnašanjem naravnih drevesnih vrst); 
- 
prioritetno zagotavljati proračunska sredstva za financiranje nege in
vzdrževanja varovalnih gozdov in gozdov v hudourniških območjih v zasebnih
gozdovih; 
- 
v primeru izjemno poudarjene turistično-rekreacijske funkcije gozdov
določiti omejitve in usmeritve za njihovo rabo; 
- 
proučiti je potrebno možnosti za razvoj trajnostnega turizma v gozdnem
prostoru in na podeželju, zlasti v naravnih zavarovanih območjih in izdelati
programe za usklajeno turistično rabo gozdov kot sestavni del celovite
turistične ponudbe; 
- 
zagotoviti sredstva za dodatno opremljanje gozdov (učne poti, oznake,
počivališča, razgledišča ipd.) in za vzdrževanje rekreacijske infrastrukture; 
- 
določiti varstvene režime za izjemno poudarjeno dediščinsko-varstveno
funkcijo gozdov in omejitve pri sonaravnem gospodarjenju z gozdovi, pri
posameznih objektih naravne dediščine pa zagotoviti njihovo popolno varovanje; 
- 
vse gozdove v zavarovanih območjih I. in II. varstvene kategorije (po
merilih Mednarodne zveze za ohranitev narave – IUCN) razglasiti za gozdove s
posebnim namenom; 
- 
konkretnejše usmeritve za ohranitev in razvoj posameznih funkcij gozdov
in njihove sočasne rabe opredeliti v gozdnogospodarskih načrtih.
4.2. Gojenje gozdov
Usmerjanje razvoja gozdov mora temeljiti na načelih
trajnosti, sonaravnosti in več namenskosti. Takšnemu delu z gozdom ustrezajo
malopovršinski sistemi gospodarjenja, ki omogočajo prožno prilagajanje naravnim
rastiščnim razmeram in naravnim razvojnim težnjam gozdov. Pri tem je zlasti
pomembno ohranjati naravne populacije gozdnega drevja, ohranjati in
vzpostavljati naravno pestrost ter krepiti lesno zalogo gozdov, s tem pa tudi
njihovo bioekološko in gospodarsko stabilnost. Z nego v vseh razvojnih obdobjih
oziroma oblikah gozda je treba pospeševati razvoj vitalnejšega in bolj
kakovostnega drevja in tako povečati stabilnost in gospodarsko vrednost gozdov
ter hkrati oblikovati gozdove tako, da bodo v danih razmerah optimalno
izpolnjevali vse funkcije. 
Usmeritve: 
-       
z akumuliranjem prirastka je treba povečevati lesno zalogo slovenskih
gozdov; 
-       
drevesno sestavo in zgradbo je treba še bolj približati naravni; 
-       
na dobrih rastiščih je sonaravno in gospodarno vzgajati debelo in
kakovostno drevje, ki daje gozdu mehansko in biološko stabilnost, ga bogati v
pogledu opravljanja splošno koristnih funkcij in zagotavlja tudi gospodarske
učinke gozdov; 
-       
v gozdove je treba z nego oziroma z odvzemanjem dreves posegati zmerno
in v ne predolgih časovnih intervalih; 
-       
večje površine enomernih sestojev je treba (s premenilnimi redčenji)
postopno preoblikovati v sestoje bolj raznolike zgradbe; 
-       
intenzivirati je treba nego z redčenji v doraščajočih sestojih
(letvenjaki in drogovnjaki), še posebej v sestojih listavcev; 
-       
gozdove je treba obnavljati naravno in malo površinsko, obnova s
sajenjem pa je le izjemni ukrep v razmerah, ko gozda ni mogoče naravno
obnoviti; 
-       
naravno obnavljanje naj praviloma poteka pod zastorom starejšega drevja
s primerno dolgimi pomladitvenimi dobami; 
-       
pri obnavljanju sestojev s sajenjem je treba uporabljati sadike rastišču
primernih vrst in ustreznih provenienc; 
-       
gozdnogojitveni ukrepi morajo biti skrbno načrtovani (gozdnogojitveno
načrtovanje); 
-       
v razmerah, kjer to ni v nasprotju z ekološkimi ali socialnimi
funkcijami, je na manjših površinah smotrno opraviti premene sestojev, ki
zaradi slabe kakovosti zelo slabo izkoriščajo rastiščni potencial in jih po
naravni poti v doglednem času ni mogoče prevesti v gospodarsko vrednejše. 
Preglednica 9: Letni obseg gojitvenih in varstvenih
del predviden z gozdnogospodarskimi načrti je za obdobje 1991–2000
Gozdno
drevesničarstvo in semenarstvo
Tudi pri sonaravnem gospodarjenju z gozdovi so primeri, ko
naravno obnavljanje gozdov ni uspešno ali ni skladno s cilji gospodarjenja z
gozdom. Tako je v nekaterih sestojih potrebna tudi obnova s sajenjem, za katero
mora biti zagotovljena stalna preskrba s kakovostnimi sadikami različnih vrst
in provenienc. Gozdno drevesničarstvo in semenarstvo je torej pomembna
dejavnost gozdarstva, zato mora javna gozdarska služba skrbno spremljati razvoj
in delo gozdnih drevesnic oziroma semenarskih obratov ter sodelovati z njimi. 
Usmeritve: 
-       
zaradi narave drevesničarske proizvodnje je treba izdelati srednjeročni
načrt proizvodnje sadik, in sicer po drevesnih vrstah, izvoru, načinu vzgoje in
starosti; 
-       
standarde za kakovost sadik je treba uskladiti z mednarodnimi; 
-       
nujen je stalni nadzor vzgoje sadik v gozdnih drevesnicah, ki vključuje
nadzor semenske zaloge in spremljanje porabe semena; 
-       
v prometu s sadilnim materialom je treba zahtevati potrdilo o izvoru; 
-       
povečati je treba površine obstoječih in določiti nove semenske sestoje
in s tem zagotoviti nemoteno oskrbo s semenjem različnih drevesnih vrst in
provenienc; 
-       
v gozdovih je treba izločiti, označiti in zavarovati t.i. plus drevesa
vseh drevesnih vrst; 
-       
nabiranje semenja v semenskih sestojih mora biti nadzorovano: 
-       
treba je strokovno preveriti utemeljenost vseh do zdaj osnovanih
semenskih plantaž; 
-       
zasnovati je treba gensko (semensko) banko zlasti redkih in ogroženih
drevesnih vrst ter njihovih krajevnih ras.
4.3. Varstvo gozdov
Pri celovitem varstvu gozdov je pomembna stalna spremljava
ogroženosti gozdov in njihove življenjske moči, pri tem pa moramo biti pozorni
na naravne vplive in vplive, ki so posledica človekove dejavnosti. Pri varstvu
gozdov si je treba poleg zmanjšanja onesnaženosti prizadevati za čim večjo
bioekološko stabilnost gozdov oziroma za tako zgradbo in sestavo gozdov, da
bodo posledice raznovrstnih, večinoma nepredvidljivih vplivov na gozdove čim
manjše. 
Ohranjanje in izboljševanje zdravstvenega stanja in
vitalnosti gozdov zahteva usklajene ukrepe varstva gozdov, kot so: 
-       
zmanjšanje škodljivih emisij in drugih negativnih vplivov na gozd
(zniževanje podtalnice, neustrezna graditev infrastrukturnih objektov,
odlaganje odpadkov v gozdu, moteče športno-rekreacijske dejavnosti, ipd.); 
-       
krepitev biološke stabilnosti – samoregulacijske sposobnosti gozdnih
ekosistemov s pospeševanjem raznovrstnosti rastlin in živali; 
-       
načrtovanje, uvajanje in delovanje opazovalne, poročevalske,
diagnostične in prognostične gozdno varstvene službe za območje Republike
Slovenije; 
-       
nadzorovanje in obvladovanje podlubnikov ter populacij drugih fitofagih
žuželk (grizlice, gobarji, zavijači ipd.) ter preprečevalno omejevanje
fitopatogenih organizmov, ki lahko ogrozijo gozd; 
-       
spremljanje stopnje poškodovanosti sestojev zaradi parkljaste divjadi na
vzorčnih ploskvah in usklajevanje razmerja med rastlinskim svetom in divjadjo; 
-       
spremljanje in sanacija zaradi imisij poškodovanih dreves in sestojev; 
-       
preprečevanje in učinkovito gašenje gozdnih požarov, ki gozdove še
zlasti ogrožajo na kraškem območju; Uprava Republike Slovenije za zaščito in
reševanje in Zavod za gozdove Slovenije morata zato pripraviti usklajen sistem
protipožarnega varstva kraških gozdov.
Usmeritve za sanacijo poškodovanih in propadajočih gozdov
Uresničevanje ukrepov, s katerimi lahko preprečimo propadanje
gozdov, je naloga države, lastnikov gozdov in javne gozdarske službe, ki bo
javnost in lastnike gozdov seznanjala s stanjem ogroženosti gozdov z namenom,
da se zagotovi dosledno uresničevanje sprejetih pravnih aktov (npr. o
zmanjšanju emisij) in opozori na ekološke, socialne in ekonomske posledice
propadanja gozdov. 
Gozdnogojitveni ukrepi v prizadetih gozdovih morajo biti še
posebej domišljeni in podprti s prožnim gozdnogospodarskim načrtovanjem na vseh
ravneh. Propadajoče gozdove na posameznih rastiščih je treba uvrstiti v posebne
kategorije (gospodarske razrede) in s tem omogočiti uspešnejše spremljanje in
usmerjanje njihovega razvoja. Zagotoviti je potrebno pravočasen posek
poškodovanega drevja, da se gospodarska škoda čimbolj zmanjša. 
V prizadetih gozdovih so ogrožene njihove ekološke, socialne
in proizvodne funkcije, zato mora država zagotoviti obnovo poškodovanih gozdov
(obvezna izvedba določenih gojitvenih in varstvenih del, materialna, kadrovska
in tehnična pomoč lastnikom gozdov). V stresnih razmerah je treba upoštevati
tudi: 
-       
načelo preprečevanja – vsako obremenitev gozdov je treba proučiti,
utemeljiti njen obseg in vpliv na gozdove in sprejeti odločitve o dopustnosti
obremenitve ter o oblikah internalizacije stroškov; 
-       
načelo vzročnosti – povzročeno škodo naj povrne tisti, ki jo je
povzročil; 
-       
načelo sodelovanja – pri obravnavi obremenitev gozdov in odpravljanju
negativnih posledic je potrebno sodelovanje lastnikov gozdov, javne gozdarske
službe, upravnih organov in drugih zainteresiranih za gozdove. 
Močnejša poškodovanost gozdov je poseben problem tudi za trg
gozdnih sortimentov, zato mora država v stresnih razmerah večjih razsežnosti
pomagati zagotoviti uravnavanje ponudbe gozdnih lesnih sortimentov npr.
omejevanje sečnje v nepoškodovanih gozdovih. Gozdarska stroka in država morata
nameniti ustrezno pozornost tudi raziskovanju propadanja gozdov. Ker je propadanje
gozdov kompleksen problem, ga je treba proučevati z enotnim raziskovalnim
projektom.
4.4. Program ohranitve in gospodarjenja z živalskim svetom v
gozdnem prostoru
Vrstna pestrost avtohtonih živali je izjemna vrednota, prosto
živeče živali pa so pomembno naravno bogastvo Slovenije. Vsaka posamezna
populacija prosto živečih živali je enkraten in neponovljiv genski zaklad
določenih lastnosti in značilnosti živalske vrste, zato jo je treba ohraniti in
obvarovati v njenem življenjskem prostoru, obenem pa zaradi zagotavljanja
vitalnosti posameznih prostorsko ločenih populacij omogočiti prehajanje živalim
med populacijami. Populacija vsake vrste prosto živeče živali in njen
življenjski prostor sta neločljiva celota, zato naj bo tudi njuno obravnavanje
celovito. Ohranitev prosto živečih živali je povezana z ohranitvijo njihovega
naravnega življenjskega okolja. Usmerjanje razvoja populacij prosto živečih
živali je naloga vseh dejavnosti, ki lahko vplivajo neposredno nanje ali na
njihovo življenjsko okolje, zato morajo te dejavnosti med seboj tvorno
sodelovati. 
Ohranitev vseh prosto živečih živalskih vrst in njihovega
naravnega življenjskega okolja je zaradi nasprotij interesov v prostoru
strokovno zahtevna naloga, ki mora temeljiti na kakovostnem načrtovanju
upravljanja s populacijami kot sestavnem delu načrtov za gospodarjenje z
gozdovi. Načrti morajo zato obvezovati vse, ki posegajo v naravo. V kulturni
krajini so okrnjeni naravni samoregulacijski mehanizmi, s katerimi naravni
ekosistemi vzdržujejo dinamična naravna ravnotežja med vsemi svojimi sestavnimi
deli, zato je v takih okoliščinah nujno človekovo poseganje v populacije (lov).
Usmeritve: 
-       
prosto živeče živali je treba skupaj z njihovim življenjskim okoljem
obravnavati v večjih ekološko zaokroženih območjih; 
-       
razvoj populacij prosto živečih živali, katerih razvoj je mogoče
usmerjati z ukrepi v populacijah ali v njihovem življenjskem okolju, mora na
podlagi lovsko gojitvenih načrtov usmerjati Zavod za gozdove Slovenije v
sodelovanju z lovskimi organizacijami in drugimi uporabniki prostora (kmetijci,
vodarji idr.); 
-       
posegi v populacije prosto živečih živali in v njihovo življenjsko
okolje morajo temeljiti na analizah stanja vegetacije in živalskih populacij,
zato je treba zagotoviti redno in celovito spremljanje (monitoring) njihovega
stanja; 
-       
zaradi ohranjanja ekološkega ravnotežja je treba zagotoviti izvedbo
načrtovanih posegov v populacije prosto živečih živali in v njihovo življenjsko
okolje; 
-       
za ohranitev pestrosti živalskega sveta pomembno, da skrbimo za
raznovrstno naravno zgradbo gozda, zlasti za ohranjanje plodonosnih drevesnih
in grmovnih vrst ter ustreznega števila sušic in drevesnih dupel; 
-       
zaradi zagotavljanja povezav med prostorsko ločenimi populacijami prosto
živečih živali je treba opustiti njihovo rajonizacijo z vmesnimi prostimi
conami in odstreljevanje prehodnih živali daleč od njihovih običajnih biotopov,
z ureditvijo biokoridorjev pa živalim zagotoviti možnost prostega prehoda med
populacijami; 
-       
za naravovarstvene namene in raziskovanje prosto živečih živali naj se
dosedanje površine gojitvenih lovišč vključijo v načrtovana zavarovana območja,
kar je tudi v skladu s priporočili Svetovne zveze za varstvo narave (I. U. C.
N.), ki državam priporoča, naj posebej zavarujejo 11 do 13% njihove površine za
ohranitev življenjskega prostora prosto živečih divjih živali; 
-       
uveljaviti je treba omejitvene pogoje za gradnjo komercialnih obor, ki
so nasprotne sonaravnemu konceptu gojitve avtohtone divjadi.
4.5. Varstvo voda v gozdnem prostoru
Zaradi velike gozdnatosti v Sloveniji, blagodejnega vpliva
gozda na vodne razmere in dejstva, da v gozdu izvira večina naših vodotokov,
ima gozd izjemno pomembno vlogo pri preskrbi z vodo, pri uravnavanju vodnega
odtoka in pri vplivu na vodo kot biotop za številne oblike življenja. V gozdnem
prostoru bi se zato javna gozdarska služba v prihodnje morala vključiti v
upravljanje in gospodarjenje z vodo kot enakopravni soudeleženec. 
Usmeritve: 
-       
načrtovati ukrepe v gozdovih tudi z vidika njihove vodnogospodarske
vloge; 
-       
v območjih s poudarjeno hidrološko vlogo gozdov je treba omejiti in
nadzirati dejavnost vseh, ki posegajo v gozd in gozdni prostor; 
-       
ohranjati naravno strukturo gozdov in skupin drevja nad vodonosniki in
ob vodnih telesih; 
-       
obravnavati vodo v gozdu kot pomemben biotop in temu prilagoditi ukrepe
v gozdnem prostoru; 
-       
določiti usmeritve za ohranjanje in krepitev obvodne drevesne in grmovne
vegetacije za zunajgozdni prostor.
4.6. Varstvo naravne dediščine
Zaradi ohranjenosti in raznovrstnosti naše gozdove lahko v
celoti pojmujemo kot veliko naravno vrednoto, ki je pomembna za slovenski in
tudi za širši evropski prostor. S sonaravno usmeritvijo gospodarjenja z gozdovi
slovensko gozdarstvo varuje in neguje to pomembno vrednoto in s tem opravlja
tudi pomembno kulturno poslanstvo. 
V gozdu je veliko redkih ekosistemov in vrst organizmov, ki
jih je treba posebej varovati. Gozdarstvo je z oblikovanjem gozdnih rezervatov
in varovalnih gozdov ter z izločitvijo posebej pomembnih habitatov za prosto
živeče živali že opravilo pomembno nalogo. Ker so gozdarski strokovnjaki dobro
ekološko izobraženi in so ustrezno terensko organizirani, je smotrno, da se
varstvo naravne dediščine in upravljanje zavarovanih območij v gozdnem prostoru
v skladu s strategijo varstva narave v operativnem pogledu zaupa tudi javni
gozdarski službi. 
Usmeritve: 
-       
zagotovitev popolnega varstva gozdnih rezervatov (zakonska zaščita in po
potrebi odkup); 
-       
zagotovitev popolnega varstva gozdov v območjih I. in II. varstvene
kategorije po IUCN; 
-       
ureditev evidenc s področja naravne dediščine v gozdnem prostoru; 
-       
določitev površin varovalnih gozdov in gozdov s poudarjeno
naravovarstveno in ekološko vrednostjo ter izdelava strokovnih podlag za
njihovo zakonsko zaščito; 
-       
izločitev manjših površin gozdov (ekocelic) in posameznega drevja z
namenom ohranjanja in povečevanja biotske pestrosti gozdnega prostora; 
-       
sodelovanje gozdarstva pri izdelavi strokovnih in zakonskih podlag za
razglasitev naravnih parkov in drugih zavarovanih območij; 
-       
izdelava programa za vključitev Zavoda za gozdove Slovenije v izvajanje
operativnih naravovarstvenih nalog v gozdnem prostoru ter v upravljanje
zavarovanih območij.
4.7. Načrtovanje gospodarjenja z gozdovi
Za usmerjanje razvoja gozdov in gozdnega prostora, ki temelji
na načelih trajnosti, več namenskosti in sonaravnosti, je potrebno skrbno
načrtovanje. To obsega kakovostno analizo stanja ter gozdu in njegovim
funkcijam ter potrebam gozdnih posestnikov prilagojene cilje in ukrepe.
Načrtovanje mora temeljiti na celostnem in naravi gozda prilagojenem ter
prostorsko predstavljivem informacijskem sistemu. 
Načrti za gospodarjenje z gozdovi (gozdnogospodarski, gozdno
gojitveni in lovsko gojitveni) se morajo med seboj dopolnjevati in morajo
tvoriti funkcionalno celoto. Pri izdelavi teh načrtov naj poleg gozdarskih
sodelujejo tudi drugi strokovnjaki, v načrtovalni proces pa je treba pritegniti
tudi lastnike gozdov. Vsebina prostorskih delov gozdnogospodarskih načrtov mora
biti obvezna strokovna podlaga krajinskim načrtom in drugim načrtom s področja
urejanja prostora. 
Usmeritve: 
-       
načrtovanje mora temeljiti na takšnih podatkih o gozdovih, ki bodo v
zaključenih ekoloških celotah omogočali objektivno oceno stanja in spremljanje
njihovega razvoja skozi daljša časovna obdobja; podatki morajo biti
preverljivi, njihov obseg (vrsta in količina) pa prilagojen zahtevam posameznih
vrst in ravni načrtovanja; med seboj se morajo dopolnjevati in ne podvajati;
zasnovani morajo biti tako, da jih je mogoče vključiti v celovit prostorski
informacijski sistem; 
-       
načrtovanje mora omogočiti dinamično prilagajanje naravnim procesom,
vlogam gozdov in različnim motnjam pri gospodarjenju z gozdovi; 
-       
intenzivnost načrtovanja mora biti prilagojena intenzivnosti
gospodarjenja z gozdovi ter rabe gozdov in gozdnega prostora; 
-       
v načrtovanje je treba tvorno vključiti lastnike gozdov in določiti
usklajene dolgoročne cilje in usmeritve gospodarjenja z gozdovi.
4.8. Pridobivanje gozdnih dobrin
Načelo trajnostnega gospodarjenja z gozdom zahteva, da hkrati
s pridobivanjem dobrin iz gozda skrbimo za njegovo dolgoročno ohranitev. To
pomeni, da iz gozda skozi daljše časovno obdobje ne smemo jemati nobene dobrine
v večjih količinah, kot je je gozd sposoben obnoviti, z gojitvenimi ukrepi, ki
so namenjeni večjemu donosu posamezne dobrine, pa ne smemo zmanjševati biotske
pestrosti gozda, njegove življenjske moči ali oslabiti splošno koristnih
funkcij gozdov. Med pomembnimi dobrinami, ki jih pridobivamo iz gozda, so poleg
lesa predvsem gobe, divjad, plodovi, čebelji izdelki in različna zdravilna
zelišča. Les je obnovljiva naravna dobrina in najpomembnejša domača surovina,
zato bi morali povečanje proizvodnega in vrednostnega izkoristka gozdnih
rastišč razumeti kot pomembno strateško nacionalno nalogo. Prizadevati si
moramo tudi za čim boljši izkoristek oziroma ovrednotenje lesa. 
Usmeritve: 
-       
pridobivanje gozdnih dobrin pomeni motnjo v razvoju gozdnega ekosistema,
zato mora biti čim manj razdiralno, usklajeno z regeneracijsko močjo gozda in
prilagojeno stopnji trajne obnovljivosti dobrin; smernice in omejitve za
pridobivanje dobrin iz gozda morajo biti zato določene v gozdnogospodarskih
načrtih; 
-       
pridobivanje gozdnih dobrin v gozdu je omejeno, zato se moramo usmeriti
v vzgojo njihove kakovosti oziroma v njihovo smotrno izrabo; 
-       
ob pridobivanju lesa je treba zagotoviti dovolj intenzivno negovanje
gozdnih sestojev in izboljševanje njihove zasnove (predvsem z nemotenim
naravnim obnavljanjem); 
-       
v ekološko občutljivejših gozdovih in v gozdovih s poudarjenimi
ekološkimi in socialnimi funkcijami gozdov morajo biti koncentracije sečenj
manjše; 
-       
upravljanje populacij prosto živečih živali mora biti usmerjeno predvsem
v vzpostavljanje ravnovesja v gozdnem ekosistemu, manj pa v gojitev posameznih
vrst divjadi; 
-       
ker so glive pomembni razgrajevalci organske snovi in izboljšujejo rast
gozdnega drevja, moramo nabiranje gob v gozdu omejiti oziroma prilagoditi
njihovi regeneracijski moči; 
-       
za nabiranje redkih in ranljivih rastlinskih in živalskih vrst, ki jih
je sicer dovoljeno nabirati, ter za vsako nabiranje gozdnih rastlin, njihovih
plodov in živali v večjih količinah je treba postopno uvesti dovolilnice za
nabiralce.
Obseg pridobivanja lesa in trendi krepitve lesno proizvodnega
potenciala gozdov
Ob skrbni negi gozda je z gozdnogospodarskimi načrti v
obdobju 1991–2000 predviden letni posek 3.018.000 m³ (1.732.000 m³ iglavcev in
1.286.000 m³ listavcev) oziroma v povprečju 2,8 m³ na hektar vseh slovenskih
gozdov. Takšna zmerna intenziteta sečenj (66% prirastka pri iglavcih in 50%
prirastka pri listavcih) bi se morala nadaljevati tudi vnaprej, to pa bi v
obdobju naslednjih tridesetih let omogočilo povečanje lesnih zalog za več kot
tretjino (okrog 36%), prirastka pa za četrtino (okrog 26%). Po bilančnih ocenah
naj bi se do leta 2020 lesna zaloga dvignila povprečno na 262 m³/ha, letni
prirastek pa naj bi dosegal 6,2 m³/ha. Hkrati bi se tako ponovno povečeval tudi
največji možni letni posek, ki se je od obdobja 1981–1990 do obdobja 1991–2000
zaradi povečanih ekoloških problemov in pojava t.i. umiranja gozdov precej
znižal (za 19%), v treh desetletjih pa naj bi enakomerno narasel na 3,6 m³/ha
in leto. Tako bi bila po količini dosežena 84 odstotna izkoriščenost gozdnih
rastišč, okrepile pa bi se tudi ekološke funkcije gozdov. Dolgoročni cilj je,
da bi bila lesna zaloga slovenskih gozdov v povprečju vsaj za polovico višja od
sedanje (optimalna lesna zaloga naj bi dosegla 300 m³/ha), razmerje med iglavci
in listavci pa naj bi se še bolj spremenilo v korist listavcev. 
Pričakovana sortimentna struktura možnega poseka v obdobju
1991–2000 naj bi se zlasti pri listavcih zaradi potreb po redčenjih spremenila,
tako da delež hlodovine listavcev ne bi presegel 30% mase možnega poseka (okrog
340.000 m³). Po predvidevanjih naj bi bila skoraj polovica lesa listavcev
porabljena za kurjavo. Ob realizaciji celotnega možnega poseka iglavcev in
listavcev naj bi letna količina lesa za energijske namene znašala okrog 1 mio m³
(50% drv ter 50% industrijskih lesnih ostankov listavcev in iglavcev). 
Preglednica 10: Prognoza gibanja lesne zaloge,
prirastka in možnega poseka

Opomba: Povečanje lesne zaloge in prirastka od leta
1947 do 1990 je poleg njunega povečanja na enoto površine tudi posledica
povečanja gozdnih površin. 
4.9. Opravljanje del v gozdovih 
Izvedba del mora skrbno slediti ukrepom, ki so določeni z
gozdnogojitvenimi načrti in izdanimi odločbami. 
Usmeritve: 
-       
razvijati je treba gospodarne tehnologije pridobivanja lesa, ki bodo čim
manj poškodovale gozd, človeka pa obvarovale pred škodljivimi posledicami
težkega in nevarnega dela v gozdu; 
-       
pri izbiri izvajalcev del v gozdovih je treba poleg stroškovnega vidika
upoštevati tudi ekološko ustreznost njihovih delovnih sredstev, znanje in
kakovost opravljanja del v bližnji preteklosti ter njihovo urejenost
preventivnega varstva pri delu; v državnih gozdovih je treba poleg tega upoštevati
še sposobnost opravljanja vseh potrebnih del na večjem zaokroženem območju
(npr. v gospodarski enoti), izvajalcem pa omogočiti razvoj učinkovitih in
obzirnih tehnologij; 
-       
pri oddajanju del izvajalcem naj se v državnih gozdovih upoštevata
načelo dolgoročnosti in pravica dosedanjih upravljalcev (gozdarskih izvajalskih
in drugih podjetij ter zadrug), da nadaljujejo z izvajanjem del v gozdovih v
skladu z zakonom; 
-       
izdelati je treba programe usposabljanja in izobraževanja lastnikov
gozdov ter nameniti več pozornosti svetovanju, ko lastniki sami opravljajo
gozdna dela; 
-       
opravljanje del v gozdnem ekosistemu mora biti prilagojeno ekološki
občutljivosti gozdnih ekosistemov, ekološkim in socialnim funkcijam gozdov,
zdravstvenemu stanju in poškodovanosti gozdov, biološkemu ritmu gozda, pomenu
gozda kot življenjskega prostora prosto živečih živali, strukturi gozdne
posesti (lastništvo in razdrobljenost) in zmožnostim lastnikov gozdov ter
humanosti in varnosti dela v gozdu.
4.10. Gozdne prometnice
Med gozdnimi prometnicami so vlake namenjene skoraj izključno
spravilu lesa, gozdne ceste pa imajo za gospodarjenje z gozdovi širši pomen.
Nekatere so namenjene tudi izpolnjevanju turistične, rekreacijske ter drugih
socialnih vlog gozdov ali pa povezujejo samotne kmetije in zaselke. Ker so vse
gozdne prometnice v gozdnem ekosistemu tujek, jih je treba načrtovati, graditi
in vzdrževati zelo skrbno, pri rabi gozdnih cest pa je treba upoštevati tudi
življenjski utrip gozda. 
Usmeritve: 
-       
gozdne prometnice je treba načrtovati, graditi in vzdrževati skladno z
načeli varstva narave in bioekološke stabilnosti gozdov; to je še posebej
pomembno v ekološko občutljivejših gozdovih; 
-       
rabo gozdnih cest, ki nimajo poudarjenega javnega značaja, je umestno
omejiti; 
-       
gozdne ceste je potrebno razvrstiti glede na prometno obremenitev in
rabo; gozdne ceste javnega značaja se prekategorizirajo v lokalne ali javne
poti, s katerimi upravljajo lokalne skupnosti, za vzdrževanje gozdnih prometnic
namenjenih pretežno gospodarjenju z gozdovi pa se sklene pogodba z dosedanjimi
upravljalci. Za vzdrževanje gozdnih prometnic namenjenih pretežno gospodarjenju
z gozdovi v lasti države se sklene pogodba z izvajalci; 
-       
v okviru načrtov za gospodarjenje z gozdovi je treba izdelati programe
prednostne izgradnje gozdnih prometnic; 
-       
za zagotovitev vzdrževanja gozdnih cest je potrebno tesno sodelovanje
Zavoda za gozdove Slovenije in pristojnih lokalnih skupnosti.
4.11. Trg gozdnih dobrin
Pri obravnavanju donosov iz gozdov je treba upoštevati vse
gozdne dobrine – od lesa in lova do ekoloških in socialnih koristi gozdov.
Nihanja na trgu gozdnih dobrin ne bi smela negativno vplivati na gozd. Smotrno
je, da pri izbiri drevja upoštevamo tudi povpraševanje po določenih gozdnih
lesnih sortimentih, vendar pa mora biti to vselej v mejah, ki zagotavljajo
trajnost gozdov in vseh njihovih funkcij. Kakovost in vrednost gozdov v lesno
proizvodnem pogledu je mogoče povečati predvsem z redčenji mlajših sestojev,
zato je treba ustvariti pogoje za ekonomično izrabo drobnih gozdnih lesnih sortimentov.
Usmeritve: 
Za uspešno delovanje trga gozdnih lesnih sortimentov in za
preprečevanje njegovih negativnih vplivov na gozd je treba: 
-       
izdelati mednarodno primerljive standarde za gozdne lesne sortimente; 
-       
oblikovati informacijski sistem za trg gozdnih lesnih sortimentov in
drugih gozdnih proizvodov ter spremljati razmerje med trgom in donosnimi
možnostmi gozdov; 
-       
zagotoviti aktivno vlogo države pri vzdrževanju stabilnega trga gozdnih
lesnih sortimentov; 
-       
pospeševati prostovoljno povezovanje individualnih ponudnikov gozdnih
lesnih sortimentov.
4.12. Lastništvo gozdov in povečevanje deleža javnih gozdov
Pri gospodarjenju z gozdovi je treba upoštevati, da obstaja v
gozdovih poleg lastninskega tudi javni (ekološki in socialni) interes. Lastnik,
ki gospodari s svojim gozdom, mora upoštevati načela sonaravnega gospodarjenja
ter z gozdnogospodarskim in gozdnogojitvenim načrtom predvideno največjo
dopustno oziroma ekološko še sprejemljivo višino poseka, opraviti pa mora tudi
nujna gojitvena in varstvena dela. 
Zaradi javnega interesa za ohranitev in razvoj gozdov in
njihovih funkcij je država zainteresirana za povečevanje deleža javnih gozdov
predvsem tam, kjer so splošno koristne funkcije posebej poudarjene (varovalni
gozdovi in gozdovi s posebnim namenom – gozdni rezervati, gozdovi, ki so
razglašeni za naravne znamenitosti, rekreacijski gozdovi v okolici mest,
gozdovi v okolici vodnih virov itd.). Država si bo zato prizadevala (morale pa
bi si tudi lokalne skupnosti) za postopen odkup teh gozdov, poleg tega pa bo iz
prihodkov od gospodarjenja odkupovala tudi druge gozdove, s čimer se bo
postopno povečeval delež javnih gozdov. Pri tem pa je tudi pomembno, da
ostanejo v zasebni (kmečki) lasti vsi gozdovi, pomembni za ohranitev in razvoj
našega podeželja in še posebej hribovskih kmetij. 
Usmeritve: 
-       
izdelati je treba program in merila prednostnega odkupa gozdov glede na
njihov javni pomen, ogroženost funkcij in glede na višino odškodninskih
stroškov ter izdelati projekcijo povečevanja gozdnega fonda v javni lasti; 
-       
država in lokalne skupnosti morajo v skladu s programom prednostnega
odkupa gozdov zagotoviti sredstva za postopen odkup varovalnih gozdov in gozdov
s posebnim namenom in tudi sredstva za nakup lesno proizvodnih gozdov, s ciljem
povečanja površine javnih gozdov, poleg tega pa mora država (Sklad kmetijskih
zemljišč in gozdov RS) preostanek dohodka (rento) iz gozdov prednostno
namenjati za nakup tudi drugih gozdov; 
-       
proučiti je treba pravne možnosti za zaustavitev nadaljnjega drobljenja
zasebne gozdne posesti.
4.13. Gozdno zadružništvo in druge oblike povezovanja
lastnikov
Zaradi učinkovitejšega in ekonomičnejšega gospodarjenja z
gozdovi na razdrobljeni gozdni posesti je smotrno spodbujati povezovanje
zasebnih lastnikov gozdov v zadruge in druge oblike povezovanja. 
Lastniki gozdov se povezujejo v gozdne zadruge ali v druge
oblike povezovanja predvsem zato, da bi bili uspešnejši pri: 
-       
opravljanju gozdnogospodarskih del ter pri gradnji in vzdrževanju
gozdnih prometnic; 
-       
pridobivanju sredstev iz proračuna na podlagi javnih razpisov; 
-       
prodaji gozdnih lesnih sortimentov; 
-       
zbiranju in odkupu nelesnih gozdnih dobrin; 
-       
proizvodnji gozdnih sadik; 
-       
razvoju dopolnilnih dejavnosti na kmetijah; 
-       
zmanjšanju stroškov nakupa in uporabe gozdarske opreme; 
-       
usposabljanju članov in prenašanju sodobnih strokovnih znanj v prakso; 
-       
zastopanju interesov članov pri sporih z drugimi uporabniki gozdov
oziroma nosilci dejavnosti, ki negativno vplivajo na gozd ter pri posegih v
gozdove.
4.14. Razvoj kmetij in podeželja
Pri določanju ciljev in ukrepov za gospodarjenje s kmečkimi
gozdovi je treba upoštevati, da je gozd del kmetije, zato moramo na kmetijo
gledati celostno in pri tem upoštevati ekološki, socialni in gospodarski vidik
ter ji priznati njeno vlogo pri vzdrževanju kulturne krajine. Pri načrtovanju
gozdnogojitvenih ukrepov v kmetovem gozdu je treba upoštevati razvojne potrebe
kmetije. Zlasti v gorskem svetu, kjer je gozdarstvo večinoma najpomembnejša
gospodarska dejavnost kmetije, mora javna gozdarska služba sodelovati tudi pri
oblikovanju skupnih razvojnih programov (npr. CRPOV), pri oblikovanju in
izvajanju skupnih izobraževalnih programov ter pri oblikovanju skupnega
programa graditve in vzdrževanja infrastrukturnih objektov. Ohranjenost in
privlačnost naše gozdne krajine ter urejenost kmetij in podeželja so pogoj
kakovosti življenja na podeželju ter tudi pomemben sestavni del celovite
turistične ponudbe. 
Usmeritve: 
-       
država naj kmetijam s težkimi razmerami pridelovanja predvsem v
hribovitem in gorskem svetu na podlagi celovitega programa razvoja podeželja
omogoči opravljanje del v državnih gozdovih, zamenjavo gozdov zaradi
zaokroževanja posesti ali nakup bližnjega gozda pod ugodnejšimi pogoji do
površine, ki bi jo kmetija lahko obvladala z delom njenih članov. Pri tem je
treba ohranjati večje zaokrožene površine državnih gozdov; 
-       
na kmetijah je treba pospeševati razvoj dopolnilnih proizvodnih
dejavnosti (npr. kakovostne predelave lesa, tradicionalne lesne obrti, kuhanja
oglja, ipd.) ter razvoj storitvenih dejavnosti, povezanih z gozdom ter
privlačnostjo gozdnate krajine in podeželja (npr. ekološki turizem, turizem na
kmetiji, ipd.); 
-       
ohranjanje kmetij in usmerjanje njihovega razvoja je treba v prihodnosti
pretežno sistemsko urejati (davčne olajšave, sofinanciranje del ipd.).
4.15. Javna gozdarska služba
Velika površina gozdov, njihova velika raznolikost v pogledu
rastišč, sestojev in funkcij, velika razdrobljenost gozdne posesti ter dosežena
stopnja intenzivnosti gospodarjenja z gozdovi narekujejo stabilno organizacijo
strokovnega usmerjanja razvoja gozdov. Razlog za stabilno organizacijo
gozdarske strokovne službe je tudi v tem, da lahko le v daljšem časovnem
obdobju oblikujemo zdrave, stabilne in kakovostne gozdove. Takšna strokovna
služba tudi spremlja in s svetovanjem ter ekonomskimi in pravnimi mehanizmi
preprečuje negativne vplive na gozd ter skupaj z inšpekcijsko službo zagotavlja
ohranitev in pozitiven razvoj gozdov in njihovih funkcij. Javna gozdarska
služba skupaj z lastniki gozdov skrbi za vse gozdove, zaradi njene strokovne usposobljenosti
in teritorialne organiziranosti pa je smotrno, da opravlja tudi naloge s
področja varstva narave. 
Usmeritve: 
-       
zagotoviti je treba optimalno kadrovsko izpopolnitev javne gozdarske
službe (v teritorialnem in funkcionalnem pogledu); v najintenzivneje
gospodarjenih gozdovih bi v povprečju velikost gozdnega revirja ne smela
presegati 1600 ha, v povprečju pa bi v Sloveniji revir ne smel biti večji kot
2500 ha; gozdarski strokovnjak do ravni krajevne enote naj bi v povprečju
skrbel za površino do 1850 ha; 
-       
naloge javne gozdarske službe je treba v sodelovanju s službami za
varstvo narave tudi formalno razširiti na področje operativnega varstva narave,
posebej na upravljanje zavarovanih območij; 
-       
zagotoviti je treba stabilno proračunsko financiranje javne gozdarske
službe v njenem optimalnem obsegu, vključujoč tudi sredstva za opravljanje
dodatnih nalog s področja naravovarstva; pri financiranju je treba upoštevati
njen izrazito terenski značaj.
4.16. Inšpekcija v gozdovih in gozdnem prostoru
Zaradi pretežno svetovalne vloge javne gozdarske službe, ki
lastnike gozdov oziroma izvajalce del v gozdovih z nasveti strokovno usmerja k
ustreznemu ravnanju z gozdovi, je lahko inšpekcijska služba v primerjavi z
javno gozdarsko službo, razmeroma maloštevilna, njeno delo pa se mora
prilagoditi sonaravnemu in večnamenskemu konceptu gospodarjenja z gozdovi in
spremenjenemu odnosu do lastnine. Z novim zakonom o gozdovih postajajo lastniki
gozdov osrednji subjekti inšpekcijske presoje. Zaradi zagotovitve enotne obravnave
nedopustnih primerov ravnanja z gozdom mora biti inšpekcijska služba oblikovana
celovito in skupaj z inšpekcijo za okolje in prostor nadzirati ves naravni
prostor (skupna gozdarska, lovska in ribiška inšpekcija). 
Usmeritve: 
-       
pri gozdarskem nadzoru se mora inšpekcijska presoja osredotočiti
predvsem na posledice, ki jih ima neprimerno ravnanje v gozdovih in gozdnem
prostoru na ekološke, socialne in proizvodne funkcije gozdov; 
-       
doseči je treba, da bi inšpektor na terenu hkrati opravljal gozdarski,
lovski, sladkovodni ribiški in naravovarstveni nadzor v gozdnem prostoru in ga
zato ustrezno izobraziti; 
-       
treba je zagotoviti izpopolnitev delovnih mest inšpekcijske službe in
njeno ustrezno teritorialno organiziranost, da bo lahko uspešno nadzirala vse
dejavnosti v gozdnem prostoru.
4.17. Izobraževanje in gozdarski strokovni kadri
Pomen gozdov, zahtevnost celovitega usmerjanja njihovega
razvoja in dolgoročnost posledic napačnega ravnanja z njimi zahtevajo široko
izobraženega gozdarskega strokovnjaka, primerno izobraženega lastnika gozda in
dobro usposobljenega gozdnega delavca. Zato je treba dograditi in razširiti
celoten sistem gozdarskega izobraževanja, od programov usposabljanja gozdnih
delavcev, izobraževanja lastnikov gozdov, do izpopolnjevanja študijskih programov
za gozdarske strokovnjake. 
Sonaravni in večnamenski način ravnanja z gozdom zahteva
univerzalnega in stalnega strokovnjaka, specialisti pa so mu pri tem v pomoč.
Strokovnjak javne gozdarske službe mora biti usposobljen za usmerjanje razvoja
celotne gozdnate krajine, za gospodarjenje z ekosistemi nad zgornjo gozdno
mejo, za gospodarjenje z divjadjo in drugimi prosto živečimi živalmi, za
varstvo naravne dediščine in za upravljanje zavarovanih območij, za
revitalizacijo degradiranega sveta, za razvijanje okolju prijaznega turizma in
rekreacije na prostem ter za naloge na področju urbanega gozdarstva. 
Usmeritve: 
-       
treba je pripraviti izobraževalne programe za lastnike gozdov skladno z
njihovimi potrebami. Pri tem je treba upoštevati njihovo že obstoječe znanje,
pripravljenost in opremljenost za delo v gozdu in druge dejavnike, ki vplivajo
na oblikovanje vsebine izobraževalnih programov; za izvedbo izobraževalnih
programov je treba zagotoviti ustrezna finančna sredstva iz proračuna
(sofinanciranje); 
-       
treba je oblikovati ustrezni učni program za poklic gozdnega delavca in
za poklic kmet-gozdar ter gozdnim delavcem omogočiti pridobitev posebnih znanj
na ožjih delovnih področjih; 
-       
treba bi bilo oblikovati ustrezni učni program za štiriletno srednjo
šolo s posebnim poudarkom za nadaljnji študij na področju gospodarjenja z
obnovljivimi naravnimi viri; 
-       
v poklicnih in srednjih kmetijskih šolah naj se v programe uvede tudi
temeljne vsebine s področja gozdarstva; 
-       
posebno pozornost bo treba nameniti oblikovanju izobraževalnih programov
za revirne gozdarje (višja šola oz. visoka strokovna šola); 
-       
kakovostno uvajanje diplomiranih gozdarskih strokovnih kadrov vseh
stopenj v gozdarsko prakso je treba zagotavljati z načrtnim in mentorsko
vodenim pripravništvom; 
-       
znanje gozdarskih strokovnjakov je treba obogatiti z znanji, ki so
potrebna za razvoj poučne, turistične, rekreacijske in drugih vlog gozdov ter
za uspešno komuniciranje z lastniki gozdov; 
-       
pospeševati je treba izobraževanje in ozaveščanje javnosti tudi za
razvoj trajnostnega turizma v gozdnem prostoru in na podeželju; 
-       
organizirati se morajo neformalne oblike izobraževanja na temo gozda,
gozdarstva in sorodnih dejavnosti (seminarji, delavnice, študijski dnevi),
poleg tega pa mora Zavod za gozdove Slovenije pripraviti program internega
izobraževanja; 
-       
podiplomski študij (specialistični, magistrski, doktorski in
postdoktorski) bi bilo treba organizirati tudi kot interdisciplinarni študij s
področja ohranjanja in sonaravnega gospodarjenja z obnovljivimi naravnimi viri;
-       
pripraviti je treba celovit pregledni program izobraževanja v gozdarstvu
na vseh ravneh; 
-       
gozdarskemu oddelku Biotehniške fakultete in Srednji gozdarski in
lesarski šoli Postojna je treba pod ugodnimi pogoji omogočiti opravljanje
praktičnega pouka v gozdnem revirju, ki je v lasti Republike Slovenije.
4.18. Raziskovalna dejavnost
Raziskovanje gozdov in gospodarjenja z njimi mora temeljiti
na enotnem večdisciplinarnem raziskovalnem programu ne glede na vire
financiranja, izvajati pa ga morajo za to usposobljene raziskovalne
organizacije v povezavi s strokovnjaki v javni gozdarski službi in v gozdarskih
izvajalskih podjetjih. 
Raziskovalna dejavnost mora biti po eni strani aplikativna,
po drugi pa prispevati v svetovno zakladnico znanja (temeljne raziskave). Usmeritev
raziskav je določena s ciljnim raziskovalnim programom GOZD, ki zajema zlasti
tale področja: 
-       
gozdnogojitvene raziskave slovenskih gozdov: proizvodna sposobnost
gozdnih rastišč, rastni potencial sestojev in reakcijska sposobnost drevja
oziroma gozda na gozdnogojitvene ukrepe, sonaravno gospodarjenje z gozdovi,
kakovost drevja in lesa v sonaravno grajenem gozdu; 
-       
narava gozda: gozdni rezervati, dendrokronološke in dendroekološke
raziskave v Sloveniji, biotska pestrost gozdnih ekosistemov, prosto živeče
živali v gozdnem ekosistemu in krajini, bolezni in moteči dejavniki v konceptu
integralnega varstva gozdnih ekosistemov, vplivi onesnaženega zraka in drugih
stresnih dejavnikov na gozdno drevje in gozdne ekosisteme,
populacijsko-genetske in ekofiziološke raziskave gospodarsko pomembnih
drevesnih vrst ter rasti in razvoja gozdnega semenja in sadik; 
-       
gozd kot predmet varovanja in gospodarjenja: celostni informacijski
sistem in integralni monitoring gozdnih ekosistemov, spopolnjevanje metod in
tehnike gozdarskega načrtovanja, trajnostno gospodarjenje z gozdovi v zasebni
lasti, proučevanje vloge in pomena energijskih tokov na gorski kmetiji in v
gozdnati krajini, energetski potencial slovenskih gozdov, mnogo namenska raba
in okolju prilagojeno dograjevanje omrežja gozdnih prometnic, obremenitev
gozdnih delavcev zaradi delovnega okolja, podlage za oblikovanje nacionalne
gozdarske politike, usklajevanje pridobivanja lesa z drugimi gozdnimi
funkcijami, spremljanje in razvoj okolju prijaznih tehnologij pridobivanja
lesa; 
-       
gozd kot del našega življenjskega okolja: krajinsko-ekološka tipizacija
gozdnate krajine in vloga gozda v (re)vitalizaciji kulturne krajine, narava in
zakonitosti funkcij gozda, snovanje modelov za proučevanje vplivov na okolje,
starejša zgodovina gozdov in gozdarstva.
4.19. Mednarodno sodelovanje
Slovensko gozdarstvo se mora kot celota še bolj odpirati v
svet ter sodelovati pri skupnem iskanju rešitev gozdarskih problemov in
problemov ohranjanja naravnega okolja. Pri tem je bistveno usklajeno sodelovanje
državnih organov, Gozdarskega oddelka Biotehniške fakultete, Gozdarskega
inštituta Slovenije in Zavoda za gozdove Slove- nije. 
V okviru mednarodnega sodelovanja bo treba izpolnjevati
naloge zlasti na tehle področjih: 
-       
sodelovanje pri dograjevanju in izpolnjevanju določil mednarodnih
konvencij in resolucij (Alpska konvencija, Strasbourške in Helsinške resolucije
o varstvu gozdov v Evropi, Konvencija o biološki pestrosti, Bernska konvencija
ipd.); 
-       
sodelovanje z mednarodnimi vladnimi in nevladnimi organizacijami,
katerih članica je tudi Slovenija (npr. UN-ECE/FAO, EFI, IUFRO, PROSILVA ipd.);
-       
sodelovanje pri projektih Sveta Evrope (npr. projekt Evropsko leto
varstva narave 1995) in Evropske zveze (npr. PHARE projekti MERA, CORINE in
FIRS, projekt COST ter projekti spremljave poškodovanosti gozdov na evropski
mreži); 
-       
dvostranska sodelovanja s sorodnimi ustanovami posameznih držav, ki
vključujejo tudi izmenjavo podiplomcev in načrtno pošiljanje naših podiplomcev
v tujino na formalno in neformalno izobraževanje, počitniške izmenjave
študentov gozdarstva in izmenjavo pedagoških in raziskovalnih delavcev ter
strokovne in znanstvene literature oziroma povezavo z mednarodnimi
informacijskimi sistemi; 
-       
organiziranje mednarodnih strokovnih prireditev.
4.20. Financiranje gozdarstva
Lastniki gozdov so materialno odgovorni za izvedbo vseh
potrebnih del v svojih gozdovih. V gozdovih, ki so v lasti Republike Slovenije,
zagotavlja izvedbo vseh del država preko Sklada kmetijskih zemljišč in gozdov
Republike Slovenije. Država iz proračuna zagotavlja sredstva za delo javne
gozdarske službe, poleg tega pa zaradi skrbi za splošno koristne vloge gozdov
zagotavlja tudi povračila za zmanjšanje donosov iz varovalnih gozdov in gozdov
s posebnim namenom ter prispeva lastnikom gozdov k stroškom gospodarjenja z
gozdom. 
Država tako financira zlasti dela za preprečitev ali
zmanjšanje negativnih motenj v delovanju gozda in dela v varovalnih gozdovih in
v hudourniških območjih, sofinancira pa gozdnogojitvena in varstvena dela ter
dela za vzdrževanje življenjskega okolja prosto živečih živali, semenarstvo in
investicije v gozdne drevesnice, sanacijo gozdov, ko povzročitelj
poškodovanosti gozda ni znan, obnovo gozdov na pogoriščih in obnovo gozdov,
poškodovanih po naravnih ujmah, redčenje drogovnjakov in premeno v zasebnih
gozdovih ter gradnjo in vzdrževanje gozdnih cest. Država financira in
sofinancira dela v gozdovih na podlagi gozdnogojitvenih načrtov ali drugih
izvedbenih projektov oziroma načrtov v sklopu programa vlaganj v gozdove, ki ga
za tekoče leto pripravi Zavod za gozdove Slovenije. Pri sofinanciranju
gozdarskih dejavnosti morajo biti upoštevana tale merila oziroma deleži kritja
stroškov: 
vrsta del: 
-       
obnova gozdov: umetna – sadike plačane v celoti, naravna – 30% stroškov;
-       
nega gozdov: 20–40% oziroma po pogojih javnega razpisa za nego
drogovnjakov; 
-       
varstvo gozdov: pred požari – do 70%, pred divjadjo – material in 30%
drugih stroškov, pred boleznimi in fitofagimi žuželkami – 30% oziroma material
in 20%; 
-       
nega habitatov prosto živečih živali: 30–70%; 
-       
premena degradiranih gozdov: po pogojih javnega razpisa; 
-       
obnova gozdov na pogoriščih ter sanacija oziroma obnova poškodovanih
gozdov: sadike in 20% stroškov; 
-       
vzdrževanje gozdnih cest: 35% od vrednosti vzdrževalnih del; 
-       
investicije (gozdne ceste, drevesnice): po pogojih javnega razpisa; 
funkcije gozdov: če ekološke ali socialne funkcije bistveno
vplivajo na način gospodarjenja z gozdom, se sofinanciranje poveča za 10%, če
pa določajo način gospodarjenja pa za 20%; 
velikost zasebne gozdne posesti: do sofinanciranja za
gozdnogojitvena in varstvena dela so upravičeni samo lastniki, ki imajo manj
kot 100 ha lesno proizvodnih gozdov; 
socialno-ekonomski položaj lastnikov gozdov: prednost pri
pridobivanju sredstev na javnih razpisih imajo lastniki gozdov, ki sta jim
kmetijstvo in gozdarstvo glavni dejavnosti preživljanja (kmetje) in lastniki,
ki se za izvedbo projekta združijo v večje skupine; 
težavnost naravnih razmer za kmetijsko in gozdno proizvodnjo:
v težavnih naravnih razmerah se lahko sofinanciranje poveča največ za 30%. 
Iz opisanih meril in načrtovanih del v gozdnogospodarskih
načrtih za obdobje 1991–2000 sledi, da bo za optimalno uresničevanje nalog
programa razvoja gozdov potrebno letno zagotoviti 4380 mio. SIT, kar bi po
predvidenem proračunu za leto 1995 predstavljalo 0,87% proračunskih sredstev
oziroma 0,204% bruto domačega proizvoda. Ta delež znaša približno petino
vrednosti letno posekanega lesa. Pregled deležev za posamezne sklope del kaže
preglednica 11. 
Preglednica
11: Potrebni letni obseg finančnih sredstev za optimalno uresničevanje
nalog programa razvoja gozdov

Opomba:
Finančni obseg je podan v cenah za leto 1995, hkrati pa izražen v deležu od
proračuna RS predvidenega v letu 1995 v proračunskem memorandumu (503.467 mio
SIT). 
Predvideni optimalni letni obseg finančnih sredstev naj bi
bil uresničen najpozneje v letu 2000. Dinamiko zagotavljanja finančnih sredstev
za obdobje do leta 1997 se določi v operativnem programu izvedbe nalog.
4.21. Davčna politika
V zvezi z davčno politiko v gozdarstvu je treba upoštevati,
da z njo neposredno vplivamo tudi na položaj oziroma življenje podeželja.
Zlasti je to pomembno v hribovitih predelih, kjer je dohodek iz gozda večji od
dohodkov iz kmetijskih dejavnosti. Ker imajo gozdovi poleg gospodarske tudi
ekološko in socialno vlogo, davčna politika ne sme pojmovati gozda kot zgolj
ekonomski objekt. 
Usmeritve: 
-       
davčnem sistemu je za lastnike gozdov treba ohraniti dosedanje davčne
olajšave in oprostitve (oprostitev davka od katastrskega dohodka iz varovalnih
gozdov, olajšave pri davku, kadar je donos manjši zaradi naravnih nesreč,
rastlinskih bolezni in škodljivcev ali zaradi drugih izrednih dogodkov in
olajšave lastnikom gozdov za opravljanje gozdarske dejavnosti); 
-       
pri snovanju davčne politike si je treba prizadevati za primerno
razmerje med davkom na katastrski dohodek in obdavčenjem prometa z gozdnimi
proizvodi; katastrski dohodek naj bo čim bolj prilagojen rastiščnemu potencialu
gozdov in dejanskemu stanju sestojev, davek in druge obveznosti od katastrskega
dohodka pa tolikšne, da lastnika spodbujajo k skrbnemu gospodarjenju z gozdom,
hkrati pa ga ne silijo k premočnim posegom v gozd; zato se mora zagotoviti, da
se dokonča nova metodologija in na njeni podlagi izvede nova katastrska
klasifikacija gozdov in na novo izračuna katastrski dohodek gozdnih zemljišč;
ob tem pa naj se težišče obdavčenja prenese na promet z gozdnimi proizvodi; 
-       
treba je proučiti priznavanje davčnih olajšav kmetijam s težkimi
razmerami pridelovanja ter kmetijam, ki ležijo znotraj naravnih zavarovanih
območij; 
-       
treba je proučiti priznavanje davčnih olajšav lastnikom gozdov, v
katerih ekološke ali socialne funkcije določajo način gospodarjenja z njimi.
Št. 323-01/91-2/16
Ljubljana, dne 15. februarja 1996.
Predsednik 
Državnega zbora 
Republike Slovenije 
Jožef Školč l. r.