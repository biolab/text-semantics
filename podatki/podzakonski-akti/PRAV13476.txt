I. SPLOŠNE DOLOČBE
1. člen
(vsebina)
(1) Ta splošni akt določa podrobnejše pogoje, način,
postopek opravljanja strokovnega izpita in obseg izpitnih vsebin za pooblaščenega
arhitekta, pooblaščenega krajinskega arhitekta in pooblaščenega prostorskega
načrtovalca (v nadaljnjem besedilu: strokovni izpit).
(2) Ta splošni akt določa tudi imenovanje, sestavo in
pristojnosti izpitnih komisij ter varstvo pravic posameznikov, ki pridobivajo
praktične izkušnje (v nadaljnjem besedilu: kandidat) pri opravljanju
strokovnega izpita, in ureja druga vprašanja, v zvezi s strokovnimi izpiti.
2. člen
(pristojna služba)
Organizacijska in druga opravila pri izvajanju strokovnih
izpitov opravlja služba Zbornice za arhitekturo in prostor, pristojna za
izvajanje strokovnih izpitov (v nadaljnjem besedilu: pristojna služba ZAPS).
II. POGOJI ZA OPRAVLJANJE STROKOVNIH IZPITOV
3. člen
(pridobivanje praktičnih izkušenj)
(1) Kandidat se z delom pod mentorstvom seznani z vsemi opravili,
ki so potrebna za samostojno delo.
(2) V primeru daljše opravičene odsotnosti, se trajanje
pridobivanja praktičnih izkušenj sorazmerno podaljša, razen za čas letnega
dopusta.
(3) Kandidat ne more hkrati pridobivati praktičnih
izkušenj iz poklicnih nalog z dveh ali več strokovnih področij.
4. člen
(pogoji za kandidata in mentorja)
(1) Kandidat mora imeti izobrazbo, pridobljeno v skladu
z Zakonom o arhitekturni in inženirski dejavnosti (Uradni list RS, št. 61/17; v
nadaljnjem besedilu: ZAID), ter druga strokovna znanja in kompetence, ki so
potrebne za izvajanje nalog s strokovnega področja, za katero kandidat
pridobiva poklicni naziv.
(2) Mentor mora imeti reference v skladu s podrobnejšimi
merili za ustreznost referenčnih del iz 11. člena tega splošnega akta.
(3) Posameznik je lahko mentor istočasno največ dvema
kandidatoma, ki si pridobivata praktične izkušnje.
5. člen
(naloge mentorja)
Mentor je v okviru vsestranskega usposabljanja kandidata
dolžan:
-       
kandidata seznaniti s predpisi s področja stroke, pravili stroke, ki jih
sprejme ZAPS, statutom ZAPS, kodeksom, splošnim aktom o disciplinskih kršitvah
in splošnim aktom o stalnem strokovnem usposabljanju;
-       
skrbeti, da kandidat dosledno pridobiva praktične izkušnje;
-       
uvajati kandidata v delo ter mu z navodili, nasveti in praktičnim delom
pomagati pri usposabljanju za samostojno delo;
-       
skrbeti, da kandidat strokovno napreduje in se dodatno poklicno
usposablja;
-       
dodeljevati kandidatu delo oziroma posamezna opravila tako, da kandidat
po končanem pridobivanju praktičnih izkušenj obvlada vsebino in procese
priprave prostorskih aktov ali izdelave projektne dokumentacije;
-       
s kandidatom obravnavati in analizirati posamezna praktična strokovna
vprašanja;
-       
skrbeti za razvoj kandidatovih etičnih norm;
-       
skrbeti, da se kandidat seznani z delom pooblaščenih članov ZAPS z
drugih področij;
-       
izdati potrdilo o poteku pridobivanja praktičnih izkušenj na obrazcu iz
Priloge 1, ki je sestavni del tega splošnega akta; potrdilo mora vsebovati
kratek popis dela z navedbo projektov, pri katerih je kandidat sodeloval, in
njegove vloge v delovnih procesih,opremljeno pa mora biti s krajem in datumom
izdaje, identifikacijsko številko pooblaščenega člana ZAPS in lastnoročnim podpisom
mentorja.
III. VRSTE IN OBSEG STROKOVNIH IZPITOV
6. člen
(vrste izpitov)
(1) ZAPS zagotavlja opravljanje strokovnih izpitov za
pooblaščenega arhitekta, pooblaščenega krajinskega arhitekta in pooblaščenega
prostorskega načrtovalca.
(2) Strokovni izpit poteka v slovenskem jeziku.
7. člen
(namen strokovnega izpita)
S strokovnim izpitom se preveri ali je kandidat usposobljen za
samostojno opravljanje poklicnih nalog s področja, s katerega opravlja
strokovni izpit in ali obvlada osnovne zakonitosti metod in tehnik za
opravljanje poklicnega naziva s strokovnega področja, s katerega opravlja
izpit.
8. člen
(obseg strokovnega izpita)
Strokovni izpit obsega splošni in posebni del. Program
splošnega dela strokovnega izpita je enak za vse kandidate, program posebnega
dela pa je prilagojen strokovnemu področju, za katero se pridobiva poklicni
naziv in praktičnim izkušnjam kandidata, ki si jih je pridobil pod mentorstvom.
9. člen
(vsebina splošnega dela strokovnega izpita)
Splošni del izpita obsega naslednje vsebinske sklope:
-       
predpisi s področja urejanja prostora, graditve objektov, arhitekturne
in inženirske dejavnosti, zborničnega sistema ter osnov varstva okolja in
splošnega upravnega postopka,
-       
investicijski procesi in vodenje projektov,
-       
predpisi s področij, ki so neposredno povezani s sistemom urejanja prostora
in graditve objektov ter sistemom varstva okolja, naravnih virov, narave,
kulturne dediščine, varovanja zdravja in življenja ljudi, načrtovanja
gospodarske javne infrastrukture, varstva pred požarom, varstva pred naravnimi
in drugimi nesrečami ter varstva pri delu.
10. člen
(vsebina posebnega dela strokovnega izpita)
Posebni del strokovnega izpita obsega naslednje vsebinske sklope:
-       
preveritev praktičnih izkušenj (referenčna dela ali pisna naloga),
-       
varstvo zdravja in življenja ljudi ter varstvo okolja pri graditvi
objekta,
-       
področni predpisi in standardizacija s strokovnega področja, za katero
kandidat pridobiva poklicni naziv.
11. člen
(podrobnejša vsebina strokovnega izpita in pripravljalni
tečaji)
(1) Podrobnejše vsebine strokovnih izpitov so opredeljene
v izpitnih programih za pooblaščenega arhitekta, pooblaščenega krajinskega
arhitekta in pooblaščenega prostorskega načrtovalca. Izpitni programi vsebujejo
navedbo pravnih virov in literature, potrebnih za pripravo na strokovni izpit
ter podrobnejša merila za ustreznost referenčnih del, ki jih potrdi upravni
odbor ZAPS na predlog komisije za strokovne izpite in so javno objavljeni na
spletni strani ZAPS.
(2) V skladu s pravili svojega poslovanja in statutom
ZAPS lahko pristojna služba ZAPS organizira izvedbo pripravljalnih tečajev za
kandidate, ki nameravajo opravljati strokovni izpit. Udeležba na pripravljalnem
tečaju ni pogoj za opravljanje strokovnega izpita.
12. člen
(priznanje dela strokovnega izpita)
O priznanju ustreznega dela strokovnega izpita odloči izpitna
komisija v sodelovanju s pristojno službo ZAPS z odločbo. Zoper odločbo je
dovoljena pritožba na upravni odbor ZAPS.
IV. IZPITNE KOMISIJE
13. člen
(komisija za strokovne izpite)
Naloge in pristojnosti komisije za strokovne izpite ZAPS so
naslednje:
-       
določa smernice in pravila za delo izpitnih komisij,
-       
usklajuje roke za izvedbo strokovnih izpitov,
-       
usklajuje delo izpitnih komisij,
-       
skrbi za podrobnejšo vsebino strokovnega izpita za vsa področja in
pripravi predlog programa strokovnega izpita,
-       
opravlja druge naloge v okviru svojih pristojnosti, če je tako določeno
s statutom ZAPS ali sklepom upravnega odbora ZAPS.
14. člen
(imenovanje izpitne komisije)
(1) Na predlog strokovnih svetov matičnih sekcij imenuje
člane izpitnih komisij upravni odbor ZAPS, in sicer:
-       
najmanj šest članov izpitnih komisij za preverjanje znanj s področja
arhitekture,
-       
najmanj tri člane izpitnih komisij za preverjanje znanj s področja
krajinske arhitekture,
-       
najmanj tri člane izpitnih komisij za preverjanje znanj s področja prostorskega
načrtovanja.
(2) V odločbi o imenovanju članov izpitnih komisij mora
biti tudi določeno, za katero strokovno področje iz 6. člena tega splošnega
akta se imenujejo. Člane izpitnih komisij za splošni del strokovnega izpita
imenuje upravni odbor ZAPS.
(3) Mandat izpitnih komisij je šest let, z možnostjo
ponovnega imenovanja. Izpitne komisije po izteku mandata opravljajo svoje
naloge do imenovanja novih članov.
(4) Člani izpitne komisije so lahko predčasno razrešeni.
Razreši jih upravni odbor ZAPS na predlog sveta matične sekcije.
15. člen
(vrste izpitnih komisij)
Izpitne komisije za preverjanje znanja za opravljanje
poklicnih nalog pooblaščenega arhitekta, pooblaščenega krajinskega arhitekta in
pooblaščenega prostorskega načrtovalca, so:
-       
izpitna komisija za preverjanje znanj s področja arhitekture,
-       
izpitna komisija za preverjanje znanj s področja krajinske arhitekture,
-       
izpitna komisija za preverjanje znanj s področja prostorskega načrtovanja.
16. člen
(organizacija izpitnih komisij za opravljanje izpita)
(1) Izpitna komisija za opravljanje posameznega izpita
ima najmanj tri člane, od katerih je eden predsednik.
(2) Izmed članov izpitne komisije za opravljanje
posameznega izpita se kandidatu določi poročevalca. Naloga poročevalca je
pregled referenčnih del ali pisne naloge.
(3) Predsednika izpitne komisije za opravljanje izpita v
njegovi odsotnosti nadomešča tisti član komisije, ki ga za svojega namestnika
določi predsednik komisije.
17. člen
(naloge in pristojnosti izpitnih komisij)
Naloge in pristojnosti vsake izpitne komisije so naslednje:
-       
na podlagi predloženih kandidatovih referenčnih del odloči ali ta
zadoščajo za pristop k izpitu,
-       
v primeru, da referenčna dela ne zadoščajo kandidatu določi pisno
nalogo,
-       
preveri kandidatovo znanje in poznavanje zakonitosti metod, tehnik in
procesov dela, potrebnih za zagotavljanje kakovosti in strokovnosti ter
usposobljenost za samostojno opravljanje poklicnega naziva s področja, s
katerega opravlja strokovni izpit.
18. člen
(pogoji za člane izpitnih komisij)
Za člana izpitne komisije je lahko imenovan član ZAPS, ki ima
najmanj petnajst let delovnih izkušenj po pridobitvi poklicnega naziva in je
poklicne naloge opravljal v zadnjih petih letih pred imenovanjem za člana
izpitne komisije.
19. člen
(izločitev člana izpitne komisije za opravljanje izpita)
(1) Član izpitne komisije v času opravljanja strokovnega
izpita in v času pridobivanja praktičnih izkušenj ne sme biti, kdor je:
-       
delodajalec kandidatu,
-       
sodelavec kandidatu,
-       
v sorodstvu s kandidatom v ravni vrsti do vključno četrtega kolena ali
stranski vrsti do drugega kolena ali njegov zakonec, zunajzakonski partner ali
v sklenjeni ali nesklenjeni partnerski zvezi.
(2) Če član izpitne komisije ugotovi, da pri preverjanju
pogojev za opravljanje izpita kandidata ali opravljanju izpita ne sme
sodelovati, mora o tem brez odlašanja seznaniti predsednika izpitne komisije in
pristojno službo ZAPS, predsednik izpitne komisije pa mora imenovati
nadomestnega člana izpitne komisije. V primeru, da ne sme sodelovati predsednik
izpitne komisije, nadomestnega predsednika izpitne komisije imenuje upravni
odbor ZAPS.
(3) Če član izpitne komisije zanemarja svoje obveznosti,
oziroma obstajata utemeljen sum in razlog za nezaupanje v nepristranskost njegovega
dela v izpitni komisiji, ali če kandidat, ko opravlja strokovni izpit, izrazi
tak sum, odloča o morebitni izločitvi člana izpitne komisije na predlog
predsednika izpitne komisije upravni odbor ZAPS.
(4) Član izpitne komisije za opravljanje izpita, o
katerem se odloča, ne sodeluje pri sprejemanju odločitev, ki so v zvezi z
njegovo izločitvijo iz razlogov po prvem odstavku tega člena ali ki so v zvezi
z njegovim neizpolnjevanjem obveznosti, ima pa pravico podati svoje videnje
okoliščin ali s svojega stališča natančneje predstaviti problematiko.
20. člen
(naloge predsednika izpitne komisije)
Naloge predsednika izpitne komisije so naslednje:
-       
usklajuje in vodi izpitno komisijo,
-       
pregleduje ustreznost izobrazbe kandidatov,
-       
določa člane posameznih izpitnih komisij za opravljanje strokovnega
izpita in poročevalce kandidatom,
-       
usklajuje vsebino strokovnih izpitov za splošni in posebni del.
V. OPRAVLJANJE IZPITA
21. člen
(prijava k strokovnem izpitu)
(1) Kandidat lahko pristopi k strokovnem izpitu, če je
oddal popolno prijavo najmanj 60 dni pred razpisanim rokom za strokovni izpit.
(2) Prijavi mora kandidat predložiti kopijo osebnega
dokumenta, dokazilo o ustrezni izobrazbi, potrdilo mentorja o pridobljenih praktičnih
izkušnjah in tri referenčna dela s strokovnega področja za katero opravlja
strokovni izpit, ki ustrezajo merilom, določenim v izpitnem programu. Če
kandidat ne more predložiti referenčnih del ali če izpitna komisija ugotovi, da
predložena referenčna dela s strokovnega področja za katero opravlja strokovni
izpit, niso ustrezna za preveritev praktičnih izkušenj, mora kandidat izdelati
pisno nalogo.
(3) Če so dokazila iz prejšnjega odstavka nepopolna,
mora pristojna služba ZAPS najpozneje v petih dneh po prejemu kandidatove
prijave zahtevati dopolnitev. Kandidat mora prijavo dopolniti v osmih dneh.
(4) Če pristojna služba ZAPS ugotovi, da kandidat ne
izpolnjuje pogojev za opravljanje strokovnega izpita, o tem obvesti kandidata
tako, da mu po uradni dolžnosti izda odločbo. V odločbi lahko pristojna služba
ZAPS določi tudi manjkajoče vsebine, iz katerih mora kandidat, opraviti izpit
na ustreznem visokošolskem zavodu v Republiki Sloveniji, če kandidatovi
izobrazbi manjka največ 20 % znanj in kompetenc, določenih z 8. členom ZAID.
Določba prejšnjega stavka se ne uporablja pri priznavanju poklicnih
kvalifikacij v skladu z zakonom, ki ureja priznavanje poklicnih kvalifikacij.
(5) Ko pristojna služba ZAPS ugotovi, da kandidat
izpolnjuje vse predpisane pogoje za opravljanje strokovnega izpita, kandidata o
tem pisno obvesti. Hkrati mu pošlje tudi račun za plačilo stroškov strokovnega
izpita iz 34. člena tega splošnega akta. Stroški strokovnega izpita morajo biti
poravnani v osmih dneh po prejemu obvestila.
(6) Če pristojna služba ZAPS ugotovi, da v roku iz
prejšnjega odstavka izpitni stroški niso bili poravnani, se šteje, da je
kandidat odstopil od opravljanja strokovnega izpita, o čemer mu pristojna
služba ZAPS po uradni dolžnosti izda sklep, zoper katerega je dovoljena
pritožba.
(7) Kandidat mora na dan prijave k strokovnemu izpitu
izpolnjevati vse pogoje v skladu s tem splošnim aktom.
22. člen
(pisna naloga)
(1) Če je kandidat v prijavi k strokovnemu izpitu
navedel, da bo izdelal pisno nalogo, mu izpitna komisija na podlagi poročila mentorja
določi naslov naloge.
(2) Pristojna služba ZAPS kandidata obvesti o naslovu
naloge v roku 15 dni po prejemu dokazila o plačilu stroškov strokovnega izpita.
(3) Če kandidat v roku iz prejšnjega odstavka tega člena
ne odda pisne naloge, se šteje, da je od opravljanja strokovnega izpita
odstopil, o čemer mu pristojna služba ZAPS po uradni dolžnosti izda sklep,
zoper katerega je dovoljena pritožba.
(4) Kandidat, ki bo izdelal pisno nalogo, lahko pristopi
k izpitu le, če odda pisno nalogo najmanj 30 dni pred želenim razpisanim rokom
za izpit.
23. člen
(obvestilo o začetku strokovnega izpita)
Pristojna služba ZAPS najpozneje v 15 dneh pred izpitnim rokom
kandidata obvesti o datumu in kraju opravljanja strokovnega izpita.
24. člen
(preizkus poklicne usposobljenosti)
(1) Če si je kandidat v postopku priznavanja poklicne
kvalifikacije v skladu z zakonom, ki ureja postopek priznavanja poklicnih
kvalifikacij za opravljanje reguliranih poklicev, izbral dopolnilni ukrep
preizkusa poklicne usposobljenosti in o tem obvestil ZAPS, se šteje, da se je
prijavil k strokovnemu izpitu.
(2) Predsednik izpitne komisije na podlagi manjkajočih
vsebin, ki niso zajete v kandidatovih kvalifikacijah in ki izhajajo iz začasne
odločbe o odreditvi dopolnilnega ukrepa, kandidatu določi vsebine iz izpitnega
programa, ki se bodo preverjale na strokovnem izpitu.
(3) Pristojna služba po prejemu odločitve predsednika
izpitne komisije iz prejšnjega odstavka kandidata pozove, da se opredeli do
tega, ali bo pisni del strokovnega izpita opravljal na podlagi ocenitve
referenčnih del ali pa bo izdelal pisno nalogo, ki mu jo bo določil član
izpitne komisije.
25. člen
(strokovni izpit v drugih primerih kvalifikacij, pridobljenih
v tretjih državah)
Če je kandidat kvalifikacije pridobil v tretji državi, lahko
ZAPS v primeru vsebin, ki niso zajete v kandidatovih kvalifikacijah, kandidata
napoti na opravljanje celotnega strokovnega izpita ali samo dela izpita v
skladu s tem splošnim aktom.
26. člen
(posledice odsotnosti kandidata)
(1) Če kandidat ne pristopi k opravljanju strokovnega
izpita ali če odstopi, ko je strokovni izpit že začel opravljati, se šteje, da
strokovnega izpita ni opravil, o čemur mu pristojna služba ZAPS po uradni
dolžnosti izda sklep, zoper katerega je dovoljena pritožba.
(2) V primeru iz prejšnjega odstavka mora kandidat na
dan strokovnega izpita vsaj ustno obvestiti pristojno službo o razlogih
izostanka in najpozneje v osmih dneh od dneva strokovnega izpita, izpitni
komisiji predložiti dokazila o opravičenosti izostanka oziroma odstopa.
(3) Če predsednik izpitne komisije odloči, da so razlogi
za izostanek ali odstop opravičeni, lahko kandidat ponovno pristopi k
strokovnem izpitu na naslednjem razpisanem izpitnem roku. O odločitvi
predsednika izpitne komisije se kandidata obvesti.
(4) Kandidat mora pristopiti k opravljanju ustnega dela
strokovnega izpita najkasneje v dveh letih od prijave k strokovnemu izpitu.
27. člen
(način opravljanja strokovnega izpita)
Kandidat najprej zagovarja referenčna dela ali pisno nalogo. Če
zagovor uspešno opravi, lahko pristopi k splošnemu delu strokovnega izpita in
preostalemu delu posebnega dela strokovnega izpita.
28. člen
(ponavljanje strokovnega izpita in možnost popravnega
izpita)
(1) Kandidat v celoti ponavlja izpit, če:
-       
ni uspešno opravil zagovora praktičnih izkušenj ali pisne naloge,
-       
ni opravil treh vsebinskih sklopov izpita.
(2) Kandidat, ki je na osnovnem izpitu uspešno opravil
zagovor praktičnih izkušenj ali pisne naloge in je opravil vsaj še dva
vsebinska sklopa izpita, lahko del izpita, ki ga ni opravil, ponavlja (v
nadaljnjem besedilu: popravni izpit).
(3) Kandidat lahko opravlja popravni izpit največ
dvakrat. Kandidat mora opraviti popravni izpit najpozneje v dveh letih od
dneva, ko prvič ni opravil celotnega izpita, sicer se šteje, da izpita ni
opravil.
(4) Kandidat, ki želi opravljati popravni izpit, mora
najkasneje 30 dni pred predvidenim datumom opravljanja popravnega izpita oddati
prijavnico in dokazilo o plačilu stroškov iz 34. člena tega splošnega akta. Če
pristojna služba ZAPS ugotovi, da stroški niso bili plačani v roku, se prijava
zavrže kot nepopolna.
29. člen
(zagotavljanje izpitnih rokov)
(1) Pristojna služba ZAPS razpiše za vsako strokovno
področje najmanj dva izpitna roka na leto.
(2) Pristojna služba ZAPS mora roke za opravljanje
izpitov za tekoče leto objaviti vsako leto najpozneje do konca januarja.
(3) Če se k posameznemu izpitnemu roku prijavi preveliko
število kandidatov, lahko ZAPS število prijavljenih kandidatov omeji, pri čemer
imajo prednost tisti kandidati, ki so se prijavili prej. Za preostale kandidate
mora pristojna služba ZAPS razpisati dodatni izpitni rok najpozneje v dveh
mesecih po datumu, ki je bil določen za opravljanje strokovnega izpita.
30. člen
(zapisnik o poteku izpita)
(1) O poteku strokovnega izpita se za vsakega kandidata
vodi zapisnik.
(2) Zapisnik podpišejo predsednik in člani izpitne
komisije takoj zatem, ko je izpit končan.
31. člen
(odločitev izpitne komisije)
(1) Izpitna komisija ugotovi uspeh kandidata na podlagi
ocen iz posameznih vsebinskih sklopov. Uspeh kandidata se oceni z ocenama »je
opravil« ali »ni opravil«.
(2) Pri odločanju morajo sodelovati vsi člani izpitne
komisije, vsak za svoj vsebinski sklop.
32. člen
(potrdilo)
(1) Kandidatu, ki je opravil strokovni izpit, pristojna
služba ZAPS izda potrdilo o opravljenem strokovnem izpitu na obrazcu iz Priloge
2, ki je sestavni del tega splošnega akta.
(2) Potrdilu se priloži seznam opravljenih vsebin
strokovnega izpita.
(3) Potrdilo in prilogo potrdila iz prejšnjega odstavka
podpiše predsednik izpitne komisije.
(4) Potrdilo o opravljenem strokovnem izpitu je javna
listina.
33. člen
(obvestila kandidatom po končanem strokovnem izpitu)
Pristojna služba ZAPS mora najpozneje v petnajstih dneh po
prejemu zapisnika iz 30. člena tega splošnega akta:
-       
kandidatu, ki je uspešno opravil strokovni izpit, vročiti potrdilo o
opravljenem strokovnem izpitu,
-       
kandidatu, ki strokovnega izpita ni opravil, poslati obvestilo, da
izpita ni opravil in kdaj ga lahko ponovno opravlja,
-       
kandidatu, ki je opravil del strokovnega izpita, in ima izpolnjene
pogoje za pristop k popravnemu delu strokovnega izpita iz 28. člena tega
splošnega akta, kdaj lahko opravlja popravni izpit in katerih vsebinskih
sklopov ni opravil.
34. člen
(strošek strokovnega izpita)
(1) Stroške strokovnega izpita plača kandidat, če se je
na izpit prijavil sam, oziroma njegov delodajalec, če je on prijavil kandidata
na strokovni izpit.
(2) Višina stroškov za opravljanje strokovnega izpita je
700,00 eurov. Višina stroškov za opravljanje popravnega izpita je 350,00 eurov.
(3) Višina stroškov strokovnega izpita se valorizira, ko
seštevek indeksov rasti cen življenjskih potrebščin, ki ga objavlja organ,
pristojen za državno statistiko, glede na zadnjo določeno višino stroška
strokovnega izpita preseže 5 %, in sicer v višini seštevka rasti cen.
Valorizirana višina stroškov za opravljanje izpita se objavi v Uradnem listu
Republike Slovenije in na spletni strani ZAPS.
35. člen
(plačilo izpitne komisije)
(1) Predsedniku in članom izpitne komisije za delo v
izpitni komisiji pripadata nagrada in nadomestilo za potne stroške. Nagrada in
potni stroški predsednika in članov izpitne komisije so skupaj s stroški ZAPS
vključeni v skupni znesek izpitnih stroškov.
(2) Višino nagrade za delo v izpitni komisiji, ki ne sme
preseči 50 % višine skupnega seštevka izpitnih stroškov, določi upravni odbor
ZAPS.
VI. EVIDENCE O IZPITIH
36. člen
(spis o kandidatu)
(1) Za vsakega kandidata, pristojna služba ZAPS
vzpostavi, vodi in vzdržuje spis, ki vsebuje vse listine in dokumente v zvezi z
opravljanjem strokovnega izpita.
(2) Spisi se vzpostavijo, vodijo in vzdržujejo še pet
let po izdaji potrdila.
(3) Po izdaji potrdila o opravljenem strokovnem izpitu
in prepisu ustreznih podatkov iz spisa v register o opravljenih strokovnih
izpitih (v nadaljnjem besedilu: knjiga strokovnih izpitov), ali po končanem
pritožbenem postopku, se spis, v kolikor ga kandidat v petih letih po
opravljenem strokovnem izpitu ne prevzame osebno pri ZAPS, komisijsko uniči.
37. člen
(knjiga izpitov)
(1) Za kandidate, ki so opravili strokovni izpit, ZAPS
vzpostavi, vodi in vzdržuje knjigo strokovnih izpitov. Knjiga strokovnih izpitov
se vzpostavi, vodi in vzdržuje ločeno po področjih strokovnih izpitov.
(2) V knjigi izpitov se vodijo naslednji podatki:
1.     
ime in priimek kandidata,
2.     
datum in kraj rojstva kandidata,
3.     
datum opravljenega izpita,
4.     
strokovno področje opravljenega izpita,
5.     
registrska številka potrdila,
6.     
datum izdaje potrdila,
7.     
naslov referenčnih del ali pisne naloge,
8. ime in priimek mentorja ter njegova identifikacijska
številka.
(3) Knjiga strokovnih izpitov se vodi elektronsko, in
sicer v obliki informatizirane zbirke podatkov.
VII. VARSTVO PRAVIC KANDIDATOV IN NADZORSTVO
38. člen
(varstvo pravic kandidatov)
O pritožbah zoper sklepe oziroma odločbe v zvezi s prijavami kandidatov
za opravljanje izpita, obvestili o opravljanju strokovnega izpita, plačili
stroškov strokovnega izpita ter potrdili o opravljenih strokovnih izpitih
odloča upravni odbor ZAPS.
39. člen
(ugovor kandidata)
(1) Kandidat ima pravico do ugovora zoper postopek pri
opravljanju strokovnega izpita ali oceno v osmih dneh po končanem strokovnem
izpitu.
(2) Ugovor se vloži pri pristojni službi ZAPS, o ugovoru
pa odloča upravni odbor ZAPS.
(3) Organ iz prejšnjega odstavka tega člena v 30 dneh po
prejemu ugovora s sklepom odloči o utemeljenosti ugovora. Če ugotovi, da je
ugovor utemeljen, mora imenovati novo izpitno komisijo, ki na naslednjem
izpitnem roku ponovno oceni znanje kandidata. Če ugovor ni utemeljen, ga z
odločbo zavrne.
(4) Odločitev upravnega odbora ZAPS je dokončna.
VIII. PREHODNE IN KONČNE DOLOČBE
40. člen
(uskladitev določb o evidencah o strokovnih izpitih)
ZAPS vzpostavi in začne voditi knjigo strokovnih izpitov v
obliki informatizirane zbirke podatkov najpozneje v šestih mesecih po
uveljavitvi tega splošnega akta. Do vzpostavitve predpisanih evidenc se knjiga
strokovnih izpitov in druge evidence, ki so v zvezi s strokovnimi izpiti,
vodijo po dosedanjih predpisih.
41. člen
(uskladitev določb o izpitnem programu)
ZAPS objavi program strokovnega izpita z navedbo pravnih virov
in literature iz 11. člena najpozneje v treh mesecih po uveljavitvi tega
splošnega akta.
42. člen
(uskladitev določb o izpitnih komisijah)
Predsednik in člani izpitne komisije, imenovani v skladu z
dosedanjimi predpisi, nadaljujejo z delom po tem splošnem aktu, do imenovanja
nove izpitne komisije v skladu s statutom in tem splošnim aktom.
43. člen
(prenehanje uporabe)
Z dnem uveljavitve tega splošnega akta se preneha uporabljati
Pravilnik o strokovnih izpitih s področja opravljanja inženirskih storitev
(Uradni list RS, št. 124/03, 56/05, 78/11 in 61/17 – ZAID).
44. člen
(začetek veljavnosti)
Ta splošni akt se objavi v Uradnem listu Republike Slovenije in
začne veljati naslednji dan po objavi.
Št. 007-206/2018
Ljubljana, dne 16. maja 2018
EVA 2018-2550-0061
Aleš Prijon l.r.
Predsednik Zbornice
za arhitekturo in prostor Slovenije
Soglašam!
Irena Majcen l.r.
Ministrica
za okolje in prostor

Priloga 1: Potrdilo
mentorja
Priloga 2: Potrdilo