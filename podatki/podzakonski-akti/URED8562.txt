I. SPLOŠNE DOLOČBE
1. člen
(vsebina)
(1) Ta uredba ureja pripravljalno podporo,
tako da določa delovanje lokalnih akcijskih skupin (v nadaljnjem besedilu: LAS)
in pripravo strategij lokalnega razvoja, ki ga vodi skupnost (v nadaljnjem
besedilu: SLR) ter odobritev SLR. Ta uredba določa tudi pogoje za oblikovanje
in postopke za izbor in potrditev LAS, vsebino in sestavo ter obvezna poglavja
SLR, merila in način za izbor SLR, naloge LAS, upravičence, upravičene
aktivnosti pripravljalne podpore, pogoje upravičenosti in pogoje za izvajanje
pripravljalne podpore, v programskem obdobju 2023–2027 v skladu s programom, ki
ureja razvoj podeželja Republike Slovenije za obdobje 2014–2020 (v nadaljnjem
besedilu: PRP 2014–2020), ki je dostopen na osrednjem spletnem mestu državne
uprave ter spletni strani programa razvoja podeželja
(http://www.program-podezelja.si), ter v skladu s Sporazumom o partnerstvu med
Slovenijo in Evropsko komisijo za obdobje 2021–2027, ki je dostopen na spletni
strani https://evropskasredstva.si/2021-2027/.
(2) Ta uredba ureja izvajanje:
1.     
Uredbe (EU) št. 1303/2013 Evropskega parlamenta in Sveta z dne 17.
decembra 2013 o skupnih določbah o Evropskem skladu za regionalni razvoj,
Evropskem socialnem skladu, Kohezijskem skladu, Evropskem kmetijskem skladu za
razvoj podeželja in Evropskem skladu za pomorstvo in ribištvo, o splošnih
določbah o Evropskem skladu za regionalni razvoj, Evropskem socialnem skladu,
Kohezijskem skladu in Evropskem skladu za pomorstvo in ribištvo ter o
razveljavitvi Uredbe Sveta (ES) št. 1083/2006 (UL L št. 347 z dne 20. 12. 2013,
str. 320), zadnjič spremenjene z Uredbo (EU) 2022/613 Evropskega parlamenta in
Sveta z dne 12. aprila 2022 o spremembi uredb (EU) št. 1303/2013 in (EU) št.
223/2014 v zvezi z večjim predhodnim financiranjem iz virov REACT-EU in uvedbo
stroškov na enoto (UL L št. 115 z dne 13. 4. 2022, str. 38), (v nadaljnjem
besedilu: Uredba 1303/2013/EU);
2.     
Uredbe (EU) št. 1305/2013 Evropskega parlamenta in Sveta z dne 17.
decembra 2013 o podpori za razvoj podeželja iz Evropskega kmetijskega sklada za
razvoj podeželja (EKSRP) in razveljavitvi Uredbe Sveta (ES) št. 1698/2005 (UL L
št. 347 z dne 20. 12. 2013, str. 487), zadnjič spremenjene z Uredbo (EU)
2022/1033 Evropskega parlamenta in Sveta z dne 29. junija 2022 o spremembi
Uredbe (EU) št. 1305/2013 glede posebnega ukrepa za zagotovitev izjemne začasne
podpore v okviru Evropskega kmetijskega sklada za razvoj podeželja (EKSRP) kot
odziv na vpliv ruske invazije na Ukrajino (UL L št. 173 z dne 30. 6. 2022, str.
34), (v nadaljnjem besedilu: Uredba 1305/2013/EU);
3.     
Uredbe (EU) št. 1306/2013 Evropskega parlamenta in Sveta z dne 17.
decembra 2013 o financiranju, upravljanju in spremljanju skupne kmetijske politike
in razveljavitvi uredb Sveta (EGS) št. 352/78, (ES) št. 165/94, (ES) št.
2799/98, (EC) No 814/2000, (ES) št. 1290/2005 in (ES) št. 485/2008 (UL L št.
347 z dne 20. 12. 2013, str. 549), zadnjič spremenjene z Izvedbeno uredbo
Komisije (EU) 2022/1352 z dne 3. avgusta 2022 o odstopanju glede leta 2022 od
člena 75(1), tretji pododstavek, Uredbe (EU) št. 1306/2013 Evropskega
parlamenta in Sveta, v zvezi s stopnjo predplačil za neposredna plačila ter
ukrepi za razvoj podeželja, povezanimi s površinami in živalmi (UL L št. 204 z
dne 4. 8. 2022, str. 1), (v nadaljnjem besedilu: Uredba 1306/2013/EU);
4.     
Uredbe (EU) 2020/2220 Evropskega parlamenta in Sveta z dne 23. decembra
2020 o določitvi nekaterih prehodnih določb za podporo iz Evropskega
kmetijskega sklada za razvoj podeželja (EKSRP) in Evropskega kmetijskega
jamstvenega sklada (EKJS) v letih 2021 in 2022 ter o spremembi uredb (EU) št.
1305/2013, (EU) št. 1306/2013 in (EU) št. 1307/2013 glede sredstev in uporabe v
letih 2021 in 2022 ter Uredbe (EU) št. 1308/2013 glede sredstev in razdelitve
take podpore v letih 2021 in 2022 (UL L št. 437 z dne 28. 12. 2020, str. 1),
zadnjič spremenjene z Uredbo (EU) št. 1308/2013 Evropskega parlamenta in Sveta
z dne 17. decembra 2013 o vzpostavitvi skupne ureditve trgov kmetijskih
proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347 z dne 20. 12. 2013, str.
671), (v nadaljnjem besedilu: Uredba 2020/2220/EU);
5.     
Uredbe (EU) 2021/1058 Evropskega parlamenta in Sveta z dne 24. junija
2021 o Evropskem skladu za regionalni razvoj in Kohezijskem skladu (UL L št.
231 z dne 30. 6. 2021, str. 60), zadnjič popravljene s Popravkom (UL L št. 13 z
dne 20. 1. 2022, str. 74), (v nadaljnjem besedilu: Uredba 2021/1058/EU);
6.     
Uredbe (EU) 2021/1060 Evropskega parlamenta in Sveta z dne 24. junija
2021 o določitvi skupnih določb o Evropskem skladu za regionalni razvoj,
Evropskem socialnem skladu plus, Kohezijskem skladu, Skladu za pravični prehod
in Evropskem skladu za pomorstvo, ribištvo in akvakulturo ter finančnih pravil
zanje in za Sklad za azil, migracije in vključevanje, Sklad za notranjo varnost
in Instrument za finančno podporo za upravljanje meja in vizumsko politiko (UL
L št. 231 z dne 30. 6. 2021, str. 159), zadnjič popravljene s Popravkom (UL L
št. 241 z dne 19. 9. 2022, str. 16), (v nadaljnjem besedilu: Uredba
2021/1060/EU);
7.     
Uredbe (EU) 2021/2115 Evropskega parlamenta in Sveta z dne 2. decembra
2021 o določitvi pravil o podpori za strateške načrte, ki jih pripravijo države
članice v okviru skupne kmetijske politike (strateški načrti SKP) in se
financirajo iz Evropskega kmetijskega jamstvenega sklada (EKJS) in Evropskega
kmetijskega sklada za razvoj podeželja (EKSRP), ter o razveljavitvi uredb (EU)
št. 1305/2013 in (EU) št. 1307/2013 (UL L št. 435 z dne 6. 12. 2021, str. 1),
zadnjič spremenjene z Izvedbeno uredbo Komisije (EU) 2022/1317 z dne 27. julija
2022 o določitvi odstopanj od Uredbe (EU) 2021/2115 Evropskega parlamenta in
Sveta v zvezi z uporabo standardov za dobre kmetijske in okoljske pogoje
zemljišč (standardi DKOP) 7 in 8 za leto zahtevka 2023 (UL L št. 199 z dne 28. 7.
2022, str. 1), (v nadaljnjem besedilu: Uredba 2021/2115/EU) in
8.     
Uredbe (EU) 2021/2116 Evropskega parlamenta in Sveta z dne 2. decembra
2021 o financiranju, upravljanju in spremljanju skupne kmetijske politike ter
razveljavitvi Uredbe (EU) št. 1306/2013 (UL L št. 435 z dne 6. 12. 2021, str.
187), zadnjič spremenjene z Delegirano uredbo Komisije (EU) 2022/1408 z dne 16.
junija 2022 o spremembi Uredbe (EU) 2021/2116 Evropskega parlamenta in Sveta
glede izplačevanja predplačil za nekatere intervencije in podporne ukrepe iz
uredb (EU) 2021/2115 in (EU) št. 1308/2013 Evropskega parlamenta in Sveta (UL L
št. 216 z dne 19. 8. 2022, str. 1), (v nadaljnjem besedilu: Uredba
2021/2116/EU).
2. člen
(pomen izrazov)
Izrazi, uporabljeni v tej uredbi, pomenijo:
-       
LEADER pomeni lokalni razvoj, ki ga vodi skupnost, ki ga podpira
Evropski kmetijski sklad za razvoj podeželja (v nadaljnjem besedilu: EKSRP) v
skladu z Uredbo 2021/2115/EU;
-       
CLLD pomeni lokalni razvoj, ki ga vodi skupnost, ki ga podpira evropski
sklad za regionalni razvoj iz Uredbe 2021/1060/EU, ki se v programskem obdobju
2021–2027 izvaja kot skupni pristop LEADER/CLLD v okviru EKSRP in Evropskega
sklada za regionalni razvoj (v nadaljnjem besedilu: ESRR);
-       
lokalno partnerstvo pomeni pogodbeno partnerstvo treh sektorjev,
sestavljenih iz predstavnikov javnih in zasebnih socio-ekonomskih interesov, ki
se združijo z namenom priprave SLR in uresničevanja njenih ciljev.
3. člen
(pristojni organi in medresorska delovna
skupina)
(1) V skladu z drugim odstavkom 65. člena
Uredbe 1305/2013/EU so za sklad EKSRP imenovani naslednji organi:
1.     
organ upravljanja je Ministrstvo za kmetijstvo, gozdarstvo in prehrano
(v nadaljnjem besedilu: MKGP). Naloge organa upravljanja opravljata MKGP in
Agencija Republike Slovenije za kmetijske trge in razvoj podeželja (v
nadaljnjem besedilu: ARSKTRP);
2.     
akreditirana plačilna agencija je ARSKTRP;
3.     
certifikacijski organ je Urad Republike Slovenije za nadzor proračuna,
ki je organ v sestavi Ministrstva za finance.
(2) V skladu s 123. členom
Uredbe 1303/2013/EU sta za sklad ESRR imenovana naslednja organa:
1.     
organ upravljanja je Ministrstvo za kohezijo in regionalni razvoj;
2.     
posredniško telo je Ministrstvo za kohezijo in regionalni razvoj.
(3) Medresorska delovna skupina CLLD (v
nadaljnjem besedilu: MDS CLLD) je odbor, ki ga v skladu s tretjim odstavkom 31.
člena Uredbe 2021/1060/EU s sklepom ustanovita organa upravljanja.
(4) MDS CLLD sestavljajo predstavniki
organa upravljanja sklada EKSRP, organa upravljanja sklada ESRR, posredniškega
organa ESRR in akreditirane plačilne agencije.
4. člen
(namen)
(1) Namen uredbe je dodelitev pripravljalne
podpore iz točke (a) prvega odstavka 34. člena Uredbe 2021/1060/EU ter
odobritev SLR v skladu z drugim odstavkom 32. člena Uredbe 1060/2021/EU.
(2) Namen pripravljalne podpore je:
1.     
usposabljanje lokalnih zainteresiranih strani;
2.     
proučevanje predvidenega območja LAS;
3.     
sofinanciranje stroškov, povezanih z oblikovanjem SLR, vključno s
stroški za posvetovanje in stroški za ukrepe v zvezi s posvetovanjem z
zainteresiranimi stranmi za namene priprave SLR, in
4.     
sofinanciranje upravnih stroškov (operativnih stroškov in stroškov
osebja) organizacije, ki se prijavlja za podporo.
II. LOKALNA AKCIJSKA SKUPINA
5. člen
(lokalna akcijska skupina)
LAS je lokalno partnerstvo, ki deluje z
namenom priprave in izvajanja SLR, uresničevanja ciljev in potreb lokalnega
okolja po načelu »od spodaj navzgor« v skladu z 32. in 33. členom Uredbe
2021/1060/EU.
6. člen
(pogoji za delovanje LAS)
Pogoji za delovanje LAS so:
1.     
LAS deluje na območju s skupnimi lokalnimi potrebami in izzivi s skupnim
ciljem uresničevanja lokalnih razvojnih potreb in doseganja zastavljenih
ciljev, opredeljenih v SLR, do leta 2027;
2.     
lokalni razvoj, ki ga vodi LAS, je osredotočen na posebna podregionalna
območja, kar pomeni, da se območja soočajo s posebnimi geografskimi in
demografskimi težavami;
3.     
območje LAS je povezano v homogeno geografsko in funkcionalno celoto,
območje posamezne občine se ne deli med več LAS;
4.     
posamezna območja LAS se med sabo ne prekrivajo;
5.     
na območju, za katero se pripravlja SLR, živi od 14.000 do 150.000
prebivalcev na dan 1. januar 2022 po podatkih Statističnega urada Republike
Slovenije (v nadaljnjem besedilu: SURS);
6.     
v omejitev števila prebivalcev iz prejšnje točke se ne vštevajo
prebivalci naselij z več kakor 10.000 prebivalci na območjih, ki so določena v
Prilogi 2, ki je sestavni del te uredbe;
7.     
LAS, ki prostorsko pokriva območje obeh kohezijskih regij vzhodna in
zahodna Slovenija, se uvršča v tisto regijo, v kateri živi več kakor 50%
prebivalstva LAS na dan 1. januar 2022 po podatkih SURS;
8.     
LAS mora biti vključujoč in organiziran kot pogodbeno partnerstvo treh
sektorjev, sestavljenih iz predstavnikov javnih in zasebnih socio-ekonomskih
interesov na izbranem območju, pri čemer noben sektor ne nadzoruje odločanja;
9.     
člani LAS med seboj izberejo vodilnega partnerja;
10.  
pogodba o ustanovitvi LAS iz 8. točke tega člena vsebuje obvezne
sestavine iz Priloge 4, ki je sestavni del te uredbe.
7. člen
(zmogljivost LAS)
(1) Med LAS in vodilnim partnerjem iz 9.
točke prejšnjega člena je vzpostavljeno pogodbeno razmerje, iz katerega
izhajajo tudi obseg in viri financiranja za izvajanje nalog.
(2) LAS mora biti upravno in kadrovsko
sposoben:
1.     
Šteje se, da je LAS kadrovsko sposoben, če vodilni partner LAS zagotovi:
a)   
za namen priprave SLR najmanj eno polno delovno moč za LAS za najmanj
devet mesecev;
b)   
za namen izvajanja točke (c) prvega odstavka 34. člena Uredbe
1060/2021/EU najmanj eno polno delovno moč na zadevni sklad za programsko
obdobje do leta 2027 po potrditvi SLR.
2.     
Šteje se, da je LAS upravno sposoben, če vodilni partner LAS zagotovi:
a)   
aktivno pisarno na območju LAS, izjemoma na območju občine, ki meji na
območje LAS. Aktivna pisarna je pisarna za delovanje LAS z naslovom, ustreznimi
prostori, opremo za delovanje in kadrovsko sestavo;
b)   
da ima LAS za nakazilo finančnih sredstev na podlagi te uredbe
zagotovljen ločeni transakcijski račun;
c)   
da ima LAS vzpostavljen ločeni računovodski sistem ali ustrezne
računovodske kode za vse transakcije, opravljene v okviru transakcijskega
računa;
č)   da LAS zagotavlja preglednost svojega
delovanja ter sledljivost in nadzor nad zakonito porabo javnih sredstev;
d)   
da ima LAS vzpostavljeno svojo spletno stran, iz katere je razvidno
povabilo k sodelovanju zainteresirane javnosti.
III. STRATEGIJA LOKALNEGA RAZVOJA
8. člen
(strategija lokalnega razvoja)
(1) SLR za programsko obdobje do leta 2027
mora biti za posamezno območje LAS izdelana v skladu s prvim odstavkom 32.
člena Uredbe 2021/1060/EU in prispevati k skupnemu cilju iz 5. člena Uredbe
1060/2021/EU.
(2) SLR mora biti v skladu s potrebami in
cilji obeh programov, katerih skladi so vključeni v izvajanje LEADER/CLLD na
območju LAS.
(3) V primeru EKSRP mora SLR prispevati k
specifičnemu cilju iz 6. člena Uredbe 2021/2115/EU.
(4) V primeru ESRR mora SLR prispevati k
specifičnemu cilju iz točke (ii) pod (e) prvega odstavka 3. člena Uredbe
1058/2021/EU.
(5) Ukrepi v SLR morajo izhajati iz analize
lokalnih razvojnih potreb in potenciala območja ter se nanašati na dejanske
izzive območja.
(6) LAS pripravi SLR najmanj v višini
predvidenega finančnega okvira za EKSRP in ESRR, določenega na podlagi
informativnega izračuna na podlagi formule za sklad, določenega v Prilogi 3, ki
je sestavni del te uredbe.
9. člen
(obvezna poglavja SLR)
(1) Obvezna poglavja v SLR so:
1.     
osebna izkaznica LAS;
2.     
povzetek SLR;
3.     
opredelitev območja in prebivalstva, zajetega v SLR;
4.     
analiza razvojnih potreb in potenciala območja LAS, vključno z analizo
prednosti, slabosti, priložnosti in nevarnosti (v nadaljnjem besedilu:
SWOT-analiza);
5.     
opis SLR, njenih ciljev in ukrepov, vključno z določitvijo mejnikov in
ciljnih vrednosti kazalnikov;
6.     
opis postopka vključitve skupnosti v pripravo SLR;
7.     
opis sistema upravljanja LAS, vključno z upravljanjem, spremljanjem in
vrednotenjem, ki dokazujejo zmogljivost LAS za izvajanje SLR;
8.     
priloge SLR, ki vsebujejo osnovne podatke o LAS in finančni načrt,
vključno s finančno razdelitvijo po skladih, ter indikativno listo projekta
sodelovanja LAS za sklad ESRR.
(2) SLR s prilogami se izdela na obrazcu iz
Priloge 1, ki je sestavni del te uredbe.
IV. POSTOPEK ODOBRITVE SLR
10. člen
(javni poziv za oblikovanje LAS in
pripravo SLR)
Javni poziv za oblikovanje LAS in pripravo
SLR se objavi v Uradnem listu Republike Slovenije.
11. člen
(obravnava vlog)
(1) LAS do 3. marca 2023 pošlje vlogo z
dokazili o izpolnjevanju pogojev prve faze iz prve alineje prvega odstavka 16.
člena te uredbe v elektronski obliki, podpisano s kvalificiranim elektronskim
podpisom, na elektronski naslov gp.mkgp@gov.si.
(2) MDS CLLD obravnava vlogo iz prejšnjega
odstavka tako, da preveri pravočasnost in popolnost vloge ter po potrebi
zahteva odpravo pomanjkljivosti. Po prejemu popolne vloge MDS CLLD preveri, ali
so izpolnjeni pogoji iz prejšnjega odstavka.
(3) MDS CLLD vlogo, ki izpolnjuje pogoje iz
prvega odstavka tega člena, predloži v odobritev MKGP.
(4) LAS do 31. julija 2023 izdela SLR in jo
pošlje v pregled MDS CLLD v elektronski obliki, podpisano s kvalificiranim
elektronskim podpisom, na elektronski naslov gp.mkgp@gov.si.
(5) MDS CLLD obravnava predložene SLR tako,
da preveri ustreznost vloge, ali vloga vsebuje sestavine iz 9. člena te uredbe
ter po potrebi predlaga odpravo pomanjkljivosti.
(6) MDS CLLD vloge iz prejšnjega odstavka
predloži v odobritev MKGP.
(7) MDS CLLD ovrednoti, ali je SLR iz
četrtega odstavka tega člena v skladu z določbami 8. člena te uredbe in izvede
izbor SLR na podlagi meril za izbor SLR, določenih v 13. členu te uredbe, v
skladu s tretjim odstavkom 32. člena Uredbe 1060/2021/EU.
(8) MDS CLLD izbrane SLR iz prejšnjega
odstavka predloži v odobritev MKGP.
12. člen
(izbor in odobritev LAS in SLR)
(1) Odločbo o izpolnjevanju pogojev prve
faze iz prve alineje prvega odstavka 16. člena te uredbe izda MKGP na predlog
MDS CLLD iz prejšnjega člena.
(2) V odločbi iz prejšnjega odstavka se
določi tudi višina pavšalnega zneska iz 1. točke drugega odstavka 17. člena te
uredbe.
(3) Odločbo o izpolnjevanju pogojev druge
faze iz druge alineje prvega odstavka 16. člena te uredbe izda MKGP na predlog
MDS CLLD iz prejšnjega člena.
(4) V odločbi iz prejšnjega odstavka se
določi tudi višina pavšalnega zneska iz 2. točke drugega odstavka 17. člena te
uredbe.
(5) Odločbo o odobritvi SLR izda MKGP na
predlog MDS CLLD iz prejšnjega člena.
13. člen
(merila za izbor SLR)
(1) Izbor SLR in LAS temelji na podlagi
naslednjih meril za izbor:
1.     
prispevek SLR h kazalnikom posameznega programskega dokumenta;
2.     
kvaliteta SLR;
3.     
vključenost lokalnih akterjev v pripravo SLR ter
4.     
ustreznost in raznolikost partnerstva.
(2) Podrobnejša merila iz prejšnjega
odstavka so določena v Prilogi 5, ki je sestavni del te uredbe.
V. FINANČNE DOLOČBE PRIPRAVLJALNE PODPORE
14. člen
(upravičenci)
Upravičenec do pripravljalne podpore je:
-       
LAS, ki izpolnjuje pogoje za upravičenost prve faze iz prvega odstavka
16. člena te uredbe;
-       
LAS, ki izpolnjuje pogoje za upravičenost druge faze iz prvega odstavka
16. člena te uredbe.
15. člen
(upravičene aktivnosti in naloge
upravičenca)
Upravičeni stroški, aktivnosti in naloge
upravičenca iz naslova pripravljalne podpore so:
1.     
usposabljanje lokalnih zainteresiranih strani;
2.     
proučevanje predvidenega območja LAS;
3.     
sofinanciranje stroškov, povezanih z oblikovanjem SLR, vključno s
stroški za posvetovanje in stroški za ukrepe v zvezi s posvetovanjem z
zainteresiranimi stranmi za namene priprave SLR, in
4.     
sofinanciranje upravnih stroškov (operativnih stroškov in stroškov
osebja) organizacije, ki se prijavlja za podporo.
16. člen
(pogoji za upravičenost)
(1) Pogoji za upravičenost do pripravljalne
podpore so doseženi mejniki:
-       
prva faza: vzpostavljen oziroma delujoč LAS v skladu s 6. in 7. členom
te uredbe, vzpostavljeno delovno mesto pri vodilnem partnerju, vzpostavljena
oziroma delujoča spletna stran ter aktivna pisarna na območju LAS, izjemoma na
območju občine, ki meji na območje LAS;
-       
druga faza: pripravljena SLR, ki vsebuje sestavine iz 9. člena te
uredbe.
(2) Obdobje upravičenosti je od objave
javnega poziva iz 10. člena te uredbe do odobritve predložene SLR.
17. člen
(oblika pripravljalne podpore in postopek
za izplačilo)
(1) Pripravljalna podpora se nameni iz
naslova PRP 2014–2020 v višini 1.000.000 eurov ter se posameznemu LAS dodeli v
obliki pavšalnega zneska v skladu s točko (c) prvega odstavka 67. člena Uredbe
1303/2013/EU v treh kategorijah:
-       
1. kategorija: pavšalni znesek 25.000 eurov za LAS, katerega površina ni
večja od 545 km² in nima več kakor 56.000 prebivalcev;
-       
2. kategorija: pavšalni znesek 27.500 eurov za LAS, katerega površina je
večja 545 km² ali ima več kakor 56.000 prebivalcev;
-       
3. kategorija: pavšalni znesek 30.000 eurov za LAS, katerega površina je
večja 545 km² in ima več kakor 56.000 prebivalcev.
(2) Pavšalni znesek se izplača v dveh
delih, in sicer:
1.     
po doseženih mejnikih prve faze, določenih v prvi alineji prvega
odstavka prejšnjega člena, se izplača 30 % pavšalnega zneska;
2.     
po doseženih mejnikih druge faze, določenih v drugi točki prvega
odstavka prejšnjega člena, se izplača preostalih 70 % pavšalnega zneska.
(3) Plačilo prve faze pripravljalne podpore
izvede ARSKTRP, in sicer na podlagi odločbe o izpolnjevanju pogojev prve faze
iz prvega odstavka 12. člena te uredbe, v 30 dneh od pravnomočnosti odločbe.
(4) Plačilo druge faze pripravljalne
podpore izvede ARSKTRP, in sicer na podlagi odločbe o izpolnjevanju pogojev
druge faze iz tretjega odstavka 12. člena te uredbe, v 30 dneh od
pravnomočnosti odločbe.

Priloga
1: Strategija lokalnega razvoja za lokalno akcijsko skupino za programsko
obdobje 2021-2027
Priloga
2: Seznam naselij z več kakor 10.000 prebivalci
Priloga
3: Izračun finančnega načrta
Priloga
4: Obvezne sestavine pogodbe o ustanovitvi lokalne akcijske skupine
Priloga
5: Merila za izbor SLR

Uredba o delovanju lokalnih akcijskih skupin
in potrditvi strategij lokalnega razvoja za programsko obdobje do leta 2027
(Uradni list RS, št. 161/22) vsebuje naslednjo končno določbo:
»VI. KONČNA DOLOČBA
18. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvah Uredbe o delovanju
lokalnih akcijskih skupin in potrditvi strategij lokalnega razvoja za
programsko obdobje do leta 2027 (Uradni list RS, št. 61/23)
vsebuje naslednjo končno določbo:
»KONČNA DOLOČBA
5. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.