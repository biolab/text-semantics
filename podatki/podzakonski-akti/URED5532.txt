I. SPLOŠNE DOLOČBE
1. člen
(vsebina)
Ta uredba določa podrobnejši način
izpolnjevanja pogojev iz pete alinee tretjega odstavka 3. člena Zakona o
poroštvih Republike Slovenije za financiranje investicij gospodarskih družb
(Uradni list RS, št. 43/10; v nadaljnjem besedilu: zakon), podrobnejši način
določitve tržno oblikovane cene iz 10. člena zakona, vsebino razpisa za
pridobivanje poroštev, roke, dokumentacijo, poročanje in podrobnejše postopke v
zvezi s pridobivanjem, unovčevanjem in izterjavo poroštev.
2. člen
(krediti, za katere se izdajajo poroštva)
Poroštva se lahko izdajajo le za nove
kredite, namenjene za financiranje investicij ali obratnih sredstev, za katere na dan objave razpisa za pridobivanje poroštev (v
nadaljnjem besedilu: razpis) še ni bila sklenjena kreditna pogodba.
3. člen
(finančna in posredniška dejavnost)
V skladu s peto alineo tretjega odstavka 3.
člena zakona se šteje, da gospodarska družba v pretežnem delu opravlja finančno
ali posredniško dejavnost po standardni klasifikaciji institucionalnih
sektorjev, kakor jo določa Uredba o standardni klasifikaciji institucionalnih
sektorjev (Uradni list RS, št. 13/06), če je uvrščena v sektor S. 12 Finančne
družbe, ali je po standardni klasifikaciji dejavnosti, kakor jo določa Uredba o
standardni klasifikaciji dejavnosti (Uradni list RS, št. 69/07 in 17/08), uvrščena
v področje K  Finančne in zavarovalniške dejavnosti, ali če so v zadnjem
izkazu poslovnega izida finančni prihodki višji kakor prihodki iz poslovanja.
II. RAZPIS
4. člen
(vsebina razpisa)
(1) Posamezen razpis mora vsebovati
predvsem naslednje sestavine:
-    
razpisano poroštveno kvoto in odstotek poroštva
države,
-    
višino premije za izdano poroštvo za vsak
bonitetni razred in ročnost kredita posebej,
-    
rok za prijavo na razpis,
-    
način pošiljanja dokumentacije in dokazil o
izpolnjevanju pogojev,
-    
seznam dokumentacije (z okvirno vsebino, kadar
je to smiselno), ki jo mora gospodarska družba priložiti k prijavi. Pri vlogah
za financiranje obratnih sredstev mora dokumentacija vključevati zadnje
revidirane računovodske izkaze ali nerevidirano bilanco stanja na zadnji dan
četrtletja pred vložitvijo vloge in načrt povečanja deleža kapitala, če je na
dan vložitve vloge delež kapitala manjši od 35 % obveznosti do virov
sredstev.
-    
vzorec pooblastila, s katerim gospodarska
družba pooblašča kreditodajalko (ali banko, ki je v vlogi agenta, če gre za
financiranja s strani bančnega konzorcija), da v času trajanja poroštva oziroma
do končnega poplačila obveznosti po kreditni pogodbi vodi vse postopke s SID
banko po zakonu in tej uredbi,
-    
za financiranje investicij okvirno vsebino
investicijskega programa, ki ga mora predložiti gospodarska družba, in vzorec
izjave kreditodajalke, iz katere je razvidno, da kreditodajalka potrjuje
predloženi investicijski program gospodarske družbe; za financiranje obratnih
sredstev navedbo, da sta obvezni del dokumentacije tudi načrt financiranja
obratnih sredstev in enoletni načrt denarnih tokov,
-    
vzorec izjave kreditodajalke, iz katere je
razvidno, da kreditodajalka potrjuje, da je obrestna mera kredita enaka
obrestni meri kreditov za komitente najvišjega bonitetnega razreda
kreditodajalke,
-    
vzorec morebitne poroštvene izjave po tretji
alinei tretjega odstavka 4. člena zakona,
-    
način obravnave prispelih vlog po vrstnem redu
prispetja,
-    
določbo, da je mogoče razpis oziroma
sprejemanje vlog predčasno zaključiti,
-    
kontaktne osebe in način komuniciranja,
-    
druge pogoje in zahteve, opredeljene v zakonu
in tej uredbi.
(2) Skupaj z razpisom mora biti na
spletnih straneh SID banke objavljeno tudi standardno besedilo poroštvene
pogodbe, ki mora vsebovati predvsem:
-    
določbo, da Republika Slovenija unovčeno
poroštvo plača najpozneje v roku 15 delovnih dni od dneva prejema popolnega
zahtevka za unovčenje,
-    
zavezo kreditodajalke glede načina oziroma
meril uvrščanja gospodarske družbe v bonitetni razred in preverjanja namenske
porabe kredita,
-    
zavezo kreditodajalke, da bo ob unovčenju
poroštva vodila postopke izterjave terjatev države iz naslova unovčenega
poroštva skupaj s svojim delom terjatve in o tem redno obveščala SID banko,
-    
določbe o načinu in vsebini poročanja o
kreditojemalcih, stanju kredita, dinamiki črpanj in plačil po kreditni pogodbi
ter o izvajanju projekta/investicije skladno z načrtom izvedbe del,
-    
določbe glede zavarovanja kredita,
-    
pravico nadzora kreditodajalke nad namensko
porabo kredita in postopek preverjanja nadzora kreditodajalke, ki ga opravlja
SID banka, ki ni opredeljen v tej uredbi, nad namensko porabo kreditov,
zavarovanih s poroštvom Republike Slovenije pri banki in kreditojemalcu v času
trajanja poroštva oziroma do končnega poplačila obveznosti po kreditni pogodbi,
-    
določbo, da kreditodajalka ne sme pogojevati
odobritve kredita s poroštvom Republike Slovenije s spremembo pogojev drugih
kreditov, ki pomenijo za kreditojemalca manj ugoden položaj,
-    
določbo o nadzoru nad obrestnimi merami in
stroški,
-    
obveznost poročanja kreditodajalke, med drugim
o poteku izvajanja nadzora nad namensko porabo sredstev in o poteku izterjav
unovčenih poroštev,
-    
obveznost kreditodajalke, da vsako leto do
20. januarja obvešča ministrstvo, pristojno za finance, o stanju glavnic
kreditov, zavarovanih s poroštvom po zakonu, po stanju na dan 31. 12.
preteklega leta,
-    
obveznost kreditodajalke, da deset let od dneva
sklenitve poroštvene pogodbe ali od dokončnega poplačila obveznosti po kreditni
pogodbi, če taka izpolnitev obveznosti nastane pozneje, hrani vso dokumentacijo
v zvezi s kreditom, zavarovanim s poroštvom,
-    
medsebojna razmerja med Republiko Slovenijo,
SID banko in kreditodajalko v primeru kršitve zakona, te uredbe ali poroštvene
pogodbe (na primer pogodbene kazni) 
-    
pri poroštvih za financiranje obratnih sredstev
določbo, da je ustanovitev zavarovanja v korist Republike Slovenije po tretji
alinei tretjega odstavka 4. člena zakona pogoj za veljavnost poroštvene pogodbe
po tem členu,
-    
druge določbe, ki so običajne pri poslih izdaje
državnih poroštev.
III. POSTOPEK IZDAJE POROŠTEV
5. člen
(dopolnitev dokumentacije)
(1) Če SID banka ob izvajanju
preverjanja izpolnjevanja pogojev iz zakona ugotovi, da iz dokumentacije,
predložene za namen pridobitve poroštva, ni jasno razvidno, ali gospodarska
družba izpolnjuje pogoje za pridobitev poroštva, ali če v dokumentaciji
manjkajo določena dokazila, ali je dokumentacija na kakršen koli drug način
nepopolna ali pomanjkljiva, SID banka pozove gospodarsko družbo, da dopolni
dokumentacijo in ji določi primeren rok za dopolnitev dokumentacije, ki
praviloma ne sme biti krajši od pet delovnih dni.
(2) Če gospodarska družba ali
kreditodajalka, ki jo je pooblastila gospodarska družba, v roku iz prejšnjega
odstavka skladno z zahtevami SID banke ne dopolni dokumentacije, SID banka
vlogo zavrže kot nepopolno.
6. člen
(sklenitev poroštvene pogodbe)
(1) Besedilo poroštvene pogodbe, ki se
sklene v skladu z drugim odstavkom 14. člena zakona, mora biti v vseh
bistvenih določbah enako besedilu standardnega besedila
poroštvene pogodbe, ki ga je SID banka objavila hkrati z razpisom na svojih
spletnih straneh.
(2) Če ne pride do sklenitve
poroštvene pogodbe v skladu z drugim odstavkom 14. člena zakona, SID banka o
razlogih za to pisno obvesti gospodarsko družbo, kreditodajalko in ministrstvo,
pristojno za finance.
IV. KREDITNA POGODBA
7. člen
(določbe kreditne pogodbe)
Kreditna pogodba, zavarovana s poroštvom,
mora poleg osnovnih značilnosti iz prvega odstavka 4. člena zakona vsebovati
vsaj še naslednje določbe:
-    
opredelitev obrestne mere, ki je enaka obrestni
meri za komitente najvišjega bonitetnega razreda banke v času odobravanja
kredita, ob upoštevanju ročnosti kredita in zavarovanja,
-    
jasno navedbo vseh stroškov kredita,
-    
navedbo zavarovanj terjatev kreditodajalke, ki
morajo ustrezati kakovostim zavarovanjem skladno s šesto alineo prvega odstavka
4. člena zakona,
-    
navedbo obveznosti gospodarske družbe, da mora
pooblaščenemu predstavniku kreditodajalke, SID banke ali ministrstva,
pristojnega za finance, omogočiti pregled poslovnih knjig, evidenc in
dokumentacije, v zvezi s kreditom, zavarovanim s poroštvom, da se prepriča o
pravilnosti in popolnosti vseh danih izjav in jamstev gospodarske družbe ter
njenih drugih zavez in obveznosti, kakor so določene v zakonu, tej uredbi in
kreditni pogodbi,
-    
navedbo, da kredit ne zapade v takojšnje
plačilo zaradi navzkrižne kršitve drugih pogodb (klavzula cross default),
-    
navedbo namena kredita, ki mora biti natančno
opredeljen,
-    
navedbo, da ima kreditodajalka pravico do
odpovedi kreditne pogodbe zaradi nenamenske porabe kredita,
-    
prepoved ponovnega črpanja kredita zaradi
predčasnega vračila in
-    
obveznost kreditodajalke, da deset let od dneva
sklenitve poroštvene pogodbe ali od dokončnega poplačila obveznosti po kreditni
pogodbi, če taka izpolnitev obveznosti nastane pozneje, hrani vso dokumentacijo
v zvezi s kreditom, zavarovanim s poroštvom.
V. IZRAČUN PREMIJE
8. člen
(premija)
(1) SID banka kreditodajalki, ki jo je
pooblastila gospodarska družba, pošlje račun za plačilo premije najpozneje
naslednji delovni dan po sklenitvi poroštvene pogodbe oziroma v 15 delovnih
dneh po zaključku četrtletja za preteklo četrtletje.
(2) Kreditodajalka v imenu gospodarske
družbe plača premijo na račun proračuna Republike Slovenije v osmih dneh po
prejemu računa, ki ga pošlje SID banka.
(3) Osnovo za obračun prve premije
predstavlja odobreni pogodbeni znesek glavnice kredita iz kreditne pogodbe,
zavarovan s poroštvom Republike Slovenije, za obračun vseh nadaljnjih premij pa
stanje zavarovane glavnice kredita na zadnji dan četrtletja.
(4) Prva premija se obračuna ob
upoštevanju dejanskega števila dni v obdobju do zadnjega dne tekočega
četrtletja.
(5) O plačilu oziroma neplačilu
premije ministrstvo, pristojno za finance, obvesti SID banko v roku petih dni
po izvršenem oziroma neizvršenem plačilu.
9. člen
(način izračuna tržno oblikovane cene)
(1) SID banka določi višino tržno
oblikovane cene za posamezno poroštvo na podlagi povprečja premij primerljivih
vrst garancij, ki jih za posamezni bonitetni razred kreditojemalcev (ob
upoštevanju verjetnosti neplačila) zaračunavajo poslovne banke v Republiki Sloveniji.
(2) Pri izračunu premije mora SID
banka upoštevati bonitetni razred kreditojemalca (vključno s podatki o
verjetnosti neplačila), ročnost kredita in kakovost zavarovanja. Formulo za
izračun premije SID banka objavi ob objavi razpisa na svojih spletnih straneh.
(3) (črtan)
(4) (črtan).
VI. VSEBINA IN OBSEG POOBLASTILA SID BANKE
10. člen
(izdajanje in spremljanje poroštev)
SID banka pri izdajanju in spremljanju
poroštev izvaja predvsem naslednje naloge:
-    
pripravlja in objavlja razpise na spletnih straneh
SID banke,
-    
pred objavo usklajuje vsebino razpisa z
ministrstvom, pristojnim za finance,
-    
pred objavo razpisa preverja razpoložljivost
obsega poroštvene kvote, ki jo določa veljavni zakon o izvrševanju proračuna
Republike Slovenije, pri ministrstvu, pristojnemu za finance, ter prilagaja
znesek razpisane poroštvene kvote razpoložljivemu obsegu,
-    
zbira vloge gospodarskih družb za pridobitev
poroštva,
-    
preverja popolnost prejete dokumentacije,
-    
preverja izpolnjevanje pogojev po zakonu in tej
uredbi,
-    
sklepa poroštvene pogodbe s kreditodajalkami v
imenu in za račun Republike Slovenije,
-    
evidentira izdana in unovčena poroštva, stanja
(glavnice kreditov) izpostavljenosti države, terjatev iz naslova unovčenih
poroštev ter poplačila terjatev,
-    
pošilja dodatno dokumentacijo na zahtevo
ministrstva, pristojnega za finance,
-    
hrani vso dokumentacijo v zvezi s kreditom,
zavarovanim s poroštvom, deset let od dneva sklenitve poroštvene pogodbe ali od
dokončnega poplačila obveznosti po kreditni pogodbi, če do take izpolnitve obveznosti
pride pozneje, in
-    
druge naloge po tej uredbi ali po navodilih
ministrstva, pristojnega za finance.
11. člen
(predložitev zahtevka za unovčitev
poroštva)
Kreditodajalka SID banki predloži pisni
zahtevek za unovčitev poroštva na standardnem vzorcu, ki je del razpisne dokumentacije,
skupaj s prilogami, če so izpolnjeni pogoji iz 7. člena zakona.
12. člen
(postopek unovčitve poroštev)
(1) SID banka opravi pregled
posameznega zahtevka kreditodajalke za unovčitev poroštva za kreditno obveznost
gospodarske družbe, preveri izračun zahtevka, potrdi znesek za izplačilo in
zahtevek skupaj s prejeto dokumentacijo pošlje ministrstvu, pristojnemu za
finance, v plačilo.
(2) SID banka mora najpozneje
naslednji delovni dan po prejemu zahtevka kreditodajalke za unovčitev poroštva
po elektronski pošti obvestiti ministrstvo, pristojno za finance, o prejetju
zahtevka za unovčitev poroštva in v obvestilu navesti naslednje podatke:
-    
polni naziv kreditodajalke,
-    
matično številko kreditodajalke,
-    
polni naziv gospodarske družbe,
-    
matično številko gospodarske družbe,
-    
številko poroštvene pogodbe,
-    
številko kreditne pogodbe,
-    
pozvani znesek unovčitve poroštva in
-    
datum roka plačila.
(3) SID banka mora najmanj pet
delovnih dni pred rokom za plačilo poroštva ministrstvu, pristojnemu za finance,
poslati zahtevek za plačilo poroštva, ki ga podpiše pooblaščena oseba SID banke
in ki mora vsebovati naslednje podatke in dokumentacijo:
-    
polni naziv kreditodajalke,
-    
matično številko kreditodajalke,
-    
polni naziv gospodarske družbe,
-    
matično številko gospodarske družbe,
-    
številko poroštvene pogodbe,
-    
številko kreditne pogodbe,
-    
pozvani znesek unovčitve poroštva, ki ga mora
potrditi SID banka, pri čemer potrditev pomeni, da je pozvani znesek preverjen
in skladen s kreditnimi in poroštvenimi pogoji,
-    
datum roka plačila,
-    
transakcijski račun kreditodajalke,
-    
številko sklica za plačilo,
-    
morebitna druga plačilna navodila,
-    
navedbo razloga za unovčitev v skladu s 7.
členom zakona,
-    
izvirni zahtevek kreditodajalke,
-    
potrjeno preveritev izračuna zahtevka
kreditodajalke in
-    
vse morebitne sklenjene anekse h kreditni ali
poroštveni pogodbi, ki še niso bili poslani ministrstvu, pristojnemu za finance.
(4) Če zahtevek SID banke iz
prejšnjega odstavka ni popoln, ministrstvo, pristojno za finance, pozove SID
banko, da ga dopolni. Stroške ali zamudne obresti, nastale zaradi morebitne
zamude na strani SID banke (prepozno poslani zahtevek ali nepopolni zahtevek),
ministrstvo, pristojno za finance, zaračuna SID banki.
13. člen
(plačilo unovčenih poroštev)
Ministrstvo, pristojno za finance, po
prejemu zahtevka SID banke za plačilo poroštva iz prejšnjega člena v roku 15
delovnih dni, ko SID banka prejme popolni pisni zahtevek v skladu z 11. členom
te uredbe, opravi plačilo zahtevanega zneska v delu, ki ga je potrdila SID
banka. Po opravljenem plačilu poroštva ministrstvo, pristojno za finance,
pošlje kopijo dokazil o plačilu poroštva SID banki.
14. člen
(izterjava unovčenih poroštev)
(1) Za izterjavo posameznih terjatev
iz naslova unovčenih poroštev so odgovorne kreditodajalke, ki prejmejo poroštvo,
iz unovčenja katerega izhaja terjatev. SID banka spremlja in nadzoruje postopke
izterjave terjatev ter s kreditodajalkami v imenu in za račun Republike
Slovenije sodeluje pri pomembnejših odločitvah v postopku izterjave.
(2) Zneske prejetih plačil terjatev iz
naslova unovčenih poroštev kreditodajalke nakazujejo na račun proračuna
Republike Slovenije, na podračun številka 01100‑6300109972, najpozneje v treh
delovnih dneh od prejema plačila.
(3) Kreditodajalke o prejetih zneskih
plačil terjatev iz naslova unovčenih poroštev in izvedenih nakazilih na račun
proračuna Republike Slovenije pisno obveščajo SID banko in ministrstvo,
pristojno za finance.
VII. EVIDENTIRANJE POROŠTEV IN POROČANJE
15. člen
(poročanje kreditodajalk)
(1) Kreditodajalke poročajo SID banki
v skladu s sklenjeno poroštveno pogodbo. Pogodba mora glede obveznosti poročanja
o poteku izvajanja nadzora nad namensko porabo sredstev določati, da
kreditodajalke pošiljajo SID banki dokumentacijo, iz katere izhajajo
informacije o višini in vsebini dejanske uporabe kredita.
(2) Kreditodajalke poročajo
ministrstvu, pristojnemu za finance:
-    
vsako leto do 20. januarja o stanju
glavnic kreditov, zavarovanih s poroštvom, po stanju na dan 31. decembra
preteklega leta v elektronski obliki XML na obrazcu »Stanje kreditov po ZPFIGD
– poročilo kreditodajalke«, ki je Priloga 1 te uredbe in njen sestavni del, ter
s potrditvijo izpisa odprtih postavk, ki jim ga pošlje ministrstvo, pristojno
za finance;
-    
o poteku izterjave terjatev iz naslova
unovčenih poroštev, skladno s 14. členom te uredbe, s predložitvijo ustreznih
listin, iz katerih izhajajo dejstva, ki vplivajo na višino in obstoj izkazanih
terjatev iz naslova unovčenih poroštev v knjigovodskih evidencah, najpozneje v
roku deset delovnih dni po njihovi izstavitvi oziroma pridobitvi ter četrtletno
v elektronski obliki XML do 20. dne v prvem mesecu četrtletja za podatke
preteklega četrtletja na obrazcu »Izterjava po ZPFIGD – poročilo
kreditodajalke«, ki je Priloga 2 te uredbe in njen sestavni del.
16. člen
(poročanje SID banke)
(1) SID banka mesečno poroča
ministrstvu, pristojnemu za finance, v elektronski obliki XML do 10. dne v
mesecu za podatke po stanju na zadnji dan preteklega meseca, o:
-    
poteku razpisa na obrazcu »Podatki o razpisu po
ZPFIGD – poročilo SID banke«, ki je Priloga 3 te uredbe in njen sestavni del,
in
-    
vsebini kreditne pogodbe na obrazcu »Podatki o
kreditih po ZPFIGD – poročilo SID banke«, ki je Priloga 4 te uredbe in njen
sestavni del.
(2) SID banka četrtletno poroča
ministrstvu, pristojnemu za finance, v elektronski obliki XML do 20. dne v
prvem mesecu četrtletja za podatke po stanju na zadnji dan preteklega
četrtletja, o črpanju in stanju glavnic kreditov na obrazcu »Stanje kreditov po
ZPFIGD – poročilo SID banke«, ki je Priloga 5 te uredbe in njen sestavni del.
(3) SID banka četrtletno, pisno poroča
ministrstvu, pristojnemu za finance, o višini in vsebini dejansko uporabljenih
kreditov gospodarskih družb do 20. dne v prvem mesecu četrtletja glede
opravljenega nadzora kreditodajalk v preteklem četrtletju. SID banka pošlje
ministrstvu, pristojnemu za finance, na njegovo zahtevo tudi dokumentacijo
glede posamezne gospodarske družbe, na podlagi katere je bilo pripravljeno
poročilo.
17. člen
(dokumentacija, ki jo mora pošiljati SID
banka)
SID banka mora ministrstvu, pristojnemu za
finance, poslati:
-    
račun za premijo hkrati, ko ga pošlje
kreditodajalki v skladu s prvim odstavkom 8. člena te uredbe,
-    
izvirnik sklenjene poroštvene pogodbe ter
kopiji pripadajoče kreditne pogodbe in pogodbe o zavarovanju kredita najpozneje
v petih delovnih dneh od prejema sklenjenih pogodb,
-    
izvirnike aneksov k sklenjenim poroštvenim
pogodbam ter kopije aneksov k kreditnim pogodbam in pogodbam o zavarovanju
kredita, če se le‑ti sklenejo, najpozneje v petih delovnih dneh od prejema
aneksov, in
-    
obvestila in drugo dokumentacijo o spremljanju
in izvajanju nadzora nad izterjavo v skladu s prvim odstavkom 14. člena te
uredbe.

Priloga
1: Stanje kreditov po ZPFIGD - poročilo kreditodajalke
Priloga
2: Izterjava po ZPFIGD - poročilo kreditodajalke
Priloga
3: Podatki o razpisu po ZPFIGD - poročilo SID banke
Priloga
4: Podatki o kreditih po ZPFIGD - poročilo SID banke
Priloga
5: Stanje kreditov po ZPFIGD - poročilo SID banke

Uredba o izvajanju Zakona o poroštvih
Republike Slovenije za financiranje investicij gospodarskih družb (Uradni list
RS, št. 60/10) vsebuje naslednjo prehodno in
končno določbo:
»VIII. PREHODNA IN KONČNA DOLOČBA
18. člen
(poročanje v
preglednicah excel)
(1) Do vzpostavitve informacijskega
sistema na ministrstvu, pristojnemu za finance, ki omogoča uvoz podatkov v
elektronski obliki XML, SID banka in kreditodajalke poročajo ministrstvu,
pristojnemu za finance, na obrazcih, ki jih določa ta uredba, v preglednicah
excel.
(2) Datum vzpostavitve informacijskega
sistema iz prejšnjega odstavka objavi ministrstvo, pristojno za finance, na
svoji spletni strani.
19. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
izvajanju Zakona o poroštvih Republike Slovenije za financiranje investicij
gospodarskih družb (Uradni list RS, št. 87/12) vsebuje naslednjo končno določbo:
»KONČNA DOLOČBA
6. člen
Ta uredba začne veljati naslednji dan po
objavi v Uradnem listu Republike Slovenije.«.