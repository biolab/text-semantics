1. člen
(vsebina pravilnika)
(1) S tem pravilnikom se ureja
označevanje čebelnjakov in stojišč in način vodenja centralnega registra
čebelnjakov (v nadaljnjem besedilu: register čebelnjakov).
(2) S tem pravilnikom se ureja obvezna
vsebina vlog za registracijo čebelnjakov in stojišč, dodeljevanje registrskih
številk, način posredovanja podatkov v register čebelnjakov vključno s
sporočanjem sprememb, javljanje podatkov o številu čebeljih družin in podatkov
o premikih čebel.
2. člen
(namen označevanja)
Vsi čebelnjaki in stojišča morajo biti
označeni in registrirani, da se lahko kadarkoli ugotovi njihova istovetnost
zaradi:
-       
zaščite kranjske čebele kot avtohtone pasme čebel;
-       
varovanja zdravja čebel;
-       
zagotavljanja varne hrane;
-       
zagotavljanja porekla slovenskega medu in drugih čebeljih pridelkov;
-       
spremljanja številčnega stanja čebeljih družin, finančnih ukrepov in
nadzora v prometu;
-       
selekcije, vodenja rodovniških knjig, kontrole proizvodnje in drugih
namenov.
3. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.     
čebelnjak je prostor, kjer so nameščene čebelje družine, kot so: 
- 
postavljen stalni objekt z naseljenimi čebeljimi panji, 
- 
geografsko zaokrožen kmetijski, gozdni ali urbani prostor, na katerem so
postavljeni prosto stoječi čebelji panji, in 
- 
postavljena premična prevozna enota z naseljenimi čebeljimi panji;
2.     
stojišče je geografsko zaokrožen prostor, namenjen za začasne
dovoze čebel na pašo ali na prezimovanje po potrjenem pašnem redu;
3.     
čebelja družina je biološka celota iz čebel delavk, matice in
trotov;
4.     
čebelar je pravna ali fizična oseba, ki je odgovorna za čebele;
lahko je lastnik čebel ali se ukvarja z rejo čebel;
5.     
registrska številka čebelnjaka oziroma registrska številka
stojišča je neponovljiva identifikacijska številka, ki je sestavljena iz
dvočrkovne oznake za Slovenijo (SI) in šestmestne številke;
6.     
registrska oznaka čebelnjaka je tablica na kateri je napisana
registrska številka čebelnjaka.
4. člen
(register čebelnjakov)
(1) Register čebelnjakov je ažurna
računalniško vodena evidenca, ki jo vodi Uprava za varno hrano, veterinarstvo
in varstvo rastlin (v nadaljnjem besedilu: uprava).
(2) Register čebelnjakov vsebuje
podatke o čebelarjih ter čebelnjakih in stojiščih, ki so predpisani v 8. in 9. členu tega pravilnika in o številu čebeljih družin iz 10. člena, tega pravilnika ter o
premikih čebel, ki se vodijo na podlagi izdanih potrdil v skladu s predpisi, ki
določajo ukrepe za ugotavljanje, zatiranje, obveščanje in preprečevanje bolezni
čebel.
(3) Register čebelnjakov se povezuje z
drugimi evidencami z delovnega področja ministrstva, pristojnega za kmetijstvo za
potrebe izvajanja nalog nadzora, razvojnih nalog, ukrepov kmetijske politike in
varovanja zdravja ljudi in živali.
5. člen
(operativno izvajanje tega pravilnika)
Uprava na svojih spletnih straneh objavlja
podrobnejša navodila o označevanju čebelnjakov in stojišč, v katerih opredeli
operativne podrobnosti izvajanja tega pravilnika, vključno z načinom sporočanja
podatkov (formati datotek, obrazci, elektronsko sporočanje), ki jih morajo
upoštevati čebelarji, priznana rejska organizacija za kranjsko čebelo in druge organizacije,
ki delujejo na področju čebelarstva.
6. člen
(označevanje čebelnjakov)
(1) Vsi čebelnjaki morajo biti trajno
označeni z registrsko oznako čebelnjaka. Za pravilno in pravočasno označitev
čebelnjaka in posredovanje podatkov v register čebelnjakov je odgovoren
čebelar. Čebelarski pregledniki, ki delujejo v okviru izvajanja potrjenega
rejskega programa za kranjsko čebelo in javne svetovalne službe v čebelarstvu,
ter izvajalci javne službe na področju spremljanja zdravstvenega stanja in
zdravljenja čebel nudijo pomoč in svetovanje pri označitvi čebelnjaka, ter
sporočanju podatkov v register čebelnjakov.
(2) Čebelar mora čebelnjak označiti z
registrsko oznako čebelnjaka na vidnem mestu, najpozneje v sedmih dneh po
prejemu registrske oznake čebelnjaka. Čebelje družine se sme premikati samo iz
označenih čebelnjakov.
(3) Ne glede na prvi in drugi odstavek tega
člena se lahko čebelnjak, ki je registriran začasno za obdobje do dveh mesecev, označi s kopijo veterinarskega potrdila za promet s
čebelami, izdanega na podlagi predpisov, ki določajo ukrepe za ugotavljanje,
zatiranje, obveščanje in preprečevanje bolezni čebel. Čebelar označi čebelnjak
takoj po namestitvi čebel.
7. člen
(registrska oznaka čebelnjaka)
(1) Registrska oznaka čebelnjaka mora
biti iz obstojnega materiala, velikosti 150 x 100 mm, rumene barve, na kateri morajo biti čitljivo in trajno izpisani naslednji podatki:
-       
»čebelnjak« – velikost črk najmanj 15 mm;
-       
registrska številka čebelnjaka – velikost številk najmanj 20 mm;
-       
kratica pristojnega organa, ki izdaja registrske številke – velikost črk
najmanj 5 mm.
(2) Registrske oznake čebelnjaka
zagotovi uprava.
8. člen
(registracija čebelnjaka)
(1) Vsak čebelnjak mora biti registriran v
registru čebelnjakov. 
(2) Vlogo za registracijo čebelnjaka mora vložiti
čebelar na upravo najpozneje 30 dni po naselitvi čebelnjaka. 
(3) Vloga za registracijo čebelnjaka mora
vsebovati najmanj: 
-       
podatke o kmetijskem gospodarstvu ali navedbo KMG-MID, če je kmetijsko
gospodarstvo že registrirano v skladu s predpisi, ki urejajo kmetijstvo; 
-       
ime ali naziv ter naslov ali sedež čebelarja; 
-       
enotno matično številko občana oziroma matično številko poslovnega
subjekta ali davčno številko; 
-       
podatke iz katastra (katastrska občina, parcela) in geografske
koordinate lokacije (N,E, po ETRS89), kjer stoji čebelnjak; če najdaljša
sekanta parcele ne presega 50 m, koordinate niso obvezne; 
-       
število čebeljih družin; 
-       
datum vloge, podpis čebelarja in podpis nosilca kmetijskega
gospodarstva, če ta ni isti kot čebelar. 
(4) Ob registraciji čebelnjaka uprava izda
čebelarju registrsko oznako in obvestilo o vpisu v register čebelnjakov. 
(5) Čebelar, ki je že registriran v
registru čebelnjakov, lahko registrira začasni čebelnjak za obdobje do največ dveh mesecev. Ne glede na drugi, tretji in četrti odstavek tega člena
odda čebelar vlogo za registracijo začasnega čebelnjaka pred nameravanim
premikom čebel na začasni čebelnjak veterinarju, ki potrjuje izjavo za promet s
čebelami, v skladu s predpisi, ki določajo ukrepe za ugotavljanje, zatiranje,
obveščanje in preprečevanje bolezni čebel. V vlogi poleg podatkov o premiku
navede podatke iz druge, četrte in pete alineje tretjega odstavka tega člena
ter trajanje registracije začasnega čebelnjaka. 
(6) Če parcela, na kateri namerava čebelar
registrirati čebelnjak, ni v njegovi lasti, mora čebelar pridobiti soglasje
lastnika parcele o dovolitvi postavitve čebelnjaka.
9. člen
(označevanje in registracija stojišč)
(1) Registracijo stojišč opravi odgovorna
oseba za vodenje seznama stojišč izvajalca pašnega reda, ki je določena in
potrjena z vlogo za potrditev ali dopolnitev pašnega reda po predpisih, ki
urejajo čebelarski pašni red. Ob registraciji stojišča je treba navesti
naslednje podatke: 
-       
ime in priimek odgovorne osebe za registracijo stojišč; 
-       
podatke iz katastra (katastrska občina, parcela) in geografske
koordinate lokacije (N,E, po ETRS89), stojišča; če najdaljša sekanta parcele ne
presega 50 m, koordinate niso obvezne; 
-       
kapaciteto stojišča, izraženo v številu čebeljih družin; 
-       
datum registracije. 
(2) Uprava dodeli registrsko številko
stojišča na podlagi registracije iz prejšnjega odstavka ter ob izpolnjevanju
pogojev, določenih s predpisom, ki ureja pašne rede. 
(3) Čebelar mora na stojišču takoj po
namestitvi čebel na vidnem mestu namestiti kopijo veterinarskega potrdila za
promet s čebelami ter ime izvajalca pašnega reda. 
(4) Čebelje družine se sme premikati samo
na registrirano stojišče.
10. člen
(sporočanje sprememb v register
čebelnjakov)
(1) Vsak čebelar mora vse spremembe in
popravke podatkov iz tretjega odstavka 8. člena tega pravilnika, razen števila
čebeljih družin, sporočiti v register čebelnjakov najpozneje v 30 dneh po
spremembi oziroma še pred uveljavljanjem kakršnihkoli pomoči, olajšav ali
finančnih podpor po predpisih. 
(2) Vsak čebelar je dolžan v register
čebelnjakov sporočiti podatke o številu čebeljih družin, ki jih ima v lasti v
posameznih čebelnjakih na dan 15. april in 31. oktober. Podatke je
treba sporočiti najpozneje do 1. decembra za oba datuma iz prejšnjega
stavka. Sporoča se število vseh čebeljih družin, vključno z rezervnimi
družinami, ki jih ima čebelar v lasti na dan popisa. 
(3) Če je čebelnjak na dan popisa prazen in
čebelar v tem čebelnjaku še namerava čebelariti, za število čebeljih družin
prijavi vrednost nič. 
(4) Če čebelnjak ni naseljen, to je v
primeru, ko v čebelnjaku dve leti ni nameščenih čebel, kar se ugotavlja iz
uradnih evidenc in na podlagi kontrol, mora čebelar pristojni službi uprave
vrniti registrsko oznako čebelnjaka. Po vrnitvi registrske oznake se čebelnjak
črta iz registra čebelnjakov po uradni dolžnosti. 
(5) Premiki čebel se vpisujejo v register
čebelnjakov na podlagi potrjenih izjav za promet s čebelami v skladu s
predpisi, ki določajo ukrepe za ugotavljanje, zatiranje, obveščanje in
preprečevanje bolezni čebel. 
(6) Če čebelar podatkov o številu čebeljih
družin ne javi v roku iz drugega odstavka tega člena, se za izvajanje ukrepov
kmetijske politike upošteva zadnje sporočeno stanje števila čebeljih družin.
11. člen
(prepis čebelnjaka in opustitev
čebelarjenja)
(1) Pisno vlogo za prepis čebelnjaka
je potrebno podati na upravo, če čebelnjak preide na
drugega čebelarja, lokacija čebelnjaka pa ostane ista. V register čebelnjakov
je treba sporočiti podatke o novem čebelarju, čebelnjaka pa ni potrebno
označiti z novo registrsko številko. Pisna vloga za prepis čebelnjaka mora biti
podpisana s strani prejšnjega in sedanjega čebelarja.
(2) Ob prestavitvi stalnega čebelnjaka
na drugo parcelo je potrebno čebelnjak označiti na novo, staro registrsko
oznako čebelnjaka pa vrniti na naslov uprave.
(3) Če čebelar v določenem čebelnjaku
trajno opušča čebelarjenje, mora v register čebelnjakov sporočiti datum
opustitve, registrsko oznako čebelnjaka pa vrniti upravi.
12. člen
(izguba ali uničenje registrske oznake)
Če se registrska oznaka izgubi ali uniči,
mora čebelar poskrbeti za dvojnik registrske oznake v 30 dneh od ugotovitve
izgube ali uničenja oznake. Nadomestna registrska oznaka mora imeti isto
vsebino kot original.
13. člen
(dostop do podatkov)
(1) Uprava
zagotavlja dostop do podatkov v register čebelnjakov službam oziroma osebam, ki
so v skladu s predpisi upravičene do podatkov.
(2) Uprava, v
obsegu, ki je potreben za izvajanje predpisanih javnih nalog, zagotavlja dostop
do podatkov v register čebelnjakov priznani rejski organizaciji za kranjsko
čebelo in drugim organizacijam, ki delujejo na področju čebelarstva.
(3) Čebelar ima pravico do vpogleda v
podatke o svojem čebelnjaku v registru čebelnjakov. Pravico vpogleda v podatke
o čebelarju ima tudi nosilec kmetijskega gospodarstva, če je čebelar član
kmetije.
14. člen
(vloga organizacij, ki delujejo na
področju čebelarstva)
(1) Priznana rejska organizacija za
kranjsko čebelo in druge organizacije, ki delujejo na področju čebelarstva
izvajajo zlasti naslednje naloge:
-       
svetovanje glede označevanja čebelnjakov in stojišč;
-       
prenašanje podatkov v register čebelnjakov;
-       
posredovanje pri odpravi napak in vzdrževanju integritete registra
čebelnjakov.
(2) Organizacije, ki v okviru svoje
pristojnosti izvajajo naloge iz tega pravilnika, morajo pri svojem delu zlasti:
-       
dosledno izvajati določbe tega pravilnika;
-       
upoštevati predpise, ki urejajo varovanje osebnih podatkov;
-       
uporabljati podatke, do katerih imajo dostop na podlagi tega pravilnika,
izključno za namen izvajanja tega pravilnika oziroma za namene izvajanje javne
službe na področju čebelarstva;
-       
upoštevati navodila, ki jih izdaja uprava;
-       
opozarjati čebelarje na napake in nuditi pomoči pri odpravi le-teh;
-       
voditi pisarniško poslovanje pri delu, ki se nanaša na izvajanje tega
pravilnika;
-       
voditi arhiv dokumentov in obrazcev, ki se nanašajo na izvajanje tega
pravilnika.

Pravilnik o označevanju čebelnjakov in stojišč
(Uradni list RS, št. 117/08) vsebuje naslednjo prehodno in
končno določbo:
»15. člen
(prehodna
določba)
Peti odstavek 10. člena se začne izvajati v
roku šestih mesecev po uveljavitvi tega pravilnika.
16. člen
(končne
določbe)
(1) Z uveljavitvijo tega pravilnika
preneha veljati Pravilnik o označevanju čebel (Uradni list RS, št. 94/03) ter
prvi, drugi in četrti odstavek 10. člena in prvi odstavek 11. člena Pravilnika
o katastru čebelje paše, čebelarskem pašnem redu, prometu s čebelami in programu
napovedi medenja (Uradni list RS, št. 94/03).
(2) Ta pravilnik začne veljati
petnajsti dan po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o označevanju čebelnjakov in stojišč (Uradni list RS, št. 55/13) vsebuje naslednjo prehodno in
končno določbo:
»9. člen
(prehodna
določba)
Registrske oznake s podatki iz prvega
odstavka 7. člena Pravilnika o označevanju čebelnjakov in stojišč (Uradni list
RS, št. 117/08) se lahko uporabljajo do porabe zalog, vendar najpozneje do 1.
januarja 2018.
10. člen
(končna
določba)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
označevanju čebelnjakov in stojišč (Uradni list RS, št. 92/15) vsebuje naslednjo končno določbo:
»4. člen 
Ta pravilnik začne veljati naslednji dan po
objavi v Uradnem listu Republike Slovenije.«.