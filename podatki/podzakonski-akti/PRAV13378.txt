I. SPLOŠNE DOLOČBE
1. člen
(vsebina pravilnika)
Ta pravilnik določa:
1.     
način dela Odbora Republike Slovenije za podelitev nagrad in priznanj za
izjemne dosežke v znanstveno- raziskovalni in razvojni dejavnosti (v nadaljnjem
besedilu: Odbor),
2.     
način oblikovanja strokovnih komisij in področja njihovega dela,
3.     
kriterije in merila za podelitev nagrad in priznanj za izjemne dosežke v
znanstveno-raziskovalni in razvojni dejavnosti (v nadaljnjem besedilu: nagrade
in priznanja),
4.     
način predlaganja kandidatov za nagrade in priznanja, obliko in vsebino
javnega razpisa,
5.     
način odločanja o izbiri kandidatov za nagrade in priznanja,
6.     
število posameznih nagrad in priznanj ter
7.     
način podelitve nagrad in priznanj.
2. člen
(omejitev kandidiranja članov)
Člani Odbora v času trajanja mandata ne morejo kandidirati za
nagrade in priznanja.
3. člen
(naloge Odbora)
Naloge Odbora so:
-       
enkrat letno, to je praviloma najpozneje do konca februarja, objavi
javni razpis za nagrade in priznanja,
-       
do konca marca objavi poročilo o svojem delu za preteklo leto,
-       
imenuje in razrešuje strokovne komisije iz 5. člena tega pravilnika,
-       
sodeluje v postopku izbire kandidatov in odloča o izbiri kandidatov za
nagrade in priznanja,
-       
glede na sredstva, zagotovljena z državnim proračunom, vsako leto določi
višino denarne nagrade iz tretjega odstavka 19. člena tega pravilnika.
4. člen
(naloge predsednika)
Naloge predsednika Odbora so:
-       
sklicuje in vodi seje Odbora,
-       
objavi javni razpis za nagrade in priznanja,
-       
koordinira postopke izbire kandidatov za nagrade in priznanja,
-       
usmerja delovanje Odbora,
-       
pripravlja poročilo o delu Odbora.
II. STROKOVNE KOMISIJE
5. člen
(strokovne komisije)
(1) Za pomoč pri izbiri kandidatov za nagrade in
priznanja lahko Odbor med svojimi člani imenuje strokovne komisije za:
1.     
humanistiko in družboslovje,
2.     
vede o živem,
3.     
tehniko,
4.     
naravoslovje in matematiko,
5.     
izume, tehnološke in netehnološke inovacije,
6.     
multidisciplinarne ali interdisciplinarne vede,
7.     
posamezne vloge,
8.     
posamezno vrsto nagrad oziroma priznanj.
(2) Število in vrsto strokovnih komisij Odbor določi
glede na število prejetih vlog za posamezne nagrade in področja.
(3) Po potrebi lahko Odbor v strokovne komisije za oceno
predlogov imenuje zunanje člane ali predlagane dosežke v kandidaturi za nagrado
pošlje v oceno zunanjim recenzentom.
III. KRITERIJI IN MERILA ZA PODELITEV NAGRAD IN PRIZNANJ
6. člen
(splošni kriterij)
Ravnanje kandidatov in dela, predlagana za priznanje ali
nagrado, morajo biti v skladu z načeli Evropskega kodeksa za ohranjanje
raziskovalne poštenosti (v nadaljnjem besedilu: Evropski kodeks), ki ga je
sprejelo Združenje evropskih akademij (ALLEA) in je objavljen na njihovi
spletni strani (http://www.allea.org/publications/joint-publications).
7. člen
(osnovni pogoji, kriteriji in merila za podelitev Zoisove
nagrade in Zoisovega priznanja)
(1) Zoisovo nagrado in Zoisovo priznanje lahko prejme
raziskovalec v Republiki Sloveniji, ki je s svojimi dosežki trajno prispeval k
razvoju znanstveno-raziskovalne in razvojne dejavnosti v Republiki Sloveniji.
(2) Zoisova nagrada se podeli za:
-       
življenjsko delo raziskovalca, ki se je s svojim delom izjemno uveljavil
na področju znanstveno-raziskovalne in razvojne dejavnosti,
-       
vrhunske dosežke na področju znanstveno-raziskovalne in razvojne
dejavnosti.
(3) Zoisovo priznanje se podeli za pomembne dosežke na
področju znanstveno-raziskovalne in razvojne dejavnosti.
(4) Zoisova nagrada za življenjsko delo se podeli
raziskovalcu, ki je s svojim izjemnim raziskovalnim opusom bistveno prispeval k
razvoju znanosti in je pretežno deloval v Republiki Sloveniji. Za to nagrado je
lahko predlagan raziskovalec, ki je dopolnil 65 let.
(5) Zoisova nagrada ali Zoisovo priznanje se podeli
raziskovalcu za delo ali skupini raziskovalcev za delo v soavtorstvu, ki je
nastalo pretežno v Republiki Sloveniji, ali h kateremu so prispevali kot
sodelavci organizacij s sedežem v Republiki Sloveniji.
(6) Pri ocenjevanju vlog za Zoisovo nagrado za vrhunske
dosežke in za Zoisovo priznanje se upoštevajo dela, ki so bila objavljena v
zadnjih sedmih letih pred predlaganjem.
(7) Odbor pri svojih odločitvah glede del, ki se
nagrajujejo, upošteva naslednja merila za podelitev Zoisove nagrade in
Zoisovega priznanja:
-       
izvirnost dosežkov, ki so pomemben prispevek k znanosti, in nove ideje,
pomembne za nadaljnji razvoj znanosti ali stroke na posameznem področju doma in
v tujini,
-       
razvijanje novih metod, uporabnih v določeni znanstveno-raziskovalni
dejavnosti,
-       
objave v vrhunskih revijah ali monografijah,
-       
visoka odmevnost (citiranost),
-       
ali dosežki pomembno bogatijo kulturo.
8. člen
(osnovni pogoji, kriteriji in merila za podelitev priznanja
ambasador znanosti Republike Slovenije)
(1) Za pomembne dosežke pri promociji in razvoju
slovenske znanstvene in razvojne dejavnosti v tujini Odbor podeljuje priznanje
ambasador znanosti Republike Slovenije.
(2) Kriteriji in merila za podelitev priznanja ambasador
znanosti Republike Slovenije so:
1.     
izkazani prispevek pri promociji in prenosu izvirnih znanstvenih
dosežkov in spoznanj iz Republike Slovenije v tujino,
2.     
podeljena ugledna mednarodna priznanja,
3.     
izdane monografije ali druge knjige s široko odmevnostjo v tujini,
4.     
odmevne (visoko citirane) raziskave,
5.     
odmevni nastopi na znanstvenih srečanjih,
6.     
vodstveno delo v uglednih znanstvenih in strokovnih združenjih,
7.     
uredniško delo v uglednih znanstvenih revijah,
8.     
vodenje mednarodnih raziskovalnih projektov,
9.     
znanstveno sodelovanje s tujimi raziskovalci in raziskovalnimi
institucijami.
9. člen
(osnovni pogoji, kriteriji in merila za Puhove nagrade in
Puhova priznanja)
(1) Za izume, tehnološke in netehnološke razvojne
dosežke in uporabo znanstvenih izsledkov s področij naravoslovja, tehnike, ved
o življenju, humanistike in družboslovja pri uvajanju novosti v gospodarsko in
družbeno prakso Odbor podeljuje Puhovo nagrado.
(2) Puhova nagrada se podeli za:
-       
življenjsko delo posameznika, ki se je s svojimi dosežki v celotnem
življenjskem obdobju izjemno uveljavil in s tem prispeval h gospodarskemu
oziroma družbenemu razvoju ter gospodarsko učinkoviti družbi v Republiki
Sloveniji,
-       
vrhunske dosežke posameznika ali skupine posameznikov, ki so se izjemno
uveljavili s svojimi dosežki, ki imajo izjemen pomen za gospodarski oziroma
družbeni razvoj posameznega področja, regije ali države.
(3) Puhovo priznanje se podeli posamezniku ali skupini
posameznikov za pomemben dosežek ali več dosežkov, ki imajo pomen za razvoj
podjetja ali gospodarski oziroma družbeni razvoj krajevne skupnosti ali občine.
(4) Pri podeljevanju Puhove nagrade in Puhovega
priznanja Odbor upošteva naslednje kriterije in merila:
-       
izjemnost dosežkov glede njihove inovativnosti in izvedbene odličnosti,
-       
dokazani ekonomski ali družbeni učinki,
-       
prispevek k dobrobiti in razvoju Republike Slovenije.
(5) Za Puhovo nagrado za življenjsko delo je lahko
predlagan kandidat, ki je dopolnil 65 let.
(6) Puhova nagrada za vrhunske dosežke in Puhovo
priznanje se podeli posamezniku ali skupini za vrhunski dosežek ali več
vrhunskih dosežkov, ki je nastal ali so nastali v zadnjih sedmih letih.
10. člen
(število posameznih nagrad in priznanj)
Vsako leto se lahko podeli skupno največ 15 Zoisovih nagrad
in priznanj, Puhovih nagrad in priznanj ter priznanj ambasador znanosti
Republike Slovenije, pri čemer se vsako leto lahko podeli največ:
-       
dve Zoisovi nagradi za življenjsko delo,
-       
štiri Zoisove nagrade za vrhunske dosežke,
-       
šest Zoisovih priznanj,
-       
eno priznanje ambasador znanosti Republike Slovenije,
-       
skupno do največ tri Puhove nagrade ali priznanja, od tega največ ena
nagrada za življenjsko delo.
IV. NAČIN PREDLAGANJA KANDIDATOV
11. člen
(oblika in vsebina javnega razpisa)
(1) Odbor objavi napoved objave javnega razpisa za predlaganje
kandidatov za nagrade in priznanja v Uradnem listu Republike Slovenije, javni
razpis pa na spletnih straneh ministrstva, pristojnega za znanost.
(2) Objava javnega razpisa (v nadaljnjem besedilu:
razpis) mora vsebovati zlasti:
1.     
ime in sedež razpisovalca,
2.     
pravno podlago za izvedbo razpisa,
3.     
začetek in čas trajanja razpisa,
4.     
predmet razpisa z navedbo osnovnih pogojev, kriterijev in meril, na
podlagi katerih se izberejo prejemniki nagrade oziroma priznanja,
5.     
navedbo obdobja, za katero se nagrada oziroma priznanje podeljuje,
6.     
obvezne sestavine vloge za predlaganje kandidatov za nagrade in
priznanja,
7.     
rok, do katerega morajo biti predložene vloge s predlogi za kandidate za
nagrade oziroma priznanja,
8.     
organ, ki bo odločal o izbiri kandidatov za nagrade in priznanja,
9.     
datum odpiranja vlog s predlogi za kandidate za nagrade in priznanja,
10.  
odgovorno osebo za dajanje informacij v času objave razpisa,
11.  
naslov, na katerega je treba poslati vloge,
12.  
način oddaje vloge,
13.  
opozorilo, da je lahko posamezni kandidat v istem letu predlagan samo za
eno nagrado ali priznanje in da predsednik in člani Odbora ne morejo nastopati
v vlogi predlagateljev niti strokovnjakov, ki pripravijo strokovno utemeljitev
predloga,
14.  
določilo, da nepravočasne vloge ter vloge, oddane v nasprotju s prejšnjo
točko, ne bodo obravnavane.
12. člen
(vsebina predloga)
(1) Isto osebo je mogoče v istem letu predlagati samo za eno
nagrado ali priznanje.
(2) Predlog mora vsebovati:
1.     
spremni dopis predlagatelja;
2.     
prijavni obrazec, ki ga morajo podpisati kandidat oziroma kandidati in
strokovnjaka, ki sta pripravila strokovno utemeljitev, in v katerem so
navedeni:
- 
kontaktni podatki predlagatelja,
- 
imena dveh strokovnjakov, ki sta pripravila strokovno utemeljitev
predloga,
- 
ime kandidata oziroma imena kandidatov za nagrado ali priznanje in
njegovi oziroma njihovi kontaktni podatki,
- 
vrsto predlagane nagrade ali priznanja,
- 
dela, ki so predlagana za nagrado ali priznanje,
- 
pet najpomembnejših del v zvezi s predlogom za nagrado ali priznanje,
- 
področje in predlagano celotno ime nagrade ali priznanja,
- 
potrditev kandidata za nagrado ali priznanje in dveh strokovnjakov, ki
sta pripravila strokovno utemeljitev, da je bil pri delih, predlaganih za
nagrado ali priznanje, upoštevan Evropski kodeks ravnanja za ohranjanje
raziskovalne poštenosti;
3.     
strokovno utemeljitev kandidature, ki jo pripravita dva strokovnjaka z
raziskovalnega področja predlaganega kandidata;
4.     
bibliografijo kandidata za obdobje nagrajenih del;
5.     
biografijo in bibliografijo kandidata, če je predlagan za nagrado za
življenjsko delo;
6.     
poljudno obrazložitev dela kandidata (največ do 100 besed);
7.     
povzetek strokovne utemeljitve dela kandidata (največ do 150 besed za
priznanja in do 200 besed za nagrade in ambasadorja znanosti).
V. NAČIN ODLOČANJA ODBORA
13. člen
(naloge strokovnih komisij)
Odbor vse prispele vloge s predlogi za kandidate za nagrade
in priznanja pregleda in jih po potrebi pošlje ustreznim strokovnim komisijam. Strokovne
komisije ocene predložijo Odboru in določijo za vsako nagrado in priznanje po
enega kandidata na prvem in enega na drugem mestu.
14. člen
(nasprotje interesov)
(1) Člani Odbora v času trajanja mandata ne morejo
kandidirati za nagrado niti za priznanje ali predlagati kandidatov za nagrade
in priznanja, lahko pa so predstojniki pravne osebe, ki je predlagatelj. V času
trajanja mandata tudi ne morejo biti strokovnjaki, ki pripravijo strokovno
utemeljitev za nagrado.
(2) Vloga, ki je vložena v nasprotju s prejšnjim odstavkom,
se v fazi odpiranja vlog izloči iz nadaljnje obravnave.
(3) Predsednik oziroma član odbora se mora izločiti pri
odločanju o kandidatu:
-       
če je kandidat njegov zakonec ali zunajzakonski partner ali če je z njim
v sorodstvu v ravni vrsti ali v stranski vrsti do drugega kolena,
-       
če je zaposlen v isti ožji organizacijski obliki (katedri, oddelku ali
odseku na fakulteti ali inštitutu) kot kandidat,
-       
če je s kandidatom za podelitev Zoisove nagrade za vrhunske dosežke,
Zoisovega priznanja, Puhove nagrade ali Puhovega priznanja sodeloval v
raziskovalni oziroma projektni skupini, iz katere izvira delo oziroma dela, za
katera se predlaga podelitev nagrade ali priznanja, ali z objavo v skupni
publikaciji, ki je podlaga za nagrado ali priznanje, ali če je s kandidatom za
Zoisovo nagrado za življenjsko delo sodeloval v isti raziskovalni oziroma
projektni skupini ali pri objavi v skupni publikaciji v zadnjih sedmih letih.
(4) Če predsednik oziroma član Odbora oceni, da obstajajo
druge okoliščine, zaradi katerih bi lahko obstajal dvom v njegovo
nepristranskost, obvesti o tem Odbor, ki odloči o njegovi izločitvi.
(5) Predsednik in člani Odbora so zavezani k molčečnosti
glede prejetih kandidatur in razprav na sejah Odbora, povezanih z obravnavo
vlog in odločanjem o nagrajencih, ter glede imen nagrajencev do njihove javne
objave.
15. člen
(odločanje Odbora)
(1) Odbor odloča o nagradah in priznanjih na seji z
dvotretjinsko večino glasov vseh članov Odbora.
(2) Sklep Odbora je dokončen.
(3) O seji Odbora se piše podroben zapisnik.
16. člen
(poslovnik)
Odbor sprejme poslovnik, ki v skladu s tem pravilnikom
podrobneje določa vprašanja, pomembna za delo Odbora. Odbor sprejme poslovnik z
večino vseh glasov članov Odbora.
17. člen
(črtan)
VI. NAČIN PODELITVE NAGRAD IN PRIZNANJ
18. člen
(podelitev nagrad)
(1) Nagrade in priznanja se podeljujejo ob obletnici rojstva
Žige Zoisa.
(2) Odbor javno objavi imena nagrajencev do 15. oktobra
tekočega leta.
19. člen
(listina in denarna nagrada)
(1) Ob podelitvi nagrajenci prejmejo posebno listino, ki
jo podpišeta predsednik Vlade Republike Slovenije in predsednik Odbora.
(2) V listino se vpišejo:
-       
vrsta nagrade in priznanja,
-       
naslov nagrajenega dela,
-       
ime nagrajenca oziroma imena nagrajencev.
(3) Nagrajenci prejmejo tudi denarno nagrado.

Pravilnik o nagradah in priznanjih za izjemne
dosežke v znanstveno-raziskovalni in razvojni dejavnosti (Uradni list RS, št. 21/18) vsebuje naslednje prehodne in
končne določbe:
»VII. PREHODNE IN KONČNE DOLOČBE
20. člen
(uporaba poslovnika)
Do sprejetja poslovnika Odbora v skladu s 16. členom tega
pravilnika Odbor se še naprej uporablja Poslovnik o delu Odbora Republike
Slovenije za Zoisovo nagrado, Zoisovo priznanje, priznanje ambasador znanosti
Republike Slovenije in Puhovo priznanje, ki ga je sprejel Odbor Republike
Slovenije za Zoisovo nagrado, Zoisovo priznanje, priznanje ambasador znanosti
Republike Slovenije in Puhovo priznanje, št. 011-29/2006/3 z dne
19. 5. 2006.
21. člen
(prenehanje veljavnosti)
Z dnem začetka veljavnosti tega pravilnika preneha veljati
Pravilnik o nagradah in priznanjih za izjemne dosežke v znanstveno-raziskovalni
in razvojni dejavnosti (Uradni list RS, št. 52/06 in 51/08).
22. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o nagradah in priznanjih za izjemne dosežke v
znanstveno-raziskovalni in razvojni dejavnosti (Uradni list RS, št. 28/23) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(rok za uskladitev poslovnika)
Odbor uskladi poslovnik s tem pravilnikom v šestih mesecih od
uveljavitve tega pravilnika.
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.