1. člen
(vsebina pravilnika)
S tem pravilnikom se določajo merila in kriteriji za
določitev višine nadomestil in povračila stroškov članom volilnih organov,
tajnikom in drugim osebam, ki opravljajo dolžnosti na volitvah in referendumu.
2. člen
(nadomestila članov državne volilne komisija)
Za člane državne volilne komisije se višina nadomestil določi
v skladu z določbami zakona, ki ureja volitve v državni zbor.
3. člen
(nadomestila članov volilnih komisij)
(1) Za člane volilne komisije volilne enote in okrajne
volilne komisije (v nadaljnjem besedilu: volilne komisije), ki izvajajo volilna
opravila na volitvah poslancev v državni zbor, predsednika republike, poslancev
iz Republike Slovenije v Evropski parlament in volitvah v državni svet, se
višina enkratnega nadomestila določi na podlagi naslednjih meril in kriterijev:
a.     
za predsednika in njegovega namestnika največ v višini 21 odstotkov osnovne
plače predsednika ustavnega sodišča.
b.     
za člane in njihove namestnike največ v višini 8 odstotkov osnovne
plače predsednika ustavnega sodišča.
(2) Predsednik volilne komisije določi nadomestila
članov volilne komisije v odvisnosti od udeležbe na sejah in drugih aktivnosti članov.
Volilna komisija mora voditi ustrezno evidenco udeležbe na sejah in drugih
aktivnosti članov.
(3) Za izvedbo volilnih opravil pri ponovnem glasovanju
med kandidatoma, ki sta prejela največ glasov na volitvah predsednika republike
(drugi krog glasovanja) se višina nadomestil za člane volilnih komisij določi v
višini 70 odstotkov nadomestila, ki je določeno v prvem odstavku tega člena.
(4) Nadomestila iz prvega odstavka tega člena so
določena v bruto znesku in ne smejo presegati višine, ki je določena v prvem
odstavku tega člena. Nadomestila se izplačujejo v neto znesku in na podlagi
evidence iz drugega odstavka tega člena, ki mora biti priložena k zahtevku za
izplačilo nadomestila.
4. člen
(člani volilnih odborov)
(1) Za člane volilnih odborov, ki vodijo glasovanje na
volišču na volitvah poslancev v državni zbor, predsednika republike in
poslancev iz Republike Slovenije v Evropski parlament, se višina enkratnega
nadomestila za vsak dan glasovanja določi na naslednji način:
a.     
za predsednika in njegovega namestnika v višini 5,20 odstotka
nadomestila, ki je določeno v točki a. prvega odstavka 3. člena tega
pravilnika;
b.     
za člane in njihove namestnike v višini 4,40 odstotkov nadomestila, ki
je določeno v točki a. prvega odstavka 3. člena tega pravilnika.
(2) Član volilnega odbora, ki prevzema in predaja
volilno gradivo in za prevoz uporablja lastno vozilo, ima pravico do povrnitve
kilometrine, obračunane v skladu z uredbo vlade o višini povračil stroškov v
zvezi z delom in drugih dohodkov, ki se ne vštevajo v davčno osnovo.
(3) Članu volilnega odbora se povračilo izplača na
podlagi odločbe o imenovanju, ki jo izda okrajna volilna komisija in v skladu z
določbami predpisov o davčnem postopku, ob predložitvi davčne številke, enotne
matične številke občana – EMŠO in številke osebnega tekočega računa (TRR).
(4) Nadomestila iz prvega odstavka tega člena so
določena v bruto znesku in ne smejo presegati višine, ki je določena v prvem
odstavku tega člena, ter se izplačujejo v neto znesku.
(5) Prispevek, ki ga je treba vplačati za člana
volilnega odbora na podlagi predpisov o zdravstvenem zavarovanju in predpisov o
pokojninskem zavarovanju poravna Državna volilna komisija.
5. člen
(nadomestila članov volilnih komisij in volilnih odborov za
izvedbo referenduma)
(1) Za izvedbo referendumskih opravil na referendumu se
višina nadomestil za člane okrajnih volilnih komisij določi v višini, ki je
določena v 3. členu tega pravilnika. Za člane volilnih komisij volilnih
enot se določi nadomestilo v višini 90 odstotkov nadomestila, ki je
določeno v 3. členu tega pravilnika.
(2) Članom volilnih odborov za izvedbo volilnih opravil
na referendumu pripada nadomestilo, ki se določi v skladu s 4. členom tega
pravilnika.
6. člen
(pravica do povračila stroškov)
(1) Člani državne volilne komisije in volilnih komisij
imajo za delo v komisiji pravico do povračila potnih stroškov in povračila stroškov
na službenem potovanju, v skladu s predpisi, ki urejajo področje povračila
stroškov.
(2) Članom državne volilne komisije in volilnih komisij
se potni stroški za delo v komisiji povrnejo v obliki kilometrine za uporabo
lastnega avtomobila na podlagi potnega naloga. Kilometrina za uporabo lastnega
avtomobila v službene namene se obračuna v skladu s predpisom, ki določa višino
kilometrine za uporabo lastnega avtomobila v službene namene.
(3) Članom državne volilne komisije in volilnih komisij
se povrnejo stroški, nastali na službenem potovanju, na katerega je član
komisije napoten s potnim nalogom. Stroški dnevnic in drugi stroški na službenem
potovanju se obračunajo v skladu s predpisi, ki določajo način in višino
povračila dnevnic in drugih stroškov na službenem potovanju.
(4) Tajniki in njihovi namestniki ter druge osebe, ki
opravljajo dolžnost na volitvah ali referendumu imajo pravico do povračila
potnih stroškov v skladu s prvim in drugim odstavkom tega člena, če naloge za
komisijo opravljajo v soboto ali nedeljo in izven delovnih dni ter na dan
glasovanja in sicer za opravljanje naslednjih nalog:
-       
za udeležbo na usposabljanju članov volilnih odborov,
-       
za pripravo volišč za glasovanje,
-       
za predajo volilnega gradiva volilnim odborom,
-       
za obisk volišč na dan glasovanja.
(5) Povračila stroškov, ki so določena v tem členu se
izplačujejo v neto zneskih.
7. člen
(nadomestila tajnikom, namestnikov tajnikom in drugim
osebam)
(1) Višina nadomestil tajnikom in njihovim namestnikom
ter drugim osebam, ki opravljajo dolžnost na volitvah poslancev v državni zbor,
predsednika republike, poslancev iz Republike Slovenije v Evropski parlament in
volitev v državni svet se določi na naslednji način:
a.     
za tajnika in namestnika volilne komisije v višini, ki je določena v
točki a. prvega odstavka 3. člena tega pravilnika;
b.     
za računovodje v višini 50 odstotkov nadomestila, ki je določeno v točki
a. prvega odstavka 3. člena tega pravilnika;
c.     
za informatike v višini 30 odstotkov nadomestila, ki je določeno v točki
a. prvega odstavka 3. člena tega pravilnika.
(2) Javni uslužbenec iz točke b. in c., prejšnjega
odstavka tega člena lahko opravlja dolžnosti za več komisij. Če opravlja
dolžnosti za več komisij, mu za vsako dodatno dolžnost pripada 50 odstotkov
nadomestila, ki se določi v skladu s prejšnjim odstavkom tega člena, pri čemer
skupna višina nadomestil ne sme presegati dvakratne višine nadomestila, ki je
določena za posamezno dolžnost iz prejšnjega odstavka tega člena.
(3) Predsednik volilne komisije določi nadomestilo
tajnika volilne komisije in njegovega namestnika v odvisnosti od udeležbe na
sejah in drugih aktivnosti. Volilna komisija mora voditi ustrezno evidenco udeležbe
na sejah in drugih aktivnosti tajnika volilne komisije in njegovega namestnika.
(4) Nadomestila iz prvega odstavka tega člena so
določena v bruto zneskih in ne smejo presegati višine, ki je določena v prvem
in drugem odstavku tega člena. Nadomestila se izplačujejo v neto zneskih in na
podlagi evidence iz tretjega odstavka tega člena, ki mora biti priložena k
zahtevku za izplačilo nadomestila.
8. člen
(nadomestila tajnikov, namestnikov tajnikov in drugih oseb za
izvedbo referenduma)
Za izvedbo referendumskih opravil se višina nadomestil
tajnikom in njihovim namestnikom ter drugim osebam, ki opravljajo dolžnost na
referendumu, določi v višini, kot je določena v 7. členu tega pravilnika
razen za tajnike in njihove namestnike ter druge osebe volilnih komisij
volilnih enot, za katere se določi nadomestilo v višini 90 odstotkov
nadomestila, ki je določen v 7. členu tega pravilnika.
9. člen
(nadomestila za izvedbo več volitev ali volitev in
referenduma)
Če volilni organi izvajajo na isti dan več volitev ali volitve
in referendum, se višina nadomestil članom volilnih komisij (predsedniku in
članom ter njihovim namestnikom), tajnikom in njihovim namestnikom ter drugim
osebam, ki opravljajo dolžnost na volitvah določi v skladu s 3., 7. in
8. členom tega pravilnika, in poveča za 20 odstotkov.
9.a člen
(nadomestilo za delo v rizičnih razmerah)
(1) Če je razglašena
epidemija ali epidemiji podobno stanje, ki terja spoštovanje z zakonom, aktom
vlade ali priporočili in navodili pristojnega organa predpisanih dodatnih ukrepov
so predsednik, člani in tajniki volilnih komisij ter njihovi namestniki in
druge osebe, ki opravljajo dolžnosti na volitvah in referendumu ter predsednik
in člani volilnih odborov ter njihovi namestniki, upravičeni do posebnega
dodatka za delo v rizičnih razmerah.
(2) Če ni razglašena
epidemija ali epidemiji podobno stanje, ki terja spoštovanje z zakonom, aktom
vlade ali priporočili in navodili pristojnega organa predpisanih dodatnih
ukrepov, obstajajo pa okoliščine, ki zaradi takšnega stanja terjajo spoštovanje
določenih ukrepov, ki rezultirajo v povečanem obsegu dela ali povečanem
tveganju za zdravje, so predsednik, člani in tajniki volilnih komisij ter
njihovi namestniki in druge osebe, ki opravljajo dolžnosti na volitvah in
referendumu ter predsednik in člani volilnih odborov ter njihovi namestniki,
upravičeni do posebnega dodatka za delo v rizičnih razmerah, če tako odloči
državna volilna komisija.
(3) O tem, ali so
podani pogoji iz prejšnjega odstavka tega člena, odloči državna volilna
komisija s sklepom.
(4) Višina dodatka iz
prvega in drugega odstavka tega člena se določi:
1.     
za predsednika, člane in tajnike volilnih komisij ter njihove namestnike
in druge osebe, ki opravljajo dolžnosti na volitvah ali referendumu v višini 10
% nadomestila, določenega s tem pravilnikom;
2.     
za predsednika, člane in njihove namestnike volilnih odborov, ki
opravljajo dolžnosti na volitvah ali referendumu v višini 25 % nadomestila,
določenega s tem pravilnikom.
9.a
člen
(pooblastilo direktorju službe)
(1) Direktor službe državne volilne komisije preverja
spoštovanje določb tega pravilnika in v primeru ugotovitve nespoštovanja določb
tega pravilnika opozori predsednika volilne komisije in mu določi rok za
odpravo napak.
(2) Če predsednik volilne komisije višino nadomestil ne
uskladi z določbami tega pravilnika, o višini nadomestil dokončno odloči
Državna volilna komisija.

Pravilnik o določitvi meril in kriterijev za
določitev višine nadomestil in povračila stroškov članom volilnih organov,
tajnikom in drugim osebam, ki opravljajo dolžnosti na volitvah in referendumu
(Uradni list RS, št. 24/19) vsebuje naslednjo prehodno in
končno določbo:
»10. člen
(prehodna določba)
Določba a. točke prvega odstavka in določba drugega odstavka
7. člena tega pravilnika se začneta uporabljati z dnem razpisa prvih
naslednjih volitev ali referenduma. Do takrat se uporablja določba
7. člena Pravilnika o določitvi meril in kriterijev za določitev višine
nadomestil in povračila stroškov članom volilnih organov, tajnikom in drugim
osebam, ki opravljajo dolžnosti na volitvah in referendumu
št. 040-5/2018-9 z dne 8. 11. 2018 (UPB5).
11. člen
(končna določba)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik
o dopolnitvah Pravilnika o določitvi meril in kriterijev za določitev višine
nadomestil in povračila stroškov članom volilnih organov, tajnikom in drugim
osebam, ki opravljajo dolžnosti na volitvah in referendumu (Uradni list RS, št.
17/22)
vsebuje naslednjo končno določbo:
»KONČNA DOLOČBA
2. člen
(končna določba)
Ta pravilnik začne veljati naslednji dan po objavi v Uradnem
listu Republike Slovenije.«.