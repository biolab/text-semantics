1. člen
S tem pravilnikom se ureja način povezovanja in sodelovanja
Republike Slovenije s sorodnimi tujimi in mednarodnimi organizacijami in
izmenjavi delov človeškega telesa zaradi zdravljenja z drugimi državami (v
nadaljnjem besedilu: mednarodna mreža).
2. člen
Povezovanje in sodelovanje z mednarodno mrežo na področju
izmenjave delov človeškega telesa zaradi zdravljenja je potrebno, da se: 
-    
zagotovi bolniku-državljanu Republike Slovenije dele človeškega telesa
za zdravljenje s presaditvijo, ki so zanj najprimernejši glede na tkivno
ujemanje ali druga medicinska merila; 
-    
zagotovi bolniku-državljanu Republike Slovenije v primeru nujne potrebe
zaradi življenjske ogroženosti v dovolj kratkem času organ ali tkivo za nujno
presaditev; 
-    
skrbi za optimalno porabo organov in tkiv, ki so pridobljeni na območju
večjega števila ljudi.
3. člen
Povezovanje in sodelovanje slovenske transplantacijske mreže
z mednarodno mrežo vodi Zavod Republike Slovenije za presaditve organov in tkiv
(v nadaljnjem besedilu: Slovenija-transplant). 
Povezovanje in sodelovanje iz prejšnjega odstavka je mogoče
le z mednarodno priznanimi transplantacijskimi mrežami.
4. člen
Povezovanje in sodelovanje z mednarodno mrežo na področju
presajanja krvotvornih matičnih celic je zaradi posebnih strokovnih zahtev
urejeno s posebnim pravilnikom, ki ga izda minister, pristojen za zdravje.
5. člen
Povezovanje in sodelovanje z mednarodno mrežo mora temeljiti
na vzajemnem in pravičnem sodelovanju, kjer je zagotovljeno načelo
enakopravnosti pri obravnavi bolnika in enake dostopnosti do organa ali tkiva.
6. člen
Pri izmenjavi delov človeškega telesa zaradi zdravljenja ni
dopustno dati oziroma prejeti nobenega plačila, niti drugih oblik premoženjskih
koristi. 
Dovoljeno je povračilo stroškov za medicinske in
organizacijsko-tehnične storitve v zvezi z odvzemom, shranjevanjem in prevozom
delov človeškega telesa zaradi zdravljenja.
7. člen
Pri mednarodni izmenjavi delov človeškega telesa zaradi
zdravljenja se morajo upoštevati predpisi vseh držav, ki so vključene v
izmenjavo, povezovanje in sodelovanje na tem področju. 
Pri odvzemu delov človeškega telesa zaradi zdravljenja se
morajo upoštevati predpisi, ki veljajo v državi, kjer so bili odvzeti.
8. člen
Pri mednarodni izmenjavi delov človeškega telesa zaradi
zdravljenja se morajo upoštevati vsa v Evropi veljavna medicinska merila za
preprečevanje prenosa bolezni, s posebnim poudarkom na malignih obolenjih in
okužbah.
9. člen
Povezovanje in sodelovanje z mednarodno mrežo pri izmenjavi
delov človeškega telesa zaradi zdravljenja se lahko odvija samo v okviru tistih
držav, ki imajo mednarodno priznane laboratorije za tipizacijo tkiv in
preizkuse tkivne skladnosti.
10. člen
Pri izmenjavi delov človeškega telesa zaradi zdravljenja se
morajo voditi vsa potrebna dokumentacija in evidence. 
Dokumentacija iz prejšnjega odstavka, ki se vodi v zvezi z
izmenjavo delov človeškega telesa zaradi zdravljenja s povezovanjem in
sodelovanjem z mednarodno mrežo, se mora voditi na način, ki zagotavlja
preglednost in sledljivost podatkov.
11. člen
Vsak odvzem in vsako presaditev delov človeškega telesa
zaradi zdravljenja, ki se opravi v povezovanju in sodelovanju z mednarodno
mrežo, se mora prijaviti Slovenija-transplantu, ki o tem vodi predpisano
dokumentacijo in evidence.
12. člen
Za zbiranje, obdelavo in posredovanje osebnih podatkov,
vsebovanih v dokumentaciji in evidencah iz tega pravilnika, se uporabljajo
določbe zakona o varstvu osebnih podatkov (Uradni list RS, št. 59/99 in 57/01).
13. člen
Vsako povezovanje in sodelovanje pri izmenjavi delov
človeškega telesa zaradi zdravljenja z mednarodno mrežo mora biti urejeno s
pogodbo o sodelovanju, v kateri je partner Slovenija-transplant.
14. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-25/2003
Ljubljana, dne 9. julija 2003.
EVA 2003-2711-0033
dr. Dušan Keber l. r. 
Minister za zdravje