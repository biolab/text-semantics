1. člen
(vsebina pravilnika)
Ta pravilnik določa: 
1.     
podrobnejša pravila o posredovanju podatkov v informatizirani obliki po
drugem in petem odstavku 122.a člena Zakona o finančnem poslovanju, postopkih
zaradi insolventnosti in prisilnem prenehanju (Uradni list RS, št. 126/07,
40/09 in 59/09; v nadaljnjem besedilu: zakon) in 
2.     
tarifo nadomestil iz sedmega odstavka 122.a člena zakona.
2. člen
(sistem posredovanja podatkov v informatizirani obliki)
(1) Center za informatiko na Vrhovnem sodišču Republike
Slovenije (v nadaljnjem besedilu: Center za informatiko) mora vzpostaviti in
upravljati sistem za posredovanje podatkov v informatizirani obliki po drugem
in petem odstavku 122.a člena zakona (v nadaljnjem besedilu: sistem
posredovanja podatkov v informatizirani obliki), ki osebam, vključenim v ta
sistem, omogoča spletno storitev prevzemanja osnovnih podatkov in spletno
storitev poizvedovanja. 
(2) Spletna storitev prevzemanja osnovnih podatkov omogoča
prevzemanje seznama, ki se izdela ob koncu vsakega delovnega dne in ki
vključuje davčne številke vseh dolžnikov, nad katerimi je bil začet postopek
zaradi insolventnosti, s podatkom o datumu začetka postopka in o vrsti
postopka. 
(3) Spletna storitev poizvedovanja omogoča izvedbo
poizvedovanja po matični številki ali davčni številki, če ima insolventni
dolžnik položaj pravne osebe, podjetnika ali zasebnika in po iskalnih
parametrih iz 4. in 5. točke tretjega odstavka 122. člena zakona, če ima
insolventni dolžnik položaj potrošnika, podjetnika ali zasebnika, ki za vsak
iskalni niz za posameznega dolžnika, ki ustreza kombinaciji iskalnih
kriterijev, v informatizirani obliki posreduje podatke iz 1. točke prvega
odstavka ali iz 5. točke tretjega odstavka 122. člena zakona. Posamezna
poizvedba lahko vključuje do 1.000 iskalnih nizov. 
(4) Center za informatiko mora zagotoviti, da spletni
storitvi iz drugega in tretjega odstavka tega člena lahko uporabljajo samo
osebe, vključene v sistem posredovanja podatkov v informatizirani obliki (v
nadaljnjem besedilu: uporabnik), ki se pri uporabi identificirajo s
kvalificiranim digitalnim certifikatom strežnika, s katerega izvajajo poizvedbe
in prevzemanje podatkov. 
(5) Center za informatiko mora na javnem spletnem portalu na
naslovu www.sodisce.si objaviti: 
1.     
spletni naslov za dostop do spletnih storitev iz drugega in tretjega
odstavka tega člena, 
2.     
definicijo vmesnika za klic spletne storitve (WSDL) in 
3.     
navodila za uporabo spletnih storitev.
3. člen
(vključitev v sistem posredovanja podatkov v informatizirani
obliki)
(1) Center za informatiko mora v sistem posredovanja podatkov
v informatizirani obliki vključiti vsako osebo ali institucijo iz drugega in
petega odstavka 122.a člena zakona, ki: 
1.     
vloži zahtevo v skladu z drugim in tretjim odstavkom tega člena in 
2.     
plača nadomestilo iz prvega odstavka 5. člena tega pravilnika. 
(2) Zahtevo za vključitev v sistem posredovanja podatkov v
informatizirani obliki je treba vložiti pri Centru za informatiko in mora
vsebovati: 
1.     
firmo, sedež in poslovni naslov vlagatelja zahteve, 
2.     
matično številko, če je sedež vlagatelja zahteve v Republiki Sloveniji, 
3.     
identifikacijsko številko za davek na dodano vrednost, 
4.     
naslednje podatke o kvalificiranem digitalnem certifikatu strežnika, s
katerega bo vlagatelj zahteve izvajal poizvedbe in prevzemanje podatkov: 
- 
serijsko številko kvalificiranega certifikata, in 
- 
firmo in sedež izdajatelja tega certifikata, 
5.     
navedbo, po kateri točki drugega ali petega odstavka 122.a člena zakona,
je vlagatelj zahteve upravičen do vključitve v sistem in 
6.     
naslednje podatke o kontaktni osebi vlagatelja zahteve: 
- 
osebno ime, 
- 
funkcijo ali položaj pri vlagatelju zahteve, 
- 
telefonsko številko in 
- 
elektronski naslov. 
(3) Zahtevi za vključitev v sistem posredovanja podatkov v
informatizirani obliki morajo biti priložene listine, iz katerih izhaja, da je
vlagatelj zahteve oseba ali institucija iz drugega ali petega odstavka 122.a
člena zakona.
4. člen
(izključitev iz sistema posredovanja podatkov v
informatizirani obliki)
(1) Center za informatiko izključi uporabnika iz sistema
posredovanja podatkov v informatizirani obliki, če ta: 
1.     
zamuja s plačilom nadomestila iz drugega odstavka 5. člena tega
pravilnika za več kot 15 dni, ali 
2.     
preneha izpolnjevati pogoje iz drugega ali petega odstavka 122.a člena
zakona. 
(2) Uporabnik, ki je bil izključen iz sistema posredovanja
podatkov v informatizirani obliki po 1. točki prejšnjega odstavka, se lahko
znova vključi v ta sistem, če: 
1.     
plača vsa zapadla neplačana nadomestila iz drugega odstavka 5. člena
tega pravilnika, 
2.     
vloži novo zahtevo za vključitev v sistem v skladu z drugim in tretjim
odstavkom 3. člena tega pravilnika in 
3.     
plača za ponovno vključitev v sistem nadomestilo iz prvega odstavka 5.
člena tega pravilnika.
5. člen
(tarifa nadomestil)
(1) Za vključitev v sistem posredovanja podatkov v
informatizirani obliki je treba plačati nadomestilo v višini 50 eurov. 
(2) Za vsako poizvedbo iz tretjega odstavka 2. člena tega
pravilnika mora uporabnik plačati nadomestilo v višini 3 eure. 
(3) Center za informatiko mora do petega dne v mesecu obračunati
nadomestila iz prejšnjega odstavka za pretekli mesec in uporabniku izstaviti
račun za plačilo teh nadomestil. Uporabnik mora račun plačati do 20. dne v
mesecu.
6. člen
(končna določba)
Ta pravilnik začne veljati 1. oktobra 2009.
Št. 007-327/2009
Ljubljana, dne 9. septembra 2009
EVA 2009-2011-0065
Aleš Zalar l.r. 
Minister 
za pravosodje