1. člen
(vsebina pravilnika)
Ta pravilnik ureja organizacijo in izvedbo intenzivnega
tečaja slovenščine in dodatnih ur slovenščine za dijake, katerih materni jezik
ni slovenski ali niso končali osnovnošolskega izobraževanja v Republiki
Sloveniji.
2. člen
(potrdilo o znanju slovenščine)
(1) Dijak, katerega materni jezik ni slovenski ali ni
končal osnovnošolskega izobraževanja v Republiki Sloveniji, ob prvi vključitvi
v srednješolsko izobraževanje v Republiki Sloveniji izkaže znanje slovenščine s
potrdilom o opravljenem preizkusu znanja po Skupnem evropskem jezikovnem okviru
na ravni A2.
(2) Če potrdila ne predloži, opravlja preizkus znanja iz
prejšnjega odstavka na šoli, v katero se vključuje oziroma ga na preizkus
znanja šola napoti na drugo šolo, ki ta preizkus izvaja.
(3) Po uspešno opravljenem preizkusu se izda potrdilo,
ki ga dijak, če je opravil preizkus na drugi šoli, predloži najpozneje do
začetka izvajanja intenzivnega tečaja slovenščine.
(4) Potrdilo, ki ga izda šola, je veljavno za
izkazovanje ravni znanja slovenščine v izobraževalnem procesu, kar mora biti
razvidno tudi iz potrdila.
(5) Opravljanje preizkusa znanja in potrdilo o
opravljanjem izpitu je za dijaka brezplačno.
3. člen
(intenzivni tečaj slovenščine)
(1) Za dijake, ki niso predložili potrdila o opravljenem
preizkusu znanja po Skupnem evropskem jezikovnem okviru na ravni A2 oziroma
niso opravili preizkusa iz prejšnjega člena, šola ob začetku šolskega leta
organizira intenzivni tečaj slovenščine.
(2) Intenzivni tečaj slovenščine (v nadaljnjem besedilu:
tečaj) šola izvaja po ustreznem programu v strnjeni obliki v prvem ocenjevalnem
obdobju šolskega leta oziroma najdlje do konca januarja tekočega šolskega leta.
Dijakova tedenska obremenitev ne sme preseči obremenitve, določene z zakonom.
(3)  Tečaj se izvaja v naslednjem obsegu: 
-       
do 3 dijake 90 ur, 
-       
od 4 do 6 dijakov 120 ur, 
-       
od 7 do 12 dijakov 160 ur.
(4) Šola lahko dijaka oziroma dijake napoti na drugo
šolo izvajalko tečaja po predhodnem dogovoru s to šolo. 
(5) Tečaj izvaja, kdor izpolnjuje pogoje za učitelja
slovenščine.
(6) Dijak, ki se je prvič vključil v izobraževanje po
tem, ko je šola že izvedla tečaj, lahko opravi tečaj v naslednjem šolskem letu.
V primeru vključitve je obiskovanje tečaja obvezno.
(7) Vrednost ure in obseg sredstev za plačilo ur tečaja
iz tega člena s sklepom določi minister, pristojen za izobraževanje.
4. člen
(preizkus po opravljenem tečaju)
Po opravljenem tečaju dijak opravlja preizkus znanja slovenščine
po Skupnem evropskem jezikovnem okviru na ravni A2. Preizkus se opravlja na
šoli, na kateri je dijak opravljal tečaj. Šola dijaku po uspešno opravljenem
preizkusu izda potrdilo.
5. člen
(dodatne ure slovenščine)
(1) Za dijake, ki niso uspešno opravili preizkusa iz
prejšnjega člena, šola organizira dodatne ure slovenščine, ki so zanje obvezne.
Za dijake, ki so uspešno opravili preizkus, šola organizira dodatne ure
slovenščine, če dijaki tako želijo.
(2) Za dijake, ki so uspešno opravili preizkus iz
prejšnjega člena, šola do konca šolskega leta izvaja dodatne ure slovenščine v
obsegu do 35 ur. Če je teh dijakov več kot 24, lahko šola dodatne ure izvede v
obsegu do 70 ur.
(3) Za dijake, ki niso uspešno opravili preizkusa iz
prejšnjega člena, in za dijake, ki so se prvič vključili v izobraževanje po
tem, ko je šola že izvedla tečaj, šola do konca šolskega leta izvaja dodatne
ure slovenščine v obsegu do 70 ur. Če je teh dijakov več kot 24, lahko šola
dodatne ure izvede v obsegu do 105 ur.
(4) Dodatne ure slovenščine se izvajajo kot jezikovna
podpora predmetom izobraževalnega programa, v katerega je dijak vpisan.
(5) Dodatne ure slovenščine izvajajo učitelji šole, v
katero je dijak vpisan.
(6) Vrednost ure in obseg sredstev za plačilo dodatnih
ur slovenščine iz tega člena s sklepom določi minister, pristojen za
izobraževanje.
6. člen
(pravice in obveznosti dijaka)
(1) Udeležba na tečaju iz prvega odstavka 3. člena tega
pravilnika in obiskovanje dodatnih ur iz drugega in tretjega odstavka
prejšnjega člena je za dijaka obvezna.
(2) Šola za dijaka izdela osebni izobraževalni načrt v
skladu s pravilnikom, ki ureja prilagoditve šolskih obveznosti dijakov v
srednji šoli.
(3) Dijak, ki je obiskoval tečaj iz prvega odstavka 3.
člena tega pravilnika in ob zaključku šolskega leta ne dosega znanja za
pozitivno oceno iz slovenščine ter ni v zaključnem letniku, in dijak, ki se je
prvič vključil v izobraževanje po tem, ko je šola že izvedla navedeni tečaj, je
lahko v prvem letu izobraževanja neocenjen iz tega predmeta in napreduje v
naslednji letnik, če tako odloči ravnatelj na predlog oddelčnega učiteljskega
zbora.

Pravilnik o tečaju slovenščine za dijake v
srednjih šolah (Uradni list RS, št. 30/18) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
(prenehanje veljavnosti)
Z dnem uveljavitve tega pravilnika preneha veljati
16. člen Pravilnika o normativih in standardih za izvajanje izobraževalnih
programov in vzgojnega programa na področju srednjega šolstva (Uradni list RS,
št. 62/10, 99/10 in 47/17), ki pa se uporablja do začetka uporabe tega
pravilnika.
8. člen
(začetek veljavnosti in
uporabe)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. septembra 2018.«.

Pravilnik o spremembah Pravilnika o tečaju
slovenščine za dijake v srednjih šolah (Uradni list RS, št. 22/20) vsebuje naslednjo končno določbo:
»KONČNA DOLOČBA
3. člen
(začetek veljavnosti in
uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2020.«.