1. člen
Ta uredba določa datum izdaje ter podrobnejšo vsebino pravic
iz obveznic, ki jih Republika Slovenija izda za izvajanje programa
prestrukturiranja podjetij v skladu z zakonom o Slovenski razvojni družbi in
programu prestrukturiranja podjetij (Uradni list RS, št. 39/97) (v
nadaljevanju: obveznice).
2. člen
Republika Slovenija izda obveznice iz prvega odstavka
prejšnjega člena (v nadaljevanju: obveznice), v roku 30 dni od uveljavitve
predpisa iz petega odstavka 29. člena ZSRDPP, v eni seriji, ki se glasi na
skupni nominalni znesek, enak protivrednosti 10.000,000.000 SIT v nemških
markah (v nadaljevenju: DEM), preračunano po srednjem tečaju Banke Slovenije na
dan izdaje obveznic, zaokroženo navzdol na najbližji mnogokratnik nominalnega
zneska ene obveznice (ki znaša 1.000 DEM). 
Obveznice dospejo v izplačilo 10 let po dnevu izdaje. 
Obveznice se izdajo kot nematerializirani vrednostni papirji,
vpisani v centralni register pri KDD, Klirinško depotni družbi d.d., Ljubljana
(v nadaljevanju: KDD). 
Vsaka obveznica se glasi na ime in se lahko prenaša v skladu
s pravili poslovanja KDD. Republika Slovenija bo ob vsakem času štela za zakonitega
imetnika obveznice osebo, ki bo kot zakoniti imetnik obveznice vpisana v
centralnem registru, razen ob dospelosti obveznice, ko bo za zakonitega
imetnika na dan dospelosti obveznice štela osebo, ki bo kot zakoniti imetnik
obveznice vpisana v centralnem registru na dan, ki je dva delovna dneva pred
dnevom dospelosti obveznice.
3. člen
Dan izdaje obveznic je dan vpisa obveznic in njihovih
imetnikov v centralni register iz tretjega odstavka prejšnjega člena.
4. člen
Republika Slovenija izpolni svojo obveznost izplačila
glavnice obveznice tako, da na dan, ki je kot dan dospelosti obveznice določen
s to uredbo, ali na dan, ki je na način iz 8. člena te uredbe določen kot dan
predčasne izpolnitve (vsak od obeh: dan dospelosti obveznice), plača njenemu
zakonitemu imetniku tolarsko protivrednost nominalnega zneska obveznice,
preračunano po srednjem tečaju Banke Slovenije na dan dospelosti obveznice. 
Na dan predčasne izpolnitve lahko Republika Slovenija izplača
glavnico obveznice tudi delno, pri čemer se s takšnim dnem nominalni znesek
obveznice zmanjša za DEM protivrednost izplačanega zneska, preračunano po
srednjem tečaju Banke Slovenije na dan dospelosti obveznice. 
Ko Republika Slovenija izplača glavnico obveznice v celoti,
KDD označi obveznico v centralnem registru kot izplačano, pri delni predčasni
izpolnitvi iz prejšnjega odstavka pa ustrezno zmanjša njen nominalni znesek.
5. člen
Obresti od obveznice dospejo v plačilo polletno, in sicer na
dan, ki je 6 mesecev po dnevu izdaje obveznic, in na vsak dan, ki je 6 mesecev
po zadnjem dnevu dospelosti plačila obresti, nazadnje pa na dan dospelosti
obveznice (v nadaljevanju vsak od takšnih dni: dan dospelosti plačila obresti).
Obresti, ki dospejo v plačilo na dan dospelosti plačila
obresti, se obračunajo za obrestno obdobje, ki se začne na zadnji prejšnji dan
dospelosti plačila obresti (ali na dan izdaje obveznic, če gre za prvo plačilo
obresti od obveznice) in konča na dan dospelosti plačila obresti (vendar pa
dneva dospelosti plačila obresti ne vključuje). 
Znesek obresti iz prejšnjega odstavka se obračuna od
nominalnega zneska obveznice v DEM, po obrestni meri 5,55% letno, na
proporcionalni način, pri čemer se šteje, da ima vsak mesec 30 dni, leto pa 360
dni (če pa se obresti računajo za obdobje, krajše od enega meseca, se upošteva
dejansko število dni v obdobju). 
Obresti se plačajo v tolarski protivrednosti, izračunani po
srednjem tečaju Banke Slovenije za DEM na dan dospelosti plačila obresti.
6. člen
Republika Slovenija plača na dan dospelosti plačila obresti
znesek obresti od obveznice osebi, ki je zakoniti imetnik obveznice na dan, ki
je dva delovna dneva pred dnevom dospelosti plačila obresti.
7. člen
Republika Slovenija izpolni svoje obveznosti iz 4. in 6.
člena te uredbe s plačilom na račun, ki ga KDD sporoči zakonit imetnik
obveznice na način, določen s pravili poslovanja KDD. 
Če plačila iz prejšnjega odstavka ni mogoče izvršiti, ker
oseba, upravičena do takšnega plačila, ni obvestila KDD o obstoječem računu, na
katerega bi bilo mogoče izvršiti plačilo, ima takšna oseba možnost zahtevati
plačilo s pisno vlogo, naslovljeno na ministrstvo, pristojno za finance. 
Če ministrstvo, pristojno za finance ugotovi, da je oseba, ki
je vložila zahtevo iz prejšnjega odstavka, upravičena do zahtevanega plačila,
izplača takšni osebi znesek, ki bi ji pripadal na dan dospelosti obveznice,
znižan za 5%, če gre za plačilo obresti oziroma za 1%, če gre za plačilo
glavnice obveznice (kot pavšalno nadomestilo za stroške obdelave vloge in
stroške plačilnega prometa). 
Če dan dospelosti obveznice ali dan dospelosti obresti ni
delovni dan v Republiki Sloveniji, se plačila iz prvega odstavka tega člena
uredbe izvršijo prvi naslednji delovni dan po dnevu dospelosti. 
Če srednji tečaj Banke Slovenije za DEM za katerega od dni ni
znan, se za izračun tolarske protivrednosti zneskov iz obveznic uporabi tečaj,
po katerem lahko Republika Slovenija na takšen dan kupi nemške marke za
tolarje.
8. člen
Vlada Republike Slovenije določi dan in način predčasne
izpolnitve obveznosti iz obveznic najkasneje 15 delovnih dni pred dnem
predčasne izpolnitve.
9. člen
Pogodbo o vodenju registra nematerializiranih vrednostnih
papirjev med KDD in Republiko Slovenijo sklene v imenu Republike Slovenije
minister za finance. 
S pogodbo iz prejšnjega odstavka se Republika Slovenija
zaveže plačevati KDD nadomestilo za opravljene storitve v skladu z veljavno
tarifo KDD in dejansko nastale stroške v zvezi z opravljanjem storitev, ki jih
plačilo nadomestila po tarifi ne vključuje.
10. člen
Ministrstvo za finance vloži pri KDD zahteve za vpis obveznic
v sistem centralnega registra in na dan izdaje prenese obveznice na račun
nematerializiranih vrednostnih papirjev, katerega imetnik je Slovenska razvojna
družba. 
Slovenska razvojna družba je imetnik obveznic, ki jih prejme
v skladu s prejšnjim odstavkom, za račun Republike Slovenije, in do uporabe
obveznic v skladu s predpisi ne more uveljavljati nikakršnih pravic iz takšnih
obveznic. 
Slovenska razvojna družba je dolžna o vsaki spremembi na
računu iz prvega odstavka tega člena obvestiti Ministrstvo za finance
najkasneje naslednji delovni dan po nastanku takšne spremembe. 
Republika Slovenija je dolžna izpolniti tudi svoje obveznosti
iz obveznic, s katerimi je Slovenska razvojna družba razpolagala v nasprotju s
predpisi, veljavnimi v času razpolaganja, razen če je imetnik obveznice ob
pridobitvi obveznice vedel ali bi bil moral vedeti za takšno kršitev.
11. člen
Pri uporabi obveznic v skladu s predpisi se število obveznic,
ki se uporabijo, določi upoštevaje vrednost obveznice na dan uporabe obveznic. 
Kot vrednost obveznice na dan uporabe obveznic se šteje
vrednost glavnice obveznice in natečenih obresti v tekočem obrestnem obdobju.
12. člen
Ta uredba začne veljati naslednji dan po objavi v Uradnem
listu Republike Slovenije.
Št. 440-23/97-1
Ljubljana, dne 2. oktobra 1997.
Vlada Republike Slovenije
dr. Janez Drnovšek l. r. 
Predsednik