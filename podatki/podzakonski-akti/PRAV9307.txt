I. SPLOŠNE DOLOČBE
1. člen
(vsebina)
S tem pravilnikom se za izvajanje sistema nadzora čezmejnih
pošiljk radioaktivnih odpadkov in izrabljenega goriva, za izvajanje Odločbe
Komisije 2008/312/Euratom z dne 5. marca 2008 o določitvi standardne listine za
nadzorovanje in kontrolo pošiljk radioaktivnih odpadkov in izrabljenega
jedrskega goriva iz Direktive Sveta 2006/117/Euratom (UL L št. 107 z dne 17. 4.
2008, str. 32; v nadaljnjem besedilu: Odločba 2008/312/Euratom) in v skladu z
Direktivo Sveta 2006/117/Euratom z dne 20. novembra 2006 o nadzorovanju in
kontroli pošiljk radioaktivnih odpadkov in izrabljenega jedrskega goriva (UL L
št. 337 z dne 5. 12. 2006, str. 21; v nadaljnjem besedilu: Direktiva
2006/117/Euratom) določijo: 
-       
način prijave pošiljk radioaktivnih odpadkov in izrabljenega goriva, 
-       
način obveščanja pristojnih organov drugih držav članic Evropske unije
(v nadaljnjem besedilu: držav članic), 
-       
ravnanje pri večkratnih in čezmejnih pošiljkah, 
-       
ravnanje pri vračanju pošiljk iz obdelave oziroma predelave, 
-       
način in roki poročanja o izvedenih pošiljkah, 
-       
pogoji glede jedrske in sevalne varnosti in 
-       
drugi pogoji za vnos iz držav članic, iznos v države članice, uvoz,
izvoz in tranzit radioaktivnih odpadkov in izrabljenega goriva.
2. člen
(uporaba)
(1) Ta pravilnik se uporablja za čezmejne pošiljke
radioaktivnih odpadkov ali izrabljenega goriva, kadar: 
1.     
je Slovenija država izvora, namembna država ali država tranzita; in 
2.     
količina in koncentracija pošiljke presegata ravni, določene v Tabeli 1
iz Priloge Uredbe o sevalnih dejavnostih (Uradni list RS, št. 48/04 in 9/06). 
(2) Ta pravilnik se uporablja tudi za nadzor izvoza pošiljk
izrabljenega goriva za predelavo. 
(3) Ta pravilnik se ne uporablja za pošiljke virov sevanja,
ki se več ne uporabljajo in ki so namenjeni dobavitelju ali proizvajalcu virov
sevanja ali v odobreni objekt. 
(4) Ta pravilnik se ne uporablja za pošiljke radioaktivnih
snovi, ki se v procesu predelave pridobijo za nadaljnjo uporabo. 
(5) Ta pravilnik se ne uporablja za čezmejne pošiljke
odpadkov, ki vsebujejo le naravno prisotne radioaktivne snovi, ki ne izvirajo
iz sevalne dejavnosti.
3. člen
(pomen izrazov)
Izrazi, uporabljeni v tem pravilniku, imajo naslednji pomen: 
1.     
tretja država ali država članica izvora sta tretja država ali država
članica, iz katere se načrtuje ali izvede pošiljanje pošiljke; 
2.     
namembna tretja država ali država članica sta tretja država ali država
članica, kamor je pošiljka namenjena ali poslana; 
3.     
tretja država ali država članica tranzita je tretja država ali država
članica, ki ni tretja država ali država članica izvora ali namembna tretja
država ali država članica, preko ozemlja katere se načrtuje ali izvede
pošiljanje pošiljke; 
4.     
tretja država je država, ki ni država članica Skupnosti; 
5.     
imetnik je fizična ali pravna oseba, ki je, preden odpremi pošiljko
radioaktivnih odpadkov ali izrabljenega goriva, v skladu z veljavno zakonodajo
svoje države odgovorna za takšne snovi in načrtuje odpošiljanje pošiljke
prejemniku; 
6.     
izrabljeno gorivo je jedrsko gorivo, ki je bilo obsevano v reaktorski
sredici in trajno odstranjeno iz nje; izrabljeno gorivo se lahko šteje za vir,
ki se lahko uporabi v ponovni predelavi, ali pa se nameni za končno odlaganje
brez predvidene nadaljnje uporabe in se obravnava kot radioaktiven odpadek; 
7.     
obdelava so postopki, s katerimi se spremenijo lastnosti radioaktivnih
odpadkov ali izrabljenega goriva zaradi tehničnih, ekonomskih ali varnostnih
razlogov; 
8.     
odlaganje je namestitev radioaktivnih odpadkov ali izrabljenega goriva v
odobreni objekt brez namena njihove odstranitve; 
9.     
odobreni objekt je objekt na ozemlju države, za katerega so pristojni
organi te države skladno s svojo veljavno zakonodajo izdali dovoljenje za
dolgoročno skladiščenje ali odlaganje zaprtih virov sevanja, ali objekt, ki ima
skladno z veljavno zakonodajo te države ustrezno dovoljenje za začasno
skladiščenje zaprtih virov sevanja; 
10.  
pošiljka je celota postopkov pri premeščanju radioaktivnih odpadkov ali
izrabljenega goriva iz tretje države ali države članice izvora v namembno
tretjo državo ali državo članico; 
11.  
pošiljka v Skupnosti je pošiljka, pri kateri sta država izvora in
namembna država državi članici; 
12.  
pošiljka zunaj Skupnosti je pošiljka, pri kateri sta država izvora ali
namembna država tretji državi; 
13.  
pravilno izpolnjena vloga je standardna listina, ki izpolnjuje vse
zahteve, ki jih določa 21. člen; 
14.  
predelava je postopek ali dejavnost, katere namen je iz izrabljenega
goriva izločiti radioaktivne izotope za nadaljnjo uporabo; 
15.  
prejemnik je fizična ali pravna oseba, ki se ji pošljejo radioaktivni
odpadki ali izrabljeno gorivo; 
16.  
pristojni organi so organi, ki so po zakonu ali drugih predpisih držav
izvora, tranzita ali namembnih držav pristojni za izvajanje sistema nadzora
pošiljk radioaktivnih odpadkov ali izrabljenega goriva; 
17.  
radioaktivni odpadek je radioaktivna snov v plinastem, tekočem ali
trdnem stanju, za katerega države izvora in namembne države ali fizične ali
pravne osebe, katerih odločitve te države sprejemajo, ne predvidevajo nadaljnje
uporabe in ki ga upravni organ v skladu z zakoni in predpisi držav izvora in
namembnih držav nadzoruje kot radioaktivni odpadek; 
18.  
shranjevanje je hranjenje radioaktivnih odpadkov ali izrabljenega goriva
v objektu, ki je primeren za njihovo skladiščenje, z namenom njihove
odstranitve; 
19.  
standardna listina je listina za nadzor pošiljk radioaktivnih odpadkov
in izrabljenega jedrskega goriva iz Odločbe 2008/312/Euratom in je kot priloga
sestavni del tega pravilnika; 
20.  
vir sevanja, ki se več ne uporablja je zaprti vir sevanja, ki se ne
uporablja več ali se ne namerava uporabiti za dejavnosti, za katere je bilo
izdano dovoljenje; 
21.  
zaprti vir sevanja je zaprti vir kot je določen v Zakonu o varstvu pred
ionizirajočimi sevanji in jedrski varnosti (Uradni list RS, št. 102/04 – uradno
prečiščeno besedilo) in po potrebi vključuje kapsulo, v kateri je spravljena
radioaktivna snov, kot sestavni del vira.
4. člen
(vračanje pošiljk v povezavi z obdelavo in predelavo)
(1) Republika Slovenija ali podjetje v Republiki Sloveniji,
kamor se radioaktivni odpadki pošljejo v predelavo ali se pošljejo drugi
materiali z namenom pridobitve radioaktivnih odpadkov, ima pravico po predelavi
radioaktivne odpadke vrniti državi njihovega izvora. 
(2) Če se izrabljeno gorivo pošlje v predelavo v Republiko
Slovenijo, lahko Republika Slovenija ali podjetje v Republiki Sloveniji
radioaktivne odpadke, pridobljene v postopku predelave, vrne državi njihovega
izvora. 
(3) Če je podjetje s sedežem v Republiki Sloveniji poslalo
radioaktivne odpadke ali izrabljeno gorivo v drugo državo članico v predelavo
ali obdelavo, mora po zaključeni predelavi ali obdelavi prevzeti nastale
radioaktivne odpadke, ki jih namembna država želi vrniti.
5. člen
(vračanje neprijavljenih pošiljk in pošiljk brez dovoljenja)
(1) Republika Slovenija lahko v državo izvora varno vrne: 
1.     
pošiljke radioaktivnih odpadkov in izrabljenega goriva, ki jih ureja ta
pravilnik, vendar zanje Uprava Republike Slovenije za jedrsko varnost (v
nadaljevanju: uprava) ni izdala dovoljenja v skladu s tem pravilnikom in 
2.     
radioaktivno kontaminirane odpadke in snovi, ki vsebujejo vir sevanja,
če država izvora teh snovi ni prijavila kot radioaktivne odpadke. 
(2) Če pravico vračanja neprijavljenih pošiljk ali pošiljk
brez dovoljenja uveljavlja druga država članica v skladu z Direktivo
2006/117/Euratom, mora pošiljatelj iz Republike Slovenije, kot države izvora,
take odpadke sprejeti.
6. člen
(zaščita informacij)
Uprava pri izvajanju določb tega pravilnika zagotovi skrbno
ravnanje z informacijami o pošiljkah, ki jih ureja ta pravilnik, in zaščito
pred njihovo zlorabo.
II. POŠILJKE V SKUPNOSTI
1. Iznos v Skupnost
7. člen
(obseg vloge in zagotavljanje dodatnih informacij)
(1) Imetnik, ki načrtuje pošiljanje radioaktivnih odpadkov v
državo članico Skupnosti ali se namerava dogovoriti za tako pošiljko, vloži pri
upravi pravilno izpolnjeno vlogo za pridobitev dovoljenja na razdelku A-1
Standardne listine, imetnik, ki načrtuje pošiljanje izrabljenega goriva, pa na
razdelku B-1 Standarde listine. 
(2) Vloga se lahko vloži za več kot eno pošiljko, če: 
1.     
imajo radioaktivni odpadki ali izrabljeno gorivo, na katere se vloga
nanaša, enake fizikalne, kemijske in radioaktivne lastnosti; in 
2.     
pošiljke pošilja isti imetnik istemu prejemniku in so v to vključeni
isti pristojni organi; in 
3.     
v primeru pošiljk, ki vključujejo tranzit preko tretjih držav, ta
tranzit poteka čez isti vstopni ali izstopni mejni prehod Skupnosti in čez isti
mejni prehod tretje države ali držav, razen če se pristojni organi ne
dogovorijo drugače.
8. člen
(pošiljanje vloge pristojnim organom)
(1) Uprava pošlje pravilno izpolnjeno vlogo iz prejšnjega
člena tega pravilnika v soglasje pristojnim organom namembne države članice in
morebitnih držav članic tranzita. 
(2) Če uprava v 20 dneh prejme na razdelku A-2 oziroma B-2
Standardne listine od katerega koli pristojnega organa zadevnih držav članic
zahtevo po dopolnitvi informacij, mora posredovati zahtevane informacije temu
organu kot tudi vsem ostalim pristojnim organom, ki so o zahtevi obveščeni. 
(3) Dodatne informacije iz prejšnjega odstavka mora imetnik
zagotoviti upravi na njeno zahtevo.
9. člen
(potrdilo o prejemu)
(1) Če je vloga pravilno izpolnjena prejme uprava od
pristojnega organa namembne države članice potrdilo o prejemu na razdelku A-2
oziroma B-2 Standardne listine, in sicer najkasneje v desetih dneh po izteku
20-dnevnega roka, določenega za preverjanje pravilnosti vloge, kot to določa
Direktiva 2006/117/Euratom. 
(2) Če je uprava skladno z drugim odstavkom prejšnjega člena
posredovala dodatne informacije, prejme uprava od pristojnega organa namembne
države članice potrdilo iz prejšnjega odstavka najkasneje v desetih dneh po
prejemu manjkajočih informacij, vendar ne pred iztekom 20-dnevnega roka,
določenega za preverjanje pravilnosti vloge. 
(3) Roki, določeni v prejšnjem in tem členu se lahko na
predlog uprave skrajšajo, če pristojni organi namembne države članice in države
članice tranzita ugotovijo, da je vloga pravilno izpolnjena.
10. člen
(soglasje in zavrnitev)
(1) Najpozneje v dveh mesecih od datuma na potrdilu o prejemu
prejme uprava na razdelku A-3 oziroma B-3 Standardne listine od pristojnih
organov vseh zadevnih držav članic uradna obvestila o njihovem soglasju ali o
pogojih, ki so po njihovem mnenju potrebni za soglasje, ali o zavrnitvi
soglasja. 
(2) Uprava lahko na zahtevo pristojnih organov namembne
države članice ali morebitnih držav članic tranzita podaljša rok iz prejšnjega
odstavka za največ en mesec. 
(3) Če uprava od pristojnih organov namembne države članice
ali morebitnih držav članic tranzita po izteku rokov iz prvega ali drugega
odstavka tega člena ne sprejme nikakršnega odgovora, se šteje, da so navedene
države dale soglasje k pošiljki.
11. člen
(dovoljenje za pošiljko in zavrnitev)
(1) Če so bila dana vsa potrebna soglasja za pošiljko, uprava
imetniku izda dovoljenje, da pošiljko odpošlje, sama pa o tem obvesti na
razdelku A-4a oziroma B-4a Standardne listine pristojne organe namembne države
članice in morebitnih držav članic tranzita ali tretjih držav tranzita. 
(2) Če vsaj eden od pristojnih organov ni izdal soglasja za
pošiljko, uprava na razdelku A-4b oziroma B-4b Standardne listine o zavrnitvi
pošiljke obvesti vlagatelja ter pristojne organe namembne države članice in
morebitnih držav članic tranzita ali tretjih držav tranzita. 
(3) Dovoljenje iz prejšnjega odstavka nikakor ne vpliva na
odgovornost imetnika, prevoznikov, lastnika, prejemnika ali katere koli fizične
ali pravne osebe, ki je udeležena pri pošiljki. 
(4) Eno dovoljenje se lahko nanaša na več kot eno pošiljko,
kadar so izpolnjeni pogoji iz drugega odstavka 7. člena tega pravilnika. 
(5) Dovoljenje velja največ tri leta. Uprava pri določitvi
obdobja veljavnosti dovoljenja upošteva pogoje, ki jih namembna država članica
ali države članice tranzita določijo v soglasju.
12. člen
(potrdilo o prejemu pošiljke)
Ko uprava prejme od pristojnega organa namembne države kopijo
potrdila o prejemu pošiljke, to pošlje prvotnemu imetniku, ki je za iznos
radioaktivnih odpadkov ali izrabljenega goriva v namembno državo članico
pridobil dovoljenje.
13. člen
(obveščanje Komisije)
O morebitnih neutemeljenih zamudah ali nesodelovanju
pristojnih organov drugih držav članic uprava obvesti Komisijo.
2. Vnos iz Skupnosti ali tranzit preko območja Republike
Slovenije
14. člen
(obveščanje pristojnih organov)
(1) Če je Republika Slovenija namembna ali tranzitna država
članica, mora uprava zagotoviti, da pristojni organi države članice izvora in
morebitnih drugih držav članic, ki so v pošiljki udeležene, prejmejo: 
1.     
potrdilo o prejemu vloge ali zahtevo po dodatnih informacijah v rokih iz
8. in 9. člena tega pravilnika; 
2.     
pogoje za izdajo soglasja, soglasje ali morebitno zavrnitev soglasja v
rokih iz 10. člena tega pravilnika. 
(2) Prejemnik pošiljke v Republiki Sloveniji mora potrdilo o
prejemu pošiljke na razdelku A-6 oziroma B-6 Standardne listine v roku 15 dni
od prejema pošiljke poslati upravi, uprava pa mora kopijo potrdila poslati
pristojnim organom države članice izvora in morebitnim drugim državam članicam,
ki so bile v pošiljki udeležene.
15. člen
(zavrnitev soglasja ali pogoji za njegovo izdajo)
(1) Uprava mora navesti razloge za vsako zavrnitev soglasja
ali pogoje, na katere je vezano soglasje, ki: 
1.     
v primeru tranzita čez območje Republike Slovenije temeljijo na
predpisih, ki urejajo varstvo pred ionizirajočimi sevanji in jedrsko varnost,
predpisih, ki urejajo prevoz nevarnega blaga ter na mednarodnih pogodbah in
predpisih Skupnosti, ki urejajo prevoz radioaktivnih snovi; 
2.     
v primeru vnosa temeljijo na predpisih, ki urejajo ravnanje z
radioaktivnimi odpadki ali izrabljenim gorivom ali na predpisih, ki urejajo
prevoz nevarnega blaga, ali na mednarodnih pogodbah ali predpisih Skupnosti, ki
urejajo prevoz radioaktivnih snovi. 
(2) Pogoji iz prejšnjega odstavka ne smejo biti strožji od
tistih, ki so določeni za podobne pošiljke znotraj Republike Slovenije. 
(3) Če je uprava soglašala s tranzitom za določeno pošiljko,
ne sme odreči soglasja za vračanje pošiljke v naslednjih primerih: 
1.     
kadar se prvotno soglasje nanaša na snovi, poslane v obdelavo ali
predelavo, če gre za vračanje pošiljke radioaktivnih odpadkov ali drugih
proizvodov, enakovrednih izvirnim snovem po obdelavi ali predelavi, in se pri
tem upošteva vsa ustrezna zakonodaja; 
2.     
ob neuspelih pošiljkah iz 16. člena tega pravilnika, če se vračanje
pošiljke opravi pod enakimi pogoji in z enakimi specifikacijami.
3. Neuspela pošiljka
16. člen
(neuspela pošiljka)
(1) Če je Republika Slovenija namembna država članica ali
država članica tranzita ali država članica izvora, lahko uprava odloči, da se
pošiljka ne sme izvesti do konca, če pogoji za pošiljko v skladu s tem
pravilnikom niso več izpolnjeni ali če niso skladni z dovoljenji ali soglasji,
izdanimi v skladu s tem pravilnikom. O svoji odločitvi nemudoma obvesti pristojne
organe drugih držav članic, ki so udeležene v pošiljki. 
(2) Kadar pri iznosu v Skupnost pošiljke ni mogoče izvesti do
konca ali če pogoji za pošiljko v skladu s tem pravilnikom niso izpolnjeni,
mora imetnik zadevne radioaktivne odpadke ali izrabljeno gorivo ponovno
prevzeti, razen če je mogoče doseči varen alternativen dogovor. Uprava lahko
osebi, odgovorni za pošiljko, po potrebi odredi potrebne prilagoditvene
varnostne ukrepe. 
(3) Stroške, ki nastanejo, kadar pošiljke ni mogoče ali ni
dovoljeno izvesti do konca, krije imetnik.
III. POŠILJKE ZUNAJ SKUPNOSTI
17. člen
(uvoz v Slovenijo)
(1) Kadar radioaktivni odpadki ali izrabljeno gorivo, ki jih
ureja ta pravilnik, vstopajo v Skupnost iz tretje države in je Republika
Slovenija namembna država, pošlje prejemnik vlogo za pridobitev dovoljenja
upravi. Pod pogoji iz drugega odstavka 7. člena tega pravilnika se vloga lahko
vloži za več kot eno pošiljko. 
(2) Vloga vključuje dokazila, ki so jih odobrili pristojni
organi tretje države izvora, da je prejemnik sklenil dogovor z imetnikom s
sedežem v tej tretji državi in ki imetnika zavezuje, da ponovno prevzame
radioaktivne odpadke ali izrabljeno gorivo, kadar pošiljke v skladu s šestim
odstavkom tega člena ni mogoče izvesti do konca. 
(3) Uprava pošlje vlogo iz prvega odstavka tega člena v
soglasje pristojnim organom morebitnih držav članic tranzita. Pri tem se
smiselno uporablja določbe 
-       
8. in 9. člena tega pravilnika o potrdilu o prejemu vloge, o zahtevi za
dopolnitev informacij in ustreznem potrdilu, 
-       
10. člena tega pravilnika o izdaji soglasja in 
-       
15. člena tega pravilnika o zavrnitvi soglasja in pogojih za izdajo. 
(4) Če so za pošiljko izdana vsa potrebna soglasja, uprava
prejemniku dovoli prejem pošiljke, sama pa ustrezno obvesti pristojne organe
države izvora in morebitne države članice ali tretje države tranzita. Pri tem
se uporabljajo določbe tretjega do petega odstavka 11. člena tega pravilnika. 
(5) Prejemnik pošiljke mora poslati upravi v roku 15 dni po
prejemu pošiljke potrdilo o prejemu pošiljke na razdelku A6 oziroma B6
Standardne listine. Uprava kopijo prejemnikovega potrdila o prejemu pošiljke
pošlje državi izvora in morebitnim državam članicam ali tretjim državam
tranzita. 
(6) Uprava lahko odloči, da se pošiljka ne sme izvesti do
konca, če pogoji za pošiljko v skladu s tem pravilnikom niso več izpolnjeni ali
če niso skladni z dovoljenji ali soglasji, izdanimi v skladu s tem pravilnikom.
O tem uprava nemudoma obvesti pristojne organe države izvora in morebitne druge
države članice tranzita. 
(7) Stroške, ki nastanejo, kadar pošiljke ni mogoče ali ni
dovoljeno izvesti do konca, krije prejemnik. 
(8) Če je pri uvozu radioaktivnih odpadkov in izrabljenega
goriva v Skupnost Republika Slovenija tranzitna država, pri odločanju o izdaji
soglasja uprava smiselno uporablja 15. člen tega pravilnika.
18. člen
(tranzit preko Skupnosti)
(1) Kadar radioaktivni odpadki ali izrabljeno gorivo v
Skupnost vstopajo iz tretje države, pri čemer namembna država ni država
članica, Republika Slovenija pa je prva država članica tranzita, vloži fizična
ali pravna oseba, ki je odgovorna za ravnanje s pošiljko v Republiki Sloveniji,
vlogo za pridobitev dovoljenja pri upravi. Pod pogoji iz drugega odstavka 7.
člena tega pravilnika se vloga lahko vloži za več kot eno pošiljko. 
(2) Vloga iz prejšnjega odstavka mora vključevati dokazila,
da je prejemnik s sedežem v tretji državi sklenil dogovor z imetnikom s sedežem
v tretji državi, ki so ga odobrili pristojni organi te tretje države in ki
imetnika zavezuje, da ponovno prevzame radioaktivne odpadke ali izrabljeno
gorivo, kadar pošiljke v skladu s sedmim odstavkom tega člena ni mogoče izvesti
do konca. 
(3) Uprava pošlje vlogo iz prvega odstavka tega člena v
soglasje pristojnim organom morebitnih drugih držav članic tranzita. Pri tem se
uporablja določbe 
-       
8. in 9. člena tega pravilnika o potrdilu o prejemu vloge, o zahtevi za
dopolnitev informacij in ustreznem potrdilu, 
-       
10. člena tega pravilnika o izdaji soglasja in 
-       
15. člena tega pravilnika o zavrnitvi soglasja in pogojih za izdajo. 
(4) Če so za pošiljko izdana vsa potrebna soglasja, uprava
osebi iz prvega odstavka tega člena dovoli, da pošiljko odpošlje, sama pa o tem
ustrezno obvesti pristojne organe morebitnih držav članic ali tretjih držav
tranzita in tretjo namembno državo in tretjo državo izvora. Pri tem se
uporabljajo določbe tretjega do petega odstavka 11. člena tega pravilnika; 
(5) Odgovorna oseba iz prvega odstavka tega člena v 15 dneh
od datuma prispetja uradno obvesti upravo na ustreznem razdelku Standardne
listine, da so radioaktivni odpadki ali izrabljeno gorivo dosegli namembni kraj
v tretji državi, in navede zadnjo carinarnico v Skupnosti, skozi katero je šla
pošiljka. 
(6) Uradnemu obvestilu mora priložiti izjavo ali potrdilo
prejemnika z navedbo, da so radioaktivni odpadki ali izrabljeno gorivo dosegli
pravi namembni kraj, in navedbo carinarnice vstopa v tretjo državo. 
(7) Uprava lahko odloči, da se pošiljka ne sme izvesti do
konca, če pogoji za pošiljko v skladu s tem pravilnikom niso več izpolnjeni ali
če niso skladni z dovoljenji ali soglasji, izdanimi v skladu s tem pravilnikom.
O tem uprava nemudoma obvesti pristojne organe države izvora. Stroške, ki
nastanejo kadar pošiljke ni mogoče ali ni dovoljeno izvesti do konca, krije
odgovorna oseba iz prvega odstavka tega člena. 
(8) Če v primeru tranzita radioaktivnih odpadkov in
izrabljenega goriva Republika Slovenija ni prva tranzitna država, pri odločanju
o izdaji soglasja uprava smiselno uporablja 15. člen tega pravilnika.
19. člen
(izvoz iz Skupnosti)
(1) Kadar se radioaktivni odpadki ali izrabljeno gorivo
izvažajo iz Republike Slovenije v tretjo državo, imetnik vloži vlogo za
pridobitev dovoljenja pri upravi. Pod pogoji iz drugega odstavka 7. člena tega
pravilnika se vloga lahko vloži za več kot eno pošiljko. 
(2) Uprava uradno obvesti pristojne organe namembne tretje
države o načrtovani pošiljki in prosi za njihovo soglasje ter pošlje vlogo iz
prejšnjega odstavka v soglasje pristojnim organom morebitnih držav članic
tranzita, pri tem pa smiselno uporablja določbe 8. in 9. člena tega pravilnika.
(3) Če so za pošiljko izdana vsa potrebna soglasja, uprava
imetniku dovoli, da pošiljko odpošlje, sama pa ustrezno obvesti na ustreznem
razdelku Standardne listine pristojne organe namembne tretje države in
morebitnih držav članic ali tretjih držav tranzita. Pri tem smiselno uporablja
določbe tretjega do petega odstavka 11. člena tega pravilnika. 
(4) Imetnik iz prvega odstavka tega člena mora v 15 dneh od
datuma prispetja uradno obvestiti upravo, da so radioaktivni odpadki ali
izrabljeno gorivo dosegli svoj namembni kraj v tretji državi, in navesti zadnjo
carinarnico v Skupnosti, skozi katero je šla pošiljka. Uradnemu obvestilu mora
priložiti izjavo ali potrdilo prejemnika z navedbo, da so radioaktivni odpadki
ali izrabljeno gorivo dosegli pravi namembni kraj, in navedbo carinarnice
vstopa v tretjo državo. 
(5) Republika Slovenija ali morebitna država članica tranzita
lahko odloči, da se pošiljka ne sme izvesti do konca, če pogoji za pošiljko v
skladu s tem pravilnikom niso več izpolnjeni ali če niso skladni z dovoljenji
ali soglasji, izdanimi v skladu z Direktivo 2006/117/Euratom. Taka država
članica tranzita o svoji odločitvi nemudoma obvesti upravo. Pri tem se smiselno
uporabljata drugi in tretji odstavek 16. člena tega pravilnika. 
(6) Če je pri izvozu radioaktivnih odpadkov in izrabljenega
goriva iz Skupnosti Republika Slovenija tranzitna država, pri odločanju o
izdaji soglasja uprava smiselno uporablja 15. člen tega pravilnika.
20. člen
(prepovedani izvozi)
(1) Uprava ne dovoli pošiljk: 
1.     
v namembne kraje južno od 60° južne zemljepisne širine; ali 
2.     
v državo, ki je pogodbenica Sporazuma o partnerstvu med članicami
skupine afriških, karibskih in pacifiških držav na eni strani ter Evropsko
skupnostjo in njenimi državami članicami na drugi (Sporazum AKP–ES iz
Cotonouja) in ki ni država članica, ne glede na 4. člen tega pravilnika; ali 
3.     
v tretjo državo, ki po njenem mnenju v skladu z merili iz drugega
odstavka tega člena nima upravnih in tehničnih zmogljivosti ter upravne
strukture za varno ravnanje z radioaktivnimi odpadki ali izrabljenim gorivom,
kot je navedeno v Skupni konvenciji o varnosti ravnanja z izrabljenim gorivom
in varnosti ravnanja z radioaktivnimi odpadki. Pri oblikovanju mnenja o tem
uprava ustrezno upošteva vse pomembne informacije iz drugih držav članic. S tem
v zvezi uprava vsako leto obvešča Komisijo in Svetovalni odbor, ustanovljen z
21. členom Direktive 2006/117/Euratom. 
(2) Pri ocenjevanju izpolnjevanja zahtev za izvoz po 3. točki
prejšnjega odstavka se upošteva Priporočilo Komisije z dne 4. decembra 2008 o
merilih za izvoz radioaktivnih odpadkov in izrabljenega goriva v tretje države
(UL L št. 338 z dne 17. 12. 2008, str. 69).
IV. STANDARDNA LISTINA IN POROČANJE
21. člen
(uporaba standardne listine)
(1) Standardna listina iz priloge tega pravilnika, ki vsebuje
seznam minimalnih zahtev za pravilno izpolnjeno vlogo, se uporablja za vse
pošiljke, ki jih ureja ta pravilnik. 
(2) Vse dodatne zahteve za dovolitev pošiljke se priložijo
Standardni listini. 
(3) Ne glede na morebitne spremne listine, ki se zahtevajo v
skladu z drugimi ustreznimi predpisi, spremlja vsako pošiljko, ki jo ureja ta
pravilnik, vključno s primeri, ko se dovoljenje na eni listini nanaša na več
kot eno pošiljko, izpolnjena standardna listina, vključno z razdelkom A-5
oziroma B-5. 
(4) Te listine so na voljo pristojnim organom države izvora
in namembne države ter morebitnih držav tranzita.
22. člen
(redna poročila)
Uprava mora poslati poročilo o izvajanju Direktive
2006/117/Euratom Komisiji najkasneje do 25. decembra 2011 in nato na vsaka tri
leta.
V. PREHODNE IN KONČNE DOLOČBE
23. člen
(dokončanje postopkov)
Postopki za pridobitev dovoljenj, ki do uveljavitve tega
pravilnika še niso bili dokončani, se dokončajo po dosedanjem predpisu.
24. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vnosu iz in iznosu v države članice Evropske unije ter uvozu in izvozu
radioaktivnih odpadkov (Uradni list RS, št. 60/04 in 80/05).
25. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-222/2008
Ljubljana, dne 16. marca 2009
EVA 2008-2511-0172
Karl Erjavec l.r. 
Minister 
za okolje in prostor

Priloga:
Standardna listina za nadzorovanje in kontrolo pošiljk radioaktivnih odpadkov
in izrabljenega goriva