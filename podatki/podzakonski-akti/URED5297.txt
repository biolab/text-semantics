I. SPLOŠNE DOLOČBE
1. člen
(vsebina)
(1) Ta uredba določa cestninske ceste
v Republiki Sloveniji, način določitve višine cestnine za uporabo cestninskih
cest in način njenega plačevanja ter nadzor nad izvajanjem te uredbe in
prekrške za njeno kršitev.
(2) Ta uredba določa tudi cestninske
razrede za plačilo cestnine za uporabo cestninskih cest za določen čas (z vinjetami),
obliko, vsebino, prodajno ceno in druge značilnosti vinjet, namestitev vinjet,
način njihove izdaje in uporabe, izdajo nove vinjete ter ureja druga vprašanja,
povezana s cestninjenjem z vinjetami.
(3) Ta uredba določa tudi način,
postopek in višino stroškov namestitve tehnične naprave, ki preprečuje nadaljnjo
vožnjo vozila.
2. člen
(pojmi)
(1) Izrazi, uporabljeni v tej uredbi,
imajo naslednji pomen:
1.    
»upravljavec« je pravna oseba, ki v skladu z Zakonom o družbi za
avtoceste v Republiki Sloveniji (Uradni list RS, št. 20/04 – uradno prečiščeno
besedilo in 45/08 – ZJC-C) upravlja določene cestninske ceste;
2.    
»cestninska cesta« je vsaka cesta, za uporabo katere je s to uredbo
določeno plačilo cestnine;
3.    
»vinjeta« je nalepka, ki dokazuje, da je bila za vozilo plačana cestnina
za uporabo cestninskih cest za določen čas;
4.    
»cestninski razred« je vrsta vozila ali skupine vozil, za katero se
določi višina cestnine;
5.    
»cestninska postaja« je mesto na cestninski cesti ali na uvozu oziroma
izvozu z nje, ki je opremljeno s potrebnimi napravami za cestninjenje;
6.    
»prevozna razdalja« je s to uredbo določena dolžina cestninske ceste ali
njenega odseka, za katerega se plačuje cestnina na izstopni cestninski postaji
pri zaprtem cestninskem sistemu oziroma na vstopno-izstopni cestninski postaji pri
odprtem cestninskem sistemu;
7.    
»višina vozila nad prvo osjo« je razdalja med podlago in najvišjo točko
vozila v ravnini, ki poteka pravokotno skozi simetralo osi prednjih koles;
8.    
»bivalno vozilo« je motorno vozilo, katerega največja dovoljena masa ne
presega 3.500 kg, s posebno nadgradnjo oziroma stalno opremo, ki omogoča prevoz
in prebivanje oseb, s priklopnim vozilom ali brez njega.
(2) Drugi izrazi, uporabljeni v tej
uredbi, imajo enak pomen, kakor ga imajo v zakonu, ki ureja javne ceste, in
zakonu, ki ureja varnost cestnega prometa.
3. člen
(cestninske ceste)
(1) Cestninske ceste, za katere se
plačuje cestnina po prevoženi razdalji, so v Republiki Sloveniji avtoceste in
hitre ceste, določene v prilogi 1, ki je sestavni del te uredbe, pri čemer se
za vsako cesto določijo tudi prevozne razdalje in cestninske postaje, na
katerih poteka cestninjenje.
(2) Cestninske ceste, za katere se
plačuje cestnina za določen čas njihove uporabe (v nadaljnjem besedilu: cestnina
za določen čas), so v Republiki Sloveniji vse avtoceste in hitre ceste, ki jih
upravlja in vzdržuje upravljavec cestninskih cest (v nadaljnjem besedilu:
upravljavec) ter so v ta namen posebej označene z obvestilno tablo, določeno v
prilogi 2, ki je sestavni del te uredbe.
(3) Cestninske ceste vključujejo tudi
vse cestne objekte na njih razen tistih, za katere se določi posebna cestnina.
(4) Od plačane cestnine se obračuna
davek na dodano vrednost v skladu s predpisi o davku na dodano vrednost.
4. člen
(oprostitve plačila cestnine)
(1) Cestnina se ne plača za:
-      
prevoze z vozili s prednostjo ter za vozila za spremstvo, vključno z
vozili v spremstvu,
-      
prevoze z vojaškimi vozili Slovenske vojske,
-      
prevoze s tujimi vojaškimi vozili, ki se opravljajo za potrebe izvajanja
nalog obrambe države, mednarodnih mirovnih sil in drugih obrambnih in
varnostnih nalog, če je tako določeno z mednarodnimi pogodbami,
-      
prevoze z vozili, ki se opravljajo za potrebe izvajanja nalog
humanitarne pomoči prizadetim v miru ali vojni, zaradi naravnih in drugih
nesreč ali oboroženih spopadov,
-      
prevoze z vozili, ki se opravljajo za potrebe dejavnosti vzdrževanja
cestninskih cest in za opravljanje dejavnosti pobiranja cestnine.
(2) Vozila s prednostjo in vozila za
spremstvo so tista vozila, ki so opremljena s posebnimi lučmi po predpisih o
varnosti cestnega prometa ali ki v skladu s temi predpisi uporabljajo posebne
svetlobne in zvočne signale pri izvajanju nujnih nalog.
(3) Vojaška vozila so tista vozila, ki
so označena s predpisanimi registrskimi tablicami za vozila Slovenske vojske.
(4) Prevozi s tujimi vojaškimi vozili,
ki se opravljajo za potrebe izvajanja nalog obrambe države, mednarodnih
mirovnih sil in drugih obrambnih in varnostnih nalog, so tisti prevozi, ki so
vnaprej napovedani s strani pristojnih organov, ter prevozi z vozili,
označenimi z oznakami mednarodnih organizacij, ki sodelujejo pri varovanju miru
ali za katera te organizacije izdajo ali potrdijo potni nalog.
(5) Prevozi z vozili, ki se opravljajo
za potrebe izvajanja nalog humanitarne pomoči prizadetim v miru ali vojni,
zaradi naravnih in drugih nesreč ali oboroženih spopadov, so prevozi na podlagi
pravilno izpolnjenega potnega naloga in pri mednarodnem prevozu blaga na
podlagi carinske deklaracije. Dokumenti morajo biti v izvirniku in se
sklicevati na označbe na registrski tablici vozila, za katero se oprostitev
obveznosti plačila cestnine uveljavlja.
(6) Prevozi z vozili za potrebe
dejavnosti rednega vzdrževanja cestninskih cest in prevozi za opravljanje
dejavnosti pobiranja cestnine so prevozi izvajalcev teh dejavnosti.
II. CESTNINJENJE GLEDE NA PREVOŽENO RAZDALJO
5. člen
(cestninski razredi)
Za vozila, za katera se ne plača cestnina
za določen čas, se plačuje cestnina glede na prevoženo razdaljo po cestninski
cesti. Z upoštevanjem vrste vozila in števila osi se ta vozila razvrščajo v
naslednje cestninske razrede:
-      
prvi cestninski razred: motorna vozila z dvema ali tremi osmi, katerih
največja dovoljena masa presega 3.500 kg, in skupine vozil z dvema ali tremi osmi, katerih največja dovoljena masa vlečnega vozila presega 3.500 kg;
-      
drugi cestninski razred: motorna vozila z več kakor tremi osmi, katerih
največja dovoljena masa presega 3.500 kg, in skupine vozil z več kakor tremi osmi, katerih največja dovoljena masa vlečnega vozila presega 3.500 kg.
6. člen
(višina cestnine)
Višino cestnine za posamezni odsek
cestninske ceste in posamezni cestninski razred določi upravljavec s cenikom, h
kateremu mora pridobiti soglasje Vlade Republike Slovenije (v nadaljnjem
besedilu: vlada).
7. člen
(cenik cestnine)
(1) Cenik cestnine za posamezne odseke
cestninskih cest in za posamezni cestninski razred določi upravljavec glede na
višino cestnine za posamezni cestninski razred in prevozne razdalje, določene v
prilogi 1 te uredbe. Cenik mora vsebovati tudi določbe o načinih plačevanja
cestnine, načinu cestninjenja, načinu evidentiranja plačil in nadzoru nad
vplačevanjem.
(2) Če je zaradi izvajanja
rekonstrukcijskih ali obnovitvenih del cestninska cesta z odprtim cestninskim
sistemom delno (eno smerno vozišče) ali popolnoma (obe smerni vozišči) zaprta
za promet, tako da je ta z enega ali obeh smernih vozišč preusmerjen na
vzporedne ceste, se cestnina med trajanjem te omejitve lahko zniža sorazmerno z
dolžino odseka smernega vozišča, ki je zaprto za promet. Začasno znižanje
cestnine določi upravljavec s cenikom znižane cestnine, ki ga objavi na
cestninski postaji, na kateri se plačuje cestnina za uporabo te ceste.
(3) Cenik cestnine, h kateremu je dala
soglasje vlada, se objavi v Uradnem listu Republike Slovenije.
8. člen
(način plačevanja cestnine)
(1) Cestnina glede na prevoženo
razdaljo se plačuje v gotovini in brezgotovinsko.
(2) Cestnina se gotovinsko plačuje pri
zaprtem cestninskem sistemu na izstopni cestninski postaji na podlagi dokumenta,
ki ga voznik prejme na vstopni cestninski postaji, in pri odprtem cestninskem
sistemu na vstopno-izstopni cestninski postaji.
(3) Voznik, ki na izstopni cestninski
postaji v zaprtem cestninskem sistemu ne predloži vstopne kartice, prevzete na
vstopni cestninski postaji, plača cestnino za prevozno razdaljo od najbolj
oddaljene vstopne cestninske postaje v tem sistemu.
(4) Pri gotovinskem plačevanju
cestnine mora upravljavec nerezidentom Republike Slovenije zagotoviti
plačevanje v tuji valuti, kar se podrobneje uredi v ceniku cestnine.
(5) Upravljavec lahko plačilo cestnine
zagotovi z naslednjimi brezgotovinskimi načini:
-      
s plačilnimi karticami;
-      
z elektronskimi mediji upravljavca;
-      
z elektronskim cestninjenjem brez ustavljanja vozila.
(6) Mesta nakupa elektronskih medijev
upravljavca in naprav za elektronsko cestninjenje mora upravljavec določiti v
ceniku cestnine.
(7) Voznik mora na vstopni cestninski
postaji v zaprtem cestninskem sistemu z elektronskim medijem ali napravo za
elektronsko cestninjenje evidentirati vstop tako, kakor je določeno z načinom
cestninjenja, evidentiranja in nadzora plačevanja cestnine ter s splošnimi
pogoji uporabe naprav za elektronsko cestninjenje. Voznik brez evidentiranega
vstopa plača na izstopni cestninski postaji cestnino za prevozno razdaljo od
najbolj oddaljene vstopne cestninske postaje v tem sistemu.
(8) Na posameznih manj pogosto uporabljanih
cestninskih postajah lahko upravljavec vzpostavi samo takšne načine plačevanja
cestnine, ki ne zahtevajo navzočnosti osebja upravljavca (samodejne cestninske
postaje). Takšne cestninske postaje in možni načini plačevanja cestnine na njih
se določijo v prilogi 1 te uredbe, na priključkih nanje pa morajo biti tudi
jasno označene.
(9) Pri brezgotovinskih oblikah
plačevanja cestnine lahko upravljavec priznava popust, ki mora biti sorazmeren
z zmanjšanjem administrativnih stroškov pri določeni obliki brezgotovinskega
plačevanja in ne sme presegati 13% višine cestnine brez popusta.
(10) Upravljavec mora z začetkom
veljavnosti cenika cestnine dele cenika, ki se nanašajo na višino cestnine za
posamezne odseke cestninske ceste, za uporabo katerih se cestnina plačuje na
posamezni cestninski postaji, objaviti tudi na vidnem mestu na tej postaji.
(11) Vozniki, ki izvajajo prevoze, za
katere se ne plača cestnina, ne smejo uporabljati prometnega pasu, ki je posebej
označen za elektronsko cestninjenje, razen če ni glede nadzora nad plačevanjem
cestnine v ceniku cestnine določeno drugače.
(12) Cenik iz 7. člena te uredbe mora
omogočati proračunskim uporabnikom plačevanje cestnine v rokih, ki jih določata
zakon, ki ureja javne finance, in zakon, ki ureja izvrševanje proračuna
Republike Slovenije.
III. CESTNINJENJE GLEDE NA DOLOČEN ČAS UPORABE CESTNINSKE
CESTE
9. člen
(cestninski razredi)
(1) Za uporabo cestninske ceste z
motornim vozilom, katerega največja dovoljena masa ne presega 3.500 kg, ne glede na največjo dovoljeno maso priklopnega vozila, se plača cestnina za uporabo
cestninskih cest za določen čas.
(2) Vozila iz prejšnjega odstavka se
razvrščajo v tri cestninske razrede, in sicer:
-      
prvi cestninski razred: enosledna motorna vozila s priklopnim vozilom
ali brez njega;
-      
drugi cestninski razred A: bivalna vozila in dvosledna motorna vozila z
višino vozila nad prvo osjo do 1,30 m, katerih največja dovoljena masa ne
presega 3.500 kg, s priklopnim vozilom ali brez njega;
-      
drugi cestninski razred B: dvosledna motorna vozila z višino vozila nad
prvo osjo 1,30 m ali več, katerih največja dovoljena masa ne presega 3.500 kg,
s priklopnim vozilom ali brez njega.
10. člen
(prodajna cena vinjet)
(1) Prodajne cene vinjet, ki vključujejo
davek na dodano vrednost, znašajo:
-      
letna vinjeta za prvi cestninski razred 55,00 eurov, za drugi cestninski
razred A 110,00 eurov in za drugi cestninski razred B 220,00 eurov;
-      
polletna vinjeta za prvi cestninski razred 30,00 eurov;
-      
mesečna vinjeta za drugi cestninski razred A 30,00 eurov in za drugi cestninski
razred B 60,00 eurov;
-      
tedenska vinjeta za prvi cestninski razred 7,50 eura, za drugi
cestninski razred A 15,00 eurov in za drugi cestninski razred B 30,00 eurov.
(2) Vinjete iz prejšnjega odstavka z
oznako naslednjega koledarskega leta se začnejo prodajati in uporabljati s
1. decembrom tekočega leta. Z istim dnem preneha prodaja vinjet z oznako
tekočega koledarskega leta.
(3) Proračunski uporabniki plačujejo
vinjete v rokih, ki jih določata zakon, ki ureja javne finance, in zakon, ki
ureja izvrševanje proračuna Republike Slovenije.
11. člen
(oblika vinjete)
(1) Vinjeta je pravokotne oblike
dimenzij 77 mm x 85 mm in sestavljena iz zgornjega dela, ki se nalepi na
vozilo, in spodnjega dela, ki velja kot potrdilo o nakupu vinjete – kupon.
Cestninski zavezanec hrani kupon za čas veljavnosti vinjete.
(2) Na prednji strani vinjete (ki je
vidna, ko je vinjeta nalepljena na vetrobransko steklo, in ki je za vsako
koledarsko leto drugačne barve) so naslednji podatki:
a)  na zgornjem delu:
-     oznaka
koledarskega leta in obdobja veljavnosti (mesecev, dni), pri čemer ima vinjeta,
razen letne vinjete, za natančno določitev roka njene veljavnosti 12 kvadratkov
z rimsko oznako za mesece koledarskega leta in dodaten kvadratek z oznako
XII/predhodnje koledarsko leto ter 31 kvadratkov za označevanje koledarskih
dni,
-     hologramski
obroč s piktogramom, katerega obliko določi upravljavec,
-     serijska
številka vinjete,
-     napis
»REPUBLIKA SLOVENIJA«;
b)  na spodnjem delu – kuponu:
-    napis »REPUBLIKA
SLOVENIJA«,
-    navedba, za
katere ceste je obvezna uporaba vinjete,
-    veljavnost
vinjete v slovenskem in angleškem jeziku,
-    navodilo glede
shranjevanja kupona v slovenskem in angleškem jeziku,
-    pomanjšan
piktogram z zgornjega dela vinjete.
(3) Na hrbtni strani vinjete so
naslednji podatki:
a)  na zgornjem delu:
-    telefonska
številka cestninskega uporabniškega središča,
-    navodilo za
nameščanje vinjete na vozilo v slovenskem in angleškem jeziku,
-    skica z
označenimi možnostmi nameščanja vinjete,
-    opozorilo o
neprenosljivosti vinjete v slovenskem in angleškem jeziku;
b)  na spodnjem delu – kuponu:
-    črtna koda,
-    pomanjšan
piktogram avtomobila oziroma motornega kolesa,
-    firma in sedež
upravljavca,
-    ponovljena
serijska številka vinjete.
(4) Material za izdelavo vinjete in
tisk na cestninski nalepki morata biti takšna, da je ob normalnem ravnanju z
njo zagotovljena njena uporabnost za obdobje veljavnosti.
(5) Vinjeta mora imeti najmanj
naslednje zaščitne elemente:
-      
obroč s hologramsko folijo z vgraviranim 3D-motivom (hologram lahko
izdela le tiskarna s certifikatom),
-      
serijsko številko na vinjeti in kuponu,
-      
varnostne zaseke, ki preprečujejo odstranitev vinjete brez poškodb,
-      
najmanj dvakrat dvoslojni napis v barvi, ki povzroči, da se pri
odstranitvi pojavi napis »NEVELJAVNO«.
(6) Natančnejšo specifikacijo
materiala, iz katerega je izdelana vinjeta, njegove mehanične in kemične
lastnosti, barvo in natančnejšo razporeditev posameznih elementov na vinjeti
določi upravljavec.
(7) Rok veljavnosti vinjete, razen
letne vinjete, se določi tako, da se ob prodaji le-te z ustreznim luknjačem
preluknja oznaka dneva in meseca nakupa. Če na vinjeti ni ustrezno označenega
dneva nakupa, se šteje, da je neveljavna oziroma da cestninski zavezanec ni
plačal cestnine.
(8) Prodajalci na prodajnih mestih
morajo za označitev roka veljavnosti vinjete uporabljati opremo po
specifikaciji proizvajalca nalepke. Opremo zagotovi upravljavec.
12. člen
(namestitev vinjete)
(1) Cestninski zavezanec mora pred
vstopom na cestninsko cesto poskrbeti za predpisano namestitev veljavne vinjete
za cestninski razred, v katerega sodi njegovo vozilo.
(2) Po odstranitvi zaščitne folije je
treba vinjeto nepoškodovano in z originalnim lepilom na njej namestiti na notranjem
robu vetrobranskega stekla, tako da je jasno vidna od zunaj (ne sme se npr.
namestiti na mesto, kjer je to steklo zatemnjeno). Pri nameščanju se upoštevajo
tudi priporočila na hrbtni strani vinjete.
(3) Vinjete ni dovoljeno nameščati na
stranska stekla vozila.
(4) Če vinjeta ni nalepljena na vozilu
na predpisani način, se šteje, da je neveljavna oziroma da cestninski zavezanec
ni plačal cestnine.
(5) Zaradi varnosti v prometu ter
zagotavljanja učinkovite in uporabniku prijazne kontrole plačevanja cestnin se
morajo pred namestitvijo nove veljavne vinjete z vetrobranskega stekla
odstraniti prej nameščene oziroma neveljavne vinjete.
(6) Na motornih kolesih se vinjete
namestijo na vidni del motornega kolesa, ki ga ni mogoče odstraniti ali pa je
to mogoče le z večjim naporom (npr. na vetrobranski ščitnik, rezervoar za
gorivo, zunanjo stran vilic prednjega kolesa ipd.).
13. člen
(odstranjevanje in ponovno nameščanje
vinjete)
Prepovedani sta odstranitev in ponovna
namestitev sicer veljavne vinjete ali uporaba kemičnih sredstev na vinjeti
oziroma drugi posegi na njenem originalnem lepilu, katerih namen je preprečiti
samouničenje vinjete ob odstranitvi. V teh primerih vinjeta ne velja kot dokaz
o plačilu cestnine oziroma se šteje, da cestninski zavezanec ni plačal
cestnine.
14. člen
(uporaba vinjete na vozilih, na katera se
ne da namestiti, in vozilih s kovinskimi preizkusnimi registrskimi tablicami)
(1) Cestninski zavezanci, ki uporabljajo
vozila brez vetrobranskega stekla, lahko uporabljajo vinjeto, ne da bi jo
namestili na vozilo. Enako velja za vozila, za katera je proizvajalec izdal
tehnično potrdilo, da se na njihovo vetrobransko steklo vinjeta ne sme
nalepiti.
(2) Cestninski zavezanec mora imeti v
primerih iz prejšnjega odstavka poleg vinjete v vozilu tudi izvirnik potrdila o
nakupu vinjete, ki ga je izdal upravljavec. Na potrdilu mora biti vpisana
registrska številka vozila, za katero je bila vinjeta kupljena.
(3) Proizvajalci vozil in znanstvene
institucije, ki opravljajo testiranje vozil in imajo dovoljenje upravne enote
za uporabo kovinskih preizkusnih tablic, lahko uporabljajo vinjeto, ne da bi jo
namestili na vozilo.
(4) Cestninski zavezanec mora imeti v
primeru iz prejšnjega odstavka poleg vinjete v vozilu tudi izvirnik potrdila,
ki ga je izdal upravljavec. Na potrdilu mora biti vpisana registrska številka
vozila in serijska številka vinjete.
15. člen
(izdaja nadomestne vinjete)
(1) Cestninski zavezanec lahko v
naslednjih primerih zahteva od upravljavca, da mu izda novo (nadomestno)
vinjeto za isto obdobje, za katero je veljala izdana in prej nameščena vinjeta:
-      
če je vetrobransko steklo, na katero je bila nameščena vinjeta, uničeno
ali zamenjano,
-      
če je del enoslednega vozila, na katerem je bila nameščena vinjeta,
uničen ali zamenjan,
-      
če je bilo vozilo oddano v razgradnjo in na podlagi predpisanega
potrdila o uničenju odjavljeno iz evidence registriranih vozil,
-      
če je bilo vozilo, vetrobransko steklo ali del enoslednega vozila zamenjan
v garancijskem roku.
(2) Cestninski zavezanec mora vlogi za
izdajo nove (nadomestne) vinjete priložiti naslednja dokazila:
-      
kopijo računa za zamenjavo vetrobranskega stekla, ki ga je izdala
delavnica, v kateri je bilo popravilo opravljeno, in odstranjeno vinjeto, v
primeru iz prve alinee prejšnjega odstavka,
-      
kopijo računa za zamenjavo dela enoslednega vozila, ki ga je izdala
delavnica, v kateri je bilo popravilo opravljeno, in odstranjeno vinjeto, v
primeru iz druge alinee prejšnjega odstavka,
-      
odstranjeno vinjeto, v primeru iz tretje alinee prejšnjega odstavka.
Podatek, da je bilo vozilo odjavljeno iz evidence registriranih vozil zaradi
njegove razgradnje, pridobi upravljavec cestninskih cest neposredno z vpogledom
v evidenco registriranih vozil,
-      
kopijo dokumenta prodajalca ali delavnice, ki je opravila zamenjavo
vozila, vetrobranskega stekla ali dela enoslednega vozila v garancijskem roku,
in odstranjeno vinjeto, v primeru iz četrte alinee prejšnjega odstavka.
(3) Pri odstranjeni vinjeti, razen
letni vinjeti, mora biti poleg obdobja razviden tudi rok njene veljavnosti, v
nasprotnem primeru je treba priložiti račun o njenem nakupu.
(4) V primerih iz prvega odstavka tega
člena lahko cestninski zavezanec tudi sam kupi novo (nadomestno) letno vinjeto
ali polletno vinjeto za enosledno vozilo. Cestninski zavezanec z vlogo in
dokazili iz drugega odstavka tega člena, ki jim mora priložiti še kupon in
račun o nakupu nove (nadomestne) letne ali polletne vinjete, zahteva od
upravljavca povračilo vrednosti nakupa nadomestne vinjete. Do vračila vrednosti
letne vinjete je upravičen samo v primeru, da njej nadomestno vinjeto kupi pred
začetkom veljavnosti letne vinjete za naslednje koledarsko leto. Za polletno
vinjeto, za katero je ob njenem nakupu cestninski zavezanec določil novo
obdobje veljavnosti, je upravičen do sorazmernega vračila vrednosti za čas do
izteka veljavnosti nadomeščene oziroma uničene vinjete.
(5) Vlogo za izdajo nadomestne vinjete
ali za povračilo vrednosti nakupa nadomestne letne oziroma polletne vinjete
mora cestninski zavezanec vložiti najkasneje v 30 dneh od izpolnitve pogojev za
uveljavljanje upravičenj po tem členu uredbe in ob pogoju, da je cestninski
zavezanec kupil nadomestno vinjeto za tekoče koledarsko leto pred začetkom
veljavnosti letne vinjete za naslednje koledarsko leto.
16. člen
(postopek in način namestitve tehnične
naprave na vozilo)
(1) Namestitev in odstranitev tehnične
naprave, ki preprečuje nadaljnjo vožnjo (v nadaljnjem besedilu: lisice), izvaja
cestninski nadzornik.
(2) Lisice se lahko namestijo le na
vozilo, ki je ustavljeno tako, da ne ovira ali ogroža drugih udeležencev v
cestnem prometu, ter, če je le mogoče, na sprednje levo kolo vozila in v skladu
z navodili proizvajalca lisic.
(3) Ob odsotnosti cestninskega
zavezanca mora cestninski nadzornik na steklo voznikovih vrat oziroma na
vetrobransko steklo pred voznikovim sedežem ali na drugo primerno in dobro
vidno mesto na vozilu prilepiti pisno opozorilo za tega zavezanca, da so na
vozilu nameščene lisice. S tem opozorilom je voznik obveščen o postopku
odstranitve lisic ter o plačilu stroškov njihove namestitve in odstranitve.
(4) Vozila, na katero so nameščene
lisice, cestninski zavezanec ne sme odpeljati ali premikati, dokler niso odstranjene.
(5) Cestninski nadzornik mora vsako
vozilo, na katero se namestijo lisice, fotografirati in napisati zapisnik o
stanju vozila.
(6) Če je zaradi namestitve ali
odstranitve lisic vozilo poškodovano, mora upravljavec poravnati nastalo škodo
njegovemu lastniku.
(7) Stroški namestitve in odstranitve
lisic se plačajo upravljavcu cestninskih cest.
(8) Cestninski nadzornik mora z vozila
odstraniti lisice takoj ali najpozneje v dveh urah po predložitvi dokazila o
plačilu stroškov namestitve in odstranitve lisic ter dokazila o nakupu vinjete.
(9) Za odstranitev lisic, ki jo opravi
nepooblaščena oseba, in za njihovo namerno poškodovanje, uničenje ali odtujitev
se zaračuna odškodnina v višini njihove dvakratne nabavne vrednosti, ki jo
upravljavec objavi v ceniku cestnine. Odškodnino mora plačati lastnik ali
najemnik vozila, na katero so bile nameščene lisice.
(10) Višina stroškov namestitve in
odstranitve lisic znaša 50 eurov.
17. člen
(preusmeritev prometa na cestninsko cesto)
(1) Če je zaradi izvajanja
rekonstrukcijskih ali obnovitvenih del ali drugih razlogov (npr. javna
prireditev) delno ali popolnoma zaprta vzporedna cesta in je promet preusmerjen
na cestninsko cesto, ni potrebno uporabljati vinjete na odseku, ki velja kot
obvoz.
(2) Vozila, ki uporabljajo cestninske
ceste zaradi obvoza in nimajo vinjet, morajo le-te zapustiti na prvem odprtem
izvozu.
IV. NADZOR IN KAZENSKE DOLOČBE
18. člen
(nadzor)
(1) Nadzor nad izvajanjem te uredbe
opravljajo cestninski nadzorniki, inšpektorji Prometnega inšpektorata Republike
Slovenije in Carinska uprava Republike Slovenije. Nadzor nad uporabo vinjet
opravlja tudi policija.
(2) Nadzor nad določanjem cenika
cestnine in zaračunavanjem cestnine opravljajo inšpektorji Prometnega inšpektorata
Republike Slovenije in inšpektorji Tržnega inšpektorata Republike Slovenije.
19. člen
(prekrški)
(1) Z globo od 4.000 do 20.000 eurov
se kaznuje upravljavec, če:
-      
zaračunava cestnino v nasprotju z veljavnim cenikom cestnine ali ne
pridobi soglasja vlade k ceniku cestnine pred objavo le-tega (6. člen);
-      
ne objavi cenika cestnine (tretji odstavek 7. člena in deseti odstavek
8. člena).
(2) Z globo od 400 do 2.000 eurov se
kaznuje tudi odgovorna oseba upravljavca, ki stori prekršek iz prejšnjega
odstavka.
(3) Z globo od 4.000 do 30.000 eurov
se kaznuje pravna oseba ali samostojni podjetnik posameznik, ki pobira cestnino
na javni cesti, ki ni določena s predpisom vlade kot cestninska cesta.
(4) Z globo od 400 do 2.000 eurov se
kaznuje odgovorna oseba pravne osebe ali samostojnega podjetnika posameznika,
ki stori prekršek iz prejšnjega odstavka.
(5) Z globo od 300 do 800 eurov se za
prekršek kaznuje voznik, če:
-      
na izstopni cestninski postaji ne izkaže evidentirane vstopne cestninske
postaje in zavrne plačilo cestnine za prevozno razdaljo od najbolj oddaljene
vstopne cestninske postaje (tretji in sedmi odstavek 8. člena);
-      
prevozi cestninsko postajo v nasprotju z enajstim odstavkom 8. člena te
uredbe;
-      
v vozilu iz 14. člena te uredbe nima vinjete in pisnega potrdila o
nakupu vinjete, ki ga je izdal upravljavec (drugi odstavek 14. člena);
-      
v vozilu nima vinjete in pisnega potrdila upravljavca z vpisano
registrsko številko vozila in serijsko številko vinjete (četrti odstavek 14.
člena).

Priloga
1: Cestninske ceste in njihovi odseki, cestninske postaje in prevozne razdalje
Priloga
2: Oznake

Uredba o cestninskih cestah in cestnini
(Uradni list RS, št. 109/09)
vsebuje naslednji končni določbi: 
»V. KONČNI DOLOČBI
20. člen
(prenehanje
veljavnosti)
Z dnem uveljavitve te uredbe preneha
veljati Uredba o cestninskih cestah in cestnini (Uradni list RS, št. 62/08,
64/08, 70/08, 78/08, 103/08 in 46/09).
21. člen
(začetek
veljavnosti)
Ta uredba začne veljati trideseti dan po
objavi v Uradnem listu Republike Slovenije.«.

Uredba o spremembi Uredbe o cestninskih cestah
in cestnini (Uradni list RS, št. 51/10) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne z dnem
predaje odseka dolenjskega kraka avtoceste do Pluske mimo Trebnjega do
Hrastja.«.

Uredba spremembah Uredbe o cestninskih cestah
in cestnini (Uradni list RS, št. 71/11) vsebuje naslednjo končno določbo:
»2. člen
Ta uredba začne veljati osmi dan po objavi
v Uradnem listu Republike Slovenije.«.

Uredba spremembah in dopolnitvah Uredbe o
cestninskih cestah in cestnini (Uradni list RS, št. 76/13) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. decembra
2013, razen 4. člena te uredbe, ki se začne uporabljati 1. oktobra 2013.«.

Uredba spremembah Uredbe o cestninskih cestah
in cestnini (Uradni list RS, št. 79/14)
vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. decembra
2014.«.