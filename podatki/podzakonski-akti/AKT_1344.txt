1. člen
(vsebina splošnega akta)
Ta splošni akt določa način upoštevanja meril, po katerih
Agencija za komunikacijska omrežja in storitve Republike Slovenije (v
nadaljnjem besedilu: agencija) odloča o cenovnih opcijah ali paketih za
potrošnike z nizkimi dohodki oziroma posebnimi potrebami, tako da jim omogoči
dostop do storitev iz drugega odstavka 166. člena
Zakona o elektronskih komunikacijah (Uradni list RS, št. 130/22 in 18/23 – ZDU-1O; v nadaljnjem besedilu: zakon).
2. člen
(sprememba maloprodajnih cen dostopa do govorne
komunikacijske storitve in širokopasovnega dostopa do interneta)
(1) Agencija pri
izračunu spremembe maloprodajnih cen dostopa do govorne komunikacijske storitve
in širokopasovnega dostopa do interneta upošteva indeks maloprodajnih cen teh
storitev na dan 31. decembra vsakega
koledarskega leta. Agencija upošteva parametre navedenih storitev
(npr. prenosno hitrost), kot so bili v veljavi na dan 31. decembra vsakega koledarskega leta.
(2) Agencija upošteva
podatke o spremembah maloprodajnih cen dostopa do govorne komunikacijske
storitve in širokopasovnega dostopa do interneta, kot jih objavlja Statistični
urad Republike Slovenije na svoji spletni strani, in sicer za:
1.     
fiksno telefonijo,
2.     
dostop do interneta,
3.     
paketne telekomunikacijske storitve.
(3) Agencija pri
izračunu spremembe maloprodajnih cen dostopa do govorne komunikacijske storitve
upošteva podatke o spremembi maloprodajnih cen za fiksno telefonijo, kot jih
objavlja Statistični urad Republike Slovenije na svoji spletni strani.
(4) Agencija pri
izračunu spremembe maloprodajnih cen širokopasovnega dostopa do interneta
upošteva aritmetično sredino med povprečnim indeksom cen, kot ga objavlja
Statistični urad Republike Slovenije na svoji spletni strani za dostop do
interneta in paketne telekomunikacijske storitve ter spremembo povprečja maloprodajnih
cen za širokopasovni dostop do interneta in pakete, ki vsebujejo širokopasovni
dostop do interneta. Pri tem agencija za širokopasovni dostop do interneta in
pakete, ki vsebujejo širokopasovni dostop do interneta, upošteva podatke o
spremembi maloprodajnih cen, ki jih pridobi na podlagi rednih letnih analiz
produktov in storitev na maloprodajnem trgu širokopasovnega dostopa.
(5) Pri izračunu
indeksa maloprodajnih cen storitev agencija uporabi uteži za izračun indeksa
maloprodajnih cen dostopa do govorne komunikacijske storitve in širokopasovnega
dostopa do interneta, kot jih objavlja Statistični urad Republike Slovenije na
svoji spletni strani.
3. člen
(povprečna mesečna plača)
Agencija kot povprečno mesečno plačo v Republiki Sloveniji
upošteva povprečno mesečno neto plačo za preteklo koledarsko leto, kot jo
objavlja Statistični urad Republike Slovenije na svoji spletni strani.
4. člen
(indeks življenjskih stroškov)
Agencija kot indeks življenjskih stroškov v Republiki
Sloveniji upošteva povprečni letni indeks cen življenjskih potrebščin za mesec
december preteklega leta, kot ga objavlja Statistični urad Republike Slovenije
na svoji spletni strani.
5. člen
(upoštevanje in izpolnjevanje meril)
(1) Agencija na podlagi
spremembe maloprodajnih cen storitev iz 2. člena
tega splošnega akta in na podlagi povprečne mesečne plače iz 3. člena tega splošnega akta ugotovi, ali je bila
sprememba maloprodajnih cen dostopa do govorne komunikacijske storitve in
širokopasovnega dostopa do interneta v povprečju ali posamično za več kot pet
odstotnih točk višja od spremembe povprečne mesečne plače tekočega leta v
primerjavi s prejšnjim letom.
(2) Agencija na podlagi
spremembe maloprodajnih cen storitev iz 2. člena
tega splošnega akta in indeksa življenjskih stroškov iz 4. člena tega splošnega akta ugotovi, ali je bila
sprememba cen dostopa do govorne komunikacijske storitve in širokopasovnega
dostopa do interneta v povprečju ali posamično višja za več kot pet odstotnih
točk od indeksa življenjskih stroškov v istem obdobju.
(3) Agencija ugotavlja
izpolnjevanje meril na podlagi zakona in tega splošnega akta enkrat letno.
6. člen
(dostop do univerzalnega imenika in univerzalne imeniške
službe)
(1) Agencija ob
vsakokratni izdaji odločbe o imenovanju izvajalca dostopa do univerzalnega
imenika in univerzalne imeniške službe ali ob izdaji delne odločbe o spremembi
cen izvajanja storitve dostopa do univerzalnega imenika in univerzalne imeniške
službe smiselno upošteva merila iz prvega in drugega odstavka 5. člena tega splošnega akta. V primeru, da je od
predzadnje spremembe cen minilo več kot eno leto, agencija preračuna spremembo
cen na letno raven.
(2) Če agencija ne
določi cen dostopa do univerzalnega imenika in univerzalne imeniške službe, je
ponudnik dostopa do univerzalnega imenika in univerzalne imeniške službe dolžan
poročati o povprečnih cenah storitve dostopa do univerzalnega imenika in
univerzalne imeniške službe do 31. marca tekočega leta za preteklo leto.
PREHODNA IN KONČNA DOLOČBA
7. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o načinu upoštevanja meril glede nudenja cenovnih opcij in za
določitev paketov za potrošnike z nizkimi dohodki oziroma s posebnimi potrebami
v okviru zagotavljanja univerzalne storitve (Uradni list RS, št. 62/13 in 130/22 – ZEKom-2).
8. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-40/2022/6 
Ljubljana, dne 10. maja 2023 
EVA 2023-3150-0023
Mag. Mark Pohar
v. d. direktorja