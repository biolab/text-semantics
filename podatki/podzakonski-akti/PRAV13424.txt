1. člen
Ta pravilnik določa kriterije za izkazovanje pomembnejših
dosežkov delovanja nevladne organizacije, na podlagi katerih se nevladni
organizaciji, ki deluje na področju prometa in energije, podeli status nevladne
organizacije v javnem interesu.
2. člen
Za pomembnejši dosežek delovanja nevladne organizacije se
šteje dosežek, ki presega interese članov nevladne organizacije in je splošno
koristen, nevladna organizacija pa deluje na področjih, ki so kot pomembna
opredeljena v strateških dokumentih Republike Slovenije (npr. resolucije,
programi).
3. člen
Nevladna organizacija izkaže pomembnejše dosežke svojega
delovanja na področju prometa, če izpolnjuje vsaj štiri od naslednjih
kriterijev:
-       
aktivno sodelovanje pri razvoju področja prometa, na katerem nevladna
organizacija deluje, s tem da nevladna organizacija širi strokovno znanje z
izobraževanjem, usposabljanjem, seminarji ali delavnicami, razvija ali izvaja
programe razvoja področja oziroma prispeva k razvoju področja na drug
primerljiv način;
-       
dopolnjevanje in razvijanje novih ali premalo izpostavljenih vsebin,
povezanih s področjem prometa, na katerem nevladna organizacija deluje;
-       
spodbujanje trajnostnega razvoja na področju prometa, na katerem
nevladna organizacija deluje;
-       
izvajanje promocijskih aktivnosti na področju prometa;
-       
vzpodbujanje aktivnosti in dialoga med pristojnimi organi in
organizacijami za čim uspešnejše reševanje vprašanj na področju prometa, na
katerem nevladna organizacija deluje;
-       
aktivno sodelovanje pri oblikovanju državnih ukrepov ali ukrepov
samoupravne lokalne skupnosti in predlaganje sprejema predpisov in ukrepov na
področju prometa, na katerem nevladna organizacija deluje;
-       
izvajanje dejavnosti na področju prometa, ki so po kakovosti ali namenu
primerljive z dejavnostjo javnih zavodov, oziroma dejavnosti, ki dopolnjujejo
mrežo javnih zavodov po vsebini dela ali načinu delovanja;
-       
izvajanje strokovnega svetovanja civilni družbi na področju prometa, na
katerem nevladna organizacija deluje;
-       
izdajanje strokovne literature, publikacij ali drugih strokovnih objav v
medijih na področju prometa, na katerem nevladna organizacija deluje.
4. člen
Društvo izkaže pomembnejše dosežke svojega delovanja na
področju energije glede zagotavljanja varne, zanesljive in kakovostne oskrbe
energije, če izpolnjuje vsaj štiri od naslednjih kriterijev:
-       
dopolnjevanje in razvijanje novih ali premalo izpostavljenih vsebin,
povezanih s področjem energije in energetike;
-       
spodbujanje trajnostnega razvoja in učinkovite rabe energije (URE);
-       
izvajanje promocijskih aktivnosti za podporo obnovljivim virom energije
(OVE);
-       
spodbujanje aktivnosti in dialoga med pristojnimi organi in
organizacijami za čim uspešnejše reševanje vprašanj na področju energije;
-       
aktivno sodelovanje pri oblikovanju državnih ukrepov ali ukrepov
samoupravnih lokalnih skupnosti in predlaganje sprejema predpisov in ukrepov na
področju energije;
-       
izvajanje strokovnega svetovanja civilni družbi na področju energije ali
energetike, na katerem društvo deluje;
-       
izdajanje strokovne literature, publikacij ali drugih strokovnih objav v
medijih na področju energije.
KONČNI DOLOČBI
5. člen
Z dnem uveljavitve tega pravilnika se prenehata uporabljati Pravilnik
o določitvi kriterijev za izkazovanje pomembnejših dosežkov delovanja društva
za podelitev statusa društva v javnem interesu na področju prometa, energije in
prostora (Uradni list RS, št. 35/14 in 4/17) in Pravilnik o določitvi
kriterijev za izkazovanje pomembnejših dosežkov delovanja društva za podelitev
statusa društva v javnem interesu na področju prometa in energije (Uradni list
RS, št. 4/17).
6. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-95/2018/24
Ljubljana, dne 26. junija 2018
EVA 2018-2430-0022
dr. Peter Gašperšič l.r.
Minister
za infrastrukturo