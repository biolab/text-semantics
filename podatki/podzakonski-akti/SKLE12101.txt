1. člen
Pri nalezljivi bolezni COVID-19 se uporabijo ukrepi, ki jih
Zakon o nalezljivih boleznih (Uradni list RS, št. 33/06 – uradno prečiščeno
besedilo in 49/20 – ZIUZEOP) določa za kugo ali virusno hemoragično mrzlico po
povzročiteljih iz 1. skupine nalezljivih bolezni iz 1. člena Pravilnika o
prijavi nalezljivih bolezni in posebnih ukrepih za njihovo preprečevanje in
obvladovanje (Uradni list RS, št. 16/99 in 58/17).
2. člen
Z dnem uveljavitve tega sklepa preneha veljati Sklep o
uporabi ukrepov, ki jih določa Zakon o nalezljivih boleznih, pri epidemiji
COVID-19 (Uradni list RS, št. 23/20).
3. člen
Vsi akti in ukrepi, ki jih je v času razglašene epidemije
zaradi nalezljive bolezni COVID-19 sprejela vlada in do 1. 6. 2020
niso bili odpravljeni, veljajo še naprej do njihove spremembe ali preklica.
4. člen
Navodila in priporočila Nacionalnega inštituta za javno
zdravje, ki jih posamični vladni akti ali ukrepi, sprejeti za zajezitev
epidemije zaradi nalezljive bolezni COVID-19, navajajo kot pogoj za sprostitev
oziroma opravljanje določene dejavnosti, ostajajo kot obvezna v veljavi še
naprej do njihove spremembe ali preklica. Tako v veljavi ostajajo vsi
predpisani higienski ukrepi, med drugim tudi obvezno nošenje zaščitnih mask, in
sicer:
-       
v zaprtih javnih prostorih, kjer je medsebojna razdalja manjša od 1,5
metra,
-       
v javnih prevoznih sredstvih,
-       
pri osebah z respiratornimi obolenji,
-       
pri zaposlenih v zdravstvenih ustanovah glede na stopnjo
izpostavljenosti,
-       
pri zaposlenih v vseh domovih za ostarele in vzgojno varstvenih zavodih
za osebe s posebnimi potrebami,
-       
pri obiskovalcih zdravstvenih ustanov, domov za ostarele in vzgojno
varstvenih zavodih za osebe s posebnimi potrebami.
5. člen
Ta sklep začne veljati naslednji dan po objavi v Uradnem
listu Republike Slovenije, uporablja pa se od 1. junija 2020.
Št. 00725-28/2020
Ljubljana, dne 29. maja 2020
EVA 2020-2711-0057
Vlada Republike Slovenije
Janez Janša
predsednik