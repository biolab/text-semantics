1. SPLOŠNE DOLOČBE
1. člen
(vsebina sklepa)
(1) Ta sklep določa:
-       
podrobnejša merila za presojo primernosti bodočega kvalificiranega
imetnika;
-       
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža;
-       
podrobnejšo vsebino, način in rok pošiljanja obvestil kvalificiranega
imetnika Agenciji za zavarovalni nadzor.
(2) Kadar se ta sklep sklicuje na določbe drugih zakonov
ali drugih predpisov, se te določbe uporabljajo v njihovem vsakokrat veljavnem
besedilu.
(3) Pojem zavarovalnica se uporablja za zavarovalnice in
za pozavarovalnice iz 8. člena Zakona o zavarovalništvu (Uradni list RS, št.
93/15; v nadaljnjem besedilu: ZZavar-1).
2. MERILA ZA PRESOJO PRIMERNOSTI BODOČEGA
KVALIFICIRANEGA IMETNIKA
2. člen
(ugled bodočega kvalificiranega imetnika)
(1) Bodoči kvalificirani imetnik in člani njegovega
poslovodstva morajo imeti dobro ime.
(2) Šteje se, če se ne izkaže drugače, da bodoči
kvalificirani imetnik oziroma katerikoli od članov njegovega poslovodstva nima
dobrega imena, zlasti če:
-       
je bil pravnomočno obsojen zaradi kaznivega dejanja in obsodba še ni
bila izbrisana;
-       
je bil pravnomočno spoznan za odgovornega za prekršek zaradi kršitve
veljavnih predpisov s področja delovanja gospodarskih družb, predpisov s področja,
ki urejajo preprečevanje pranja denarja in financiranja terorizma, predpisov s
področja, ki urejajo zavarovalništvo, bančništvo ali trg drugih finančnih
instrumentov ter drugih predpisov, ki so povezani z dejavnostjo bodočega
kvalificiranega imetnika ali dejavnostjo zavarovalnice, v kateri bo pridobil
kvalificiran delež in prekršek še ni bil izbrisan;
-       
je opravljal vodstvene ali, nadzorne funkcije ali funkcije ključnih oseb
oziroma je bil pomemben imetnik deleža v posamezni družbi v dvanajstih mesecih
pred začetkom postopkov zaradi insolventnosti ali postopkov prisilnega
prenehanja te družbe, kot jih določa zakon, ki ureja finančno poslovanje,
postopke zaradi insolventnosti in prisilno prenehanje ter so bili ti postopki
začeti v zadnjih petih letih pred vložitvijo zahteve;
-       
je bil nad njim začet postopek osebnega stečaja in od zaključka
stečajnega postopka ter do vložitve zahteve ni preteklo več kot tri leta;
-       
iz njegovega dela ali poslovanja izhaja, da ne deluje v skladu z načeli
in pravili dobre poslovne prakse oziroma ne spoštuje pravil poslovne etike;
-       
je bil odpoklican s funkcije člana uprave ali izvršnega direktorja ali
člana nadzornega sveta ali člana upravnega odbora ali razrešen kot vodilni
delavec katerekoli družbe in od odpoklica ali razrešitve ter do vložitve
zahteve ni preteklo več kot pet let ali
-       
je bil proti njemu izrečen disciplinski ukrep profesionalne
organizacije, katere član je, ali je bil, in do vložitve zahteve ni preteklo
več kot pet let.
(3) Če je bodoči kvalificirani imetnik:
-       
nadzorovana finančna družba v Republiki Sloveniji, državi članici,
oziroma tretji državi z enakovredno nadzorno ureditvijo, ugotovljeno v skladu z
drugim odstavkom 404. člena ZZavar-1,
-       
član poslovodstva nadzorovane finančne družbe iz prve alineje tega
odstavka ali
-       
kvalificirani imetnik nadzorovane finančne družbe iz prve alineje tega
odstavka, 
se šteje, če se ne dokaže drugače, da je
zahteva iz prvega odstavka tega člena izpolnjena, če iz mnenja pristojnega
nadzornega organa izhaja, da ima bodoči kvalificirani imetnik in člani
njegovega poslovodstva dobro ime.
(4) Vodilni delavec iz šeste alineje drugega odstavka
tega člena je vodilni delavec, kot ga opredeljuje zakon, ki ureja delovna
razmerja.
3. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati ali drugače vplivati na
poslovanje zavarovalnice)
(1) Osebe, ki bodo zaradi pridobitve kvalificiranega
deleža bodočega kvalificiranega imetnika imele možnost upravljati zavarovalnico
ali drugače vplivati na njeno poslovanje, morajo imeti dobro ime ter ustrezne
sposobnosti za upravljanje zavarovalnice in izkušnje z vodenjem poslov,
primerljivih tistim, ki jih opravlja zavarovalnica.
(2) Pri presoji dobrega imena oseb iz prvega odstavka
tega člena se smiselno uporabljajo določbe drugega do četrtega odstavka 2.
člena tega sklepa.
(3) Pri presoji sposobnosti za upravljanje zavarovalnice
in izkušenj z vodenjem poslov, primerljivih tistim, ki jih opravlja
zavarovalnica, se šteje, če se ne izkaže drugače, da imajo osebe iz prvega odstavka
tega člena ustrezne sposobnosti in izkušnje, če so ustrezno strokovno
usposobljene ter imajo lastnosti in najmanj triletne izkušnje, potrebne za
vodenje oziroma nadzor nad vodenjem poslov zavarovalnice ali družbe primerljive
velikosti in dejavnosti kot zavarovalnica, oziroma drugih primerljivih poslov.
4. člen
(finančna trdnost bodočega kvalificiranega imetnika, zlasti
v zvezi z vrstami poslov, ki jih opravlja ali načrtuje zavarovalnica) 
(1) Finančni položaj bodočega kvalificiranega imetnika
mora biti trden, tako da ne bo ogroženo poslovanje zavarovalnice, v kateri
namerava pridobiti kvalificiran delež.
(2) Šteje se, če se ne dokaže drugače, da je pogoj iz
prvega odstavka tega člena izpolnjen:
-       
če je bilo poslovanje bodočega kvalificiranega imetnika v zadnjih treh
poslovnih letih uspešno in stabilno;
-       
če je mogoče verjetno izkazati, da finančni položaj bodočega
kvalificiranega imetnika omogoča pridobitev kvalificiranega deleža oziroma, da
finančni položaj bodočega kvalificiranega imetnika in njegova sposobnost
pridobivati sredstva omogočata izvedbo poslovnega načrta zavarovalnice najmanj
za prihodnja tri leta, pri čemer Agencija zavarovalni nadzor upošteva višino
kvalificiranega deleža, ki ga bodoči kvalificirani imetnik namerava pridobiti v
zavarovalnici;
-       
če je mogoče verjetno izkazati, da bo bodoči kvalificirani imetnik v
prihodnosti redno izpolnjeval svoje obveznosti;
-       
če ima bodoči kvalificirani imetnik dobro bonitetno oceno in redno
poravnava svoje zapadle obveznosti;
-       
če v obdobju zadnjih treh let pred vložitvijo zahteve niso bili vodeni
postopki za izvršbo po zakonu, ki ureja izvršbo in zavarovanje, glede
kakršnihkoli sredstev materialno pomembne vrednosti in
-       
če izpolnjuje kapitalske zahteve oziroma jih bo sposoben izpolnjevati
tudi v prihodnje v primeru, ko je bodoči kvalificiran imetnik nadzorovana
finančna institucija.
(3) Pri presoji finančne trdnosti bodočega
kvalificiranega imetnika Agencija za zavarovalni nadzor ocenjuje zlasti:
-       
njegovo finančno moč,
-       
vire sredstev za pridobitev kvalificiranega deleža, 
-       
njegovo sposobnost pridobivanja finančnih sredstev v prihodnje,
-       
izpolnjevanje njegovih obveznosti,
-       
preglednost strukture njegovih naložb,
-       
resničnost in poštenost njegovih računovodskih izkazov ter
-       
njegovo lastniško strukturo.
5. člen
(verjetne posledice za sposobnost zavarovalnice ravnati v
skladu s pravili o upravljanju tveganj)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost zavarovalnice izpolnjevati
pravila o upravljanju tveganj ter izpolnjevati zahteve in omejitve, določene v
ZZavar-1, tako na posamični kot na konsolidirani podlagi na ravni
zavarovalniške skupine ali podskupine, kadar je zavarovalnica nadrejena družba
v skupini ali podskupini.
(2) V zvezi z nameravano pridobitvijo kvalificiranega
deleža presoja Agencija za zavarovalni nadzor, ali obstaja verjetnost, da bi
bilo Agenciji za zavarovalni nadzor ovirano ali oteženo izvajanje učinkovitega
nadzora, učinkovita izmenjava informacij med pristojnimi nadzornimi organi
oziroma razmejitev pristojnosti in odgovornosti za nadzor med pristojnimi
nadzornimi organi.
6. člen
(preprečevanje pranja denarja in financiranja terorizma)
(1) V zvezi z nameravano pridobitvijo kvalificiranega
deleža presoja Agencija za zavarovalni nadzor, ali obstajajo razlogi za sum:
-       
da je bilo ali bo v zvezi s pridobitvijo kvalificiranega deleža storjeno
dejanje pranja denarja, kot je opredeljeno v prvem odstavku 2. člena Zakona o
preprečevanju pranja denarja in financiranju terorizma (Uradni list RS, št.
60/07, 19/10, 77/11, 108/12 – ZIS-E in 19/2014; v nadaljnjem besedilu: ZPPDFT),
ali financiranja terorizma, kot je opredeljeno v drugem odstavku 2. člena
ZPPDFT, ali izveden poskus katerega od teh dejanj, ali
-       
da bo ta pridobitev povečala tveganje pranja denarja ali financiranja
terorizma iz prvega odstavka 6. člena ZPPDFT.
(2) Šteje se, če se ne dokaže drugače, da so podani
razlogi za sum glede dejstev oziroma okoliščin iz prvega odstavka tega člena,
če:
-       
bodoči kvalificirani imetnik ni rezident države članice oziroma rezident
tretje države z enakovredno nadzorno ureditvijo in
-       
vse finančne transakcije, potrebne za pridobitev kvalificiranega deleža
bodočega kvalificiranega imetnika, ne bodo izvedene med nadzorovanimi
finančnimi družbami držav članic oziroma tretjih držav z enakovredno nadzorno
ureditvijo.
(3) Tretja država z enakovredno nadzorno ureditvijo iz
predhodnega odstavka je država, ki predpisuje zahteve in izvaja ukrepe na
področju preprečevanja pranja denarja in financiranja terorizma v enakem obsegu
in na primerljiv način, kot je opredeljeno v ZPPDFT ter je uvrščena na seznam
iz petega odstavka 25. člena ZPPDFT.
(4) Pri presoji okoliščin iz prvega odstavka tega člena
upošteva Agencija za zavarovalni nadzor predvsem:
-       
izvor sredstev za pridobitev kvalificiranega deleža,
-       
način izvedbe finančnih transakcij, potrebnih za pridobitev kvalificiranega
deleža v zavarovalnici,
-       
osebe, ki bodo sodelovale pri prenosu sredstev z namenom pridobitve
kvalificiranega deleža v zavarovalnici in
-       
dejanske lastnike bodočega kvalificiranega imetnika.
(5) Pri presoji okoliščin iz tega člena se Agencija za
zavarovalni nadzor posvetuje z Uradom Republike Slovenije za preprečevanje
pranja denarja.
7. člen
(načelo sorazmernosti)
Agencija za zavarovalni nadzor pri presoji primernosti
bodočega kvalificiranega imetnika upošteva načelo sorazmernosti, kar pomeni, da
pri presoji izpolnjevanja meril iz 3. do 5. člena tega sklepa upošteva
predvsem:
-       
naravo bodočega kvalificiranega imetnika (fizična ali pravna oseba), 
-       
dejavnost bodočega kvalificiranega imetnika,
-       
velikost deleža, ki ga namerava pridobiti bodoči kvalificirani imetnik,
-       
vpliv na upravljanje zavarovalnice, v kateri namerava bodoči imentik
pridobiti kvalificiran delež,
-       
obstoj dokumentacije in informacij iz preteklih ocen o primernosti
kvalificiranega imetnika,
-       
morebitna druga pomembna dejstva in okoliščine.
8. člen
(smiselna uporaba meril za presojo primernosti bodočega
kvalificiranega imetnika)
Določbe 3. do 7. člena tega sklepa o merilih za presojo primernosti
bodočega kvalificiranega imetnika se smiselno uporabljajo tudi za udeležence
kvalificiranega delničarskega sporazuma, skupne kvalificirane imetnike in druge
primere pridobitve položaja nadrejene osebe zavarovalnice.
3. DOKUMENTACIJA
9. člen
(dokumentacija, ki jo je potrebno priložiti zahtevi za
izdajo dovoljenja)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti ustrezno dokumentacijo
in informacije, predpisane v tem sklepu oziroma v Prilogi 1 in 2, ki sta
sestavni del tega sklepa.
(2) Agencija za zavarovalni nadzor lahko v skladu s
šestim odstavkom 483. člena ZZavar-1 zahteva tudi predložitev dodatnih
informacij ali dokumentov, potrebnih za presojo primernosti bodočega
kvalificiranega imetnika.
(3) Podatke iz prve in druge alineje drugega odstavka
2. člena tega sklepa lahko Agencija za zavarovalni nadzor pridobi od
posamezne osebe, lahko pa jih pridobi iz kazenske evidence na podlagi soglasja
te osebe.
(4) Podatke iz četrte alineje drugega odstavka 2. člena
tega sklepa pridobi Agencija za zavarovalni nadzor na podlagi soglasja osebe,
za katero se ti podatki zahtevajo, iz uradnih evidenc pristojnega sodišča
oziroma drugega pristojnega organa, če ti podatki niso priloženi zahtevi.
10. člen
(smiselna uporaba določb glede dokumentacije)
(1) Določbe 9. člena tega sklepa o dokumentaciji, ki jo
je treba priložiti zahtevi za izdajo dovoljenja, se smiselno uporabljajo tudi
za udeležence kvalificiranega delničarskega sporazuma, skupne kvalificirane
imetnike in druge primere pridobitve položaja nadrejene osebe zavarovalnice.
(2) Udeleženci kvalificiranega delničarskega sporazuma ali
skupni kvalificirani imetniki morajo predložiti tudi predlog oziroma sklenjen
kvalificirani delničarski sporazum, oziroma drug dokument o usklajenem
delovanju pri pridobivanju delnic zavarovalnice ali izvrševanju upravljavskih
upravičenj iz teh delnic. Oseba, ki bo pridobila položaj nadrejene osebe
zavarovalnice mora predložiti podjetniško pogodbo korporacijskega prava ali
listino o drugem pravnem poslu, na podlagi katerega bo pridobila položaj
nadrejene osebe zavarovalnice.
4. OBVEŠČANJE AGENCIJE ZA ZAVAROVALNI NADZOR
11. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice tako, da bi
se zaradi tega njegov delež zmanjšal pod spodnjo mejo razpona, za katerega
velja dovoljenje, mora najmanj en delovni dan pred nameravano odtujitvijo
delnic o tem pisno obvestiti Agencijo za zavarovalni nadzor in v obvestilu
navesti svoj lastniški delež pred in po nameravani odtujitvi.
(2) Če kvalificirani imetnik, ki je pridobil dovoljenje
za pridobitev kvalificiranega deleža, odsvoji delnice v večjem ali manjšem
deležu, kot je v obvestilu iz predhodnega odstavka obvestil Agencijo za
zavarovalni nadzor, mora Agencijo za zavarovalni nadzor obvestiti na enak način
in z enako vsebino, kot jo predpisuje predhodni odstavek, in sicer v roku petih
delovnih dni po izvedeni odtujitvi delnic.
(3) Če se delež kvalificiranega imetnika zaradi
povečanja osnovnega kapitala ali drugih korporacijskih dejanj zmanjša pod
spodnjo mejo razpona, za katerega velja dovoljenje, mora kvalificirani imetnik
o tem pisno obvestiti Agencijo za zavarovalni nadzor v roku petih delovnih dni
od dne, ko je izvedel za spremembo.
(4) Kvalificirani imetnik mora Agencijo za zavarovalni
nadzor nemudoma, najpozneje pa v roku petih delovnih dni, obvestiti o vsaki
združitvi ali delitvi, pri kateri je udeležen, in o vsaki drugi statusni
spremembi. Obvestilu mora priložiti izpisek iz sodnega oziroma drugega
ustreznega javnega registra.
(5) Zavarovalni holding in mešani zavarovalni holding,
ki ima v skladu z dovoljenjem za pridobitev kvalificiranega deleža položaj
zavarovalnici nadrejene družbe, mora Agencijo za zavarovalni nadzor obvestiti v
roku petih delovnih dni o vsaki spremembi članov njegovega poslovodstva.
5. KONČNA DOLOČBA
12. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-23/2016-1
Ljubljana, dne 8. marca 2016
EVA 2014-1611-0118
Predsednik sveta
Agencije za zavarovalni nadzor
Sergej Simoniti l.r.

Priloga 1: Seznam
dokumentacije in informacij
Priloga 2:
Vprašalnik k zahtevi za izdajo dovoljenja za pridobitev kvalificiranega deleža