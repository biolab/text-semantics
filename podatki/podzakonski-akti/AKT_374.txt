I. SPLOŠNE DOLOČBE
1. člen
(Predmet urejanja)
S tem aktom se določa metodologija za pripravo tarifnih sistemov
za dobavo in odjem toplote iz distribucijskega omrežja (v nadaljnjem besedilu:
metodologija) ter obvezna vsebina tarifnih sistemov za dobavo in odjem toplote
iz distribucijskega omrežja (v nadaljnjem besedilu: tarifni sistem), ki določa
elemente za obračunavanje dobavljene energije za različne skupine odjemalcev
toplote glede na moč, vrsto in karakteristiko odjema, kvaliteto ter druge
elemente.
2. člen
(Namen)
Namen akta je zaščita odjemalcev toplote ter zagotovitev visoke
ravni varstva potrošnikov, zlasti glede preglednosti in primerljivosti
veljavnih tarifnih sistemov
S tarifnim sistemom distributer toplote določi tarifne
postavke za dobavljeno toploto in način oblikovanja in uporabe obračunskih
elementov odjemalcem toplote na enoten in pregleden način. Pri oblikovanju
tarifnega sistema distributer toplote upošteva naslednje cilje:
-       
učinkovita raba toplote,
-       
zanesljiva oskrba odjemalcev toplote,
-       
oskrba odjemalcev toplote s toploto ustrezne kakovosti,
-       
varstvo okolja,
-       
varstvo potrošnikov.
3. člen
(Pojmi in definicije)
V tem aktu so uporabljeni pojmi, kot so določeni v
Energetskem zakonu (v nadaljnjem besedilu: EZ) in podzakonskih predpisih
izdanih na njegovi podlagi, poleg teh pa imajo v tem aktu uporabljeni pojmi
naslednji pomen: 
distribucija
toplote:
je izbirna lokalna gospodarska javna
služba, ki obsega tako dejavnosti dobave toplote ali hladu iz omrežij za
distribucijo, kot tudi dejavnosti sistemskega operaterja toplotnega omrežja za
distribucijo toplote,
distribucijsko
omrežje: 
je omrežje za prenos tople vode, vroče
vode, pare ali hladu, katerega predstavlja sistem povezanih naprav, ki so namenjene
distribuciji energije do priključnega voda oziroma do odjemnega mesta,
distributer
toplote:
je izvajalec dejavnosti distribucije
toplote, kar pomeni tako izvajalec dejavnosti dobave toplote ali hladu kot tudi
izvajalec dejavnosti sistemskega operaterja omrežja za distribucijo toplote,
odjemalec
toplote: 
je vsaka fizična ali pravna oseba,
kateri distributer toplote na podlagi pisne pogodbe dobavlja toplo vodo, vročo
vodo, paro ali hlad po distribucijskem omrežju. Odjemalec toplote je lahko tudi
skupina fizičnih ali pravnih oseb, ki so priključene na skupno odjemno mesto,
obračunska moč:
je zakupljena in nastavljena moč na
toplotni postaji odjemalca toplote, ki je lahko enaka ali manjša od priključne moči
toplotne postaje določene s projektno dokumentacijo. Obračunska moč se potrdi z
zapisnikom ob nastavitvi v toplotni postaji s strani pooblaščene osebe
distributerja toplote, priključna moč: je nazivna moč internih toplotnih naprav
odjemalca toplote, določena s projektno dokumentacijo, v skladu s sistemskimi
obratovalnimi navodili in s tehničnimi zahtevami distributerja toplote o
priključitvi na distribucijsko omrežje, 
primarni števec:
je števec na odjemnem mestu v toplotni
postaji, kjer odjemalec toplote prevzema dobavljeno toploto. Odčitek količine dobavljene
toplote na osnovi primarnega števca je osnova za obračun dobavljene toplote,
tarifna
postavka:
je v denarni vrednosti izraženi
element tarifnega sistema, ki omogoča izračun cene v obračunskem obdobju,
tarifna
skupina:
je skupina odjemalcev toplote, za
katere veljajo enake tarifne postavke.
4. člen
(Veljavnost tarifnega sistema)
Posamezni tarifni sistem velja na tistih zaključenih območjih,
ki so s strani lokalne skupnosti ali organa iz 35. člena EZ, določena kot območja
izvajanja izbirne lokalne gospodarske javne službe.
5. člen
(Obveščanje odjemalca toplote o vsebini tarifnega sistema)
Ob podpisu pogodbe o dobavi in odjemu toplote je distributer toplote
dolžan odjemalcu toplote brezplačno izročiti natisnjen izvod tarifnega sistema.
Distributer toplote je dolžan objaviti veljavni tarifni
sistem v skladu z določili tega akta.
II. VSEBINA TARIFNEGA SISTEMA
6. člen
(Preglednost vsebine)
Vsebina tarifnega sistema mora biti pregledna in nuditi informacijo
predvsem o ceni toplote, kot tudi vsebini pogodbenega razmerja med odjemalcem
toplote in distributerjem toplote.
7. člen
(Obvezna vsebina)
S tarifnim sistemom distributer toplote uredi najmanj naslednje
vsebine:
1.     
Splošne določbe tarifnega sistema;
2.     
Tarifni elementi in tarifne postavke;
3.     
Razvrstitev odjemalcev toplote.
8. člen
(Splošne določbe tarifnega sistema)
V splošnih določbah tarifnega sistema distributer toplote opredeli
vsebina tarifnega sistema, navede izdajatelja tarifnega sistema in opredeli
območja in subjekte za katere velja tarifni sistem.
9. člen
(Tarifni elementi in tarifne postavke)
Tarifni elementi, za katere se ugotavljajo tarifne postavke, so
obračunska moč, dobavljena količina toplote ter nestandardne storitve.
Tarifne postavke za posamezne tarifne elemente so:
-       
cena za enoto obračunske moči, [SIT/MW/leto],
-       
cena za enoto dobavljene količine (za toploto [SIT/ MWh] za toplo vodo
[SIT/MWh] ali [SIT/m3]),
-       
cena za nestandardne storitve po javno objavljenem ceniku [SIT].
Cena za enoto obračunske moči in cena za enoto dobavljene količine
se oblikuje v skladu z predpisom, ki določa oblikovanje cen proizvodnje in
distribucije pare in tople vode za namene daljinskega ogrevanja za tarifne
uporabnike.
V primeru, da priključna moč ni znana, lahko distributer toplote
namesto obračuna za obračunsko moč (SIT/MW/leto) uporabi druge elemente, ki
omogočajo primerljivost s posameznimi skupinami odjemalcev toplote.
V primeru distribucije pare ali hladu se tarifne postavke lahko
izrazijo v drugih enotah od zgoraj navedenih.
10. člen
(Standardne in nestandardne storitve)
Standardne storitve distributerja toplote, ki so vključene v
ceni za enoto obračunske moči so:
-       
strošek meritev toplote in obračun po primarnem števcu,
-       
strošek obračuna po posameznih odjemalcih toplote, oziroma po posameznih
stanovanjih po v naprej določenem ali dogovorjenem razdelilniku stroškov.
Storitve, ki niso vključene v ceni za enoto obračunske moči
so nestandardne storitve, in jih lahko distributer toplote ponudi in na osnovi
dogovora z odjemalcem toplote obračuna skladno z veljavnim cenikom. Veljavni
cenik mora biti stroškovno naravnan in javno dostopen vsem odjemalcem toplote.
11. člen
(Stopenjska tarifa)
Distributer toplote lahko pri obračunu za enoto obračunske moči
uporablja t.i. stopenjsko tarifo, ki upošteva nelinearno povečanje fiksnega
dela glede na povečanje moči toplotne postaje.
12. člen
(Upoštevanje povratne temperature)
Distributer toplote, ki razpolaga s tehničnimi možnostmi za
uvajanje tarifne postavke, pri kateri se pri ceni toplote upošteva tudi
povratna temperatura vode, lahko to možnost ponudi tarifnim odjemalcem toplote
pod pogojem, da se poveča učinkovitost delovanja distribucijskega sistema.
13. člen
(Razvrstitev odjemalcev toplote)
V tarifnem sistemu so odjemalci toplote glede na vrsto odjema
razdeljeni v naslednje tarifne skupine:
-       
I. tarifna skupina –
gospodinjski odjem,
-       
II. tarifna skupina – ostali
odjem,
Distributer toplote lahko definira tudi posebne tarifne skupine,
ki zajemajo odjemalce toplote s specifičnim režimom odjema.
Distributer toplote v tarifnem sistemu natančneje opredeli vrste
odjemalcev toplote znotraj posamezne tarifne skupine.
III. PRIPRAVA, SOGLASJE IN OBJAVA TARIFNEGA SISTEMA
14. člen
(Priprava in spremembe tarifnega sistema)
Tarifni sistem pripravi in sprejme distributer toplote skladno
s tem aktom. Pred objavo tarifnega sistema mora distributer toplote pridobiti
soglasje pristojne lokalne skupnosti ali organa iz 35. člena EZ.
Distributer toplote mora za vsako spremembo tarifnega sistema
pred objavo pridobiti soglasje pristojne lokalne skupnosti ali organa iz 35. člena
EZ.
15. člen
(Soglasje k tarifnemu sistemu)
Lokalna skupnost ali organ iz 35. člena EZ presodi tarifni
sistem z vidika skladnosti s tem aktom.
Lokalna skupnost ali organ iz 35. člena EZ izda soglasje k
tarifnemu sistemu, kadar je predlagan tarifni sistem v skladu s tem aktom.
16. člen
(Objava)
Distributer toplote po prejemu soglasja lokalne skupnosti ali
organa iz 35. člena EZ objavi tarifni sistem v Uradnem listu Republike
Slovenije.
IV. KONČNA DOLOČBA
17. člen
(Končna določba)
Ta akt začne veljati naslednji dan po objavi v Uradnem listu
Republike Slovenije.
Št. 32-05/T2/AE
Maribor, dne 11. aprila 2005.
EVA 2005-2111-0089
Predsednik sveta
Javne agencije Republike Slovenije
za energijo
dr. Franc Žlahtič l. r.
Vlada Republike Slovenije je dne 14. 7. 2005 s sklepom št.
00713-28/2005/4 dala soglasje k temu aktu.