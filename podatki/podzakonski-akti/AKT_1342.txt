I. SPLOŠNE DOLOČBE
1. člen
(vsebina splošnega akta)
(1) Ta splošni akt določa lokacije omrežnih priključnih točk
(v nadaljevanju: OPT) v različnih topologijah omrežij, za namen uporabe
terminalske opreme po lastni izbiri končnih uporabnikov.
(2) Ta akt v ničemer ne posega v metodologijo evidentiranja
OPT v uradnih evidencah infrastrukturnih omrežij in objektov, kot je
opredeljena v Izmenjevalnem formatu za posredovanje podatkov o omrežnih
priključnih točkah.
(3) Ta akt prav tako v ničemer ne posega v lokacijo fizične
OPT, ki pomeni fizično mejo med javnim komunikacijskim omrežjem ponudnika in
interno inštalacijo, ki je v lasti končnega uporabnika.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
FWBA dostop (angl. »Fixed Wireless Broadband Access«) je širokopasovni
dostop do elektronskih komunikacijskih storitev na fiksni lokaciji z uporabo
brezžičnih tehnologij. Praviloma se storitev dostopa do interneta prek FWBA
dostopa zagotavlja s pomočjo namenske opreme ter ustrezne notranje ali zunanje
antene, nameščene na fiksni lokaciji končnega uporabnika.
2.     
Interna inštalacija je napeljava znotraj stavbe, ki je v lasti končnega
uporabnika in običajno poteka od omarice ali druge ustrezne lokacije do opreme
na lokaciji končnega uporabnika.
3.     
Oprema na lokaciji končnega uporabnika je komunikacijska oprema v lasti
ponudnika storitev in terminalska oprema v lasti uporabnika, ki sta nameščeni
na uporabnikovi lokaciji.
4.     
Ponudnik storitev dostopa do interneta je operater, ki končnim
uporabnikom zagotavlja oziroma ponuja storitev dostopa do interneta (v
nadaljevanju: ponudnik).
5.     
Specializirane storitve so elektronske komunikacijske storitve, ki niso
del storitev dostopa do interneta in so optimizirane za specifično vsebino,
aplikacijo ali storitev oziroma njihovo kombinacijo, kjer je optimizacija nujno
potrebna, da se zaradi same narave storitve ali aplikacije zagotovi ustrezna
raven kakovosti storitve ali/in zaupnosti, celovitosti ter razpoložljivosti.
(2) Preostali izrazi, uporabljeni v tem splošnem aktu, imajo enak
pomen, kot je določen v Zakonu o elektronskih komunikacijah (Uradni list RS,
št. 130/22 in 18/23 – ZDU-1O; v nadaljevanju: zakon).
II. OMREŽNE PRIKLJUČNE TOČKE
3. člen
(lokacije OPT)
(1) Ponudniki morajo pri zagotavljanju storitev dostopa do
interneta v skladu s prvim odstavkom 3. člena Uredbe (EU) 2015/2120 končnim
uporabnikom omogočiti uporabo terminalske opreme po lastni izbiri. Uporaba
terminalske opreme je pogojena z lokacijami OPT, ki določajo katera oprema na
lokaciji končnega uporabnika je del javnega in katera del zasebnega omrežja.
Lokacije OPT so odvisne od topologije omrežja in se lahko nahajajo v točkah A,
B ali C.
(2) Pri dostopu na fiksni lokaciji, vključno preko FWBA
dostopa, je lokacija OPT za:
a.     
storitev dostopa do interneta določena v točki B, ki predstavlja izhod
iz modema preko katerega se terminalska oprema povezuje z omrežjem ponudnika in
b.     
specializirane storitve določena v točki C, ki predstavlja izhod iz
usmerjevalnika (za storitev fiksne telefonije) oziroma izhod iz televizijskega
vmesnika (za storitev televizije).
(3) Pri dostopu na fiksni lokaciji preko koaksialnega kabla
je lokacija OPT za storitev televizije določena v točki A, v omarici ali drugi
ustrezni lokaciji, ki predstavlja prehod med javnim komunikacijskim omrežjem
ponudnika in interno inštalacijo, ki je v lasti končnega uporabnika.
(4) Pri mobilnem dostopu je lokacija OPT določena v točki A,
ki predstavlja radijski vmesnik preko katerega se terminalska oprema z modulom
za identifikacijo naročnika (SIM) povezuje z mobilnim omrežjem ponudnika.
III. PRAVICE IN DOLŽNOSTI PONUDNIKOV IN KONČNIH UPORABNIKOV
TER REŠEVANJE SPOROV
4. člen
(ponudniki)
(1) Ponudniki morajo v svoje splošne pogoje vključiti pravice
in dolžnosti ponudnikov in končnih uporabnikov glede uporabe terminalske opreme
po lastni izbiri, ki izhajajo iz tega splošnega akta.
(2) Ponudnik mora v primeru zagotavljanja storitve dostopa do
interneta na fiksni lokaciji, vključno preko FWBA dostopa, končnemu uporabniku
na njegovo zahtevo omogočiti, da sam izbira in upravlja terminalsko opremo (tj.
usmerjevalnik), s katero se poveže na modem ponudnika na nivoju povezovalnega L2
OSI sloja, ki mora zagotavljati transparenten prenos prometa. V kolikor
komunikacijska oprema ponudnika združuje modem in usmerjevalnik v eni napravi,
ponudnik končnemu uporabniku slednje zagotovi na izhodu iz te naprave.
(3) Ponudnik mora v primeru mobilnega dostopa končnemu
uporabniku omogočiti, da sam izbira in upravlja terminalsko opremo, ki
vključuje radijski modem in je podprta v mobilnem omrežju ponudnika.
(4) Ponudniki končnih uporabnikov z lastno terminalsko opremo
– v delu omrežja, ki je pod nadzorom ponudnikov storitev – na noben način ne
smejo obravnavati drugače, kot končne uporabnike, ki na uporabniški strani
omrežja uporabljajo opremo, dobavljeno s strani ponudnika.
5. člen
(končni uporabniki)
(1) Terminalska oprema končnega uporabnika mora biti skladna
s tehničnimi standardi Evropske unije.
(2) Končni uporabniki s priključitvijo lastne terminalske
opreme prevzamejo odgovornost nad njenim pravilnim delovanjem in morajo
zagotoviti, da ta s svojim delovanjem ne moti delovanja javnega komunikacijskega
omrežja in drugih končnih uporabnikov ponudnika. Če uporabnikova terminalska
oprema povzroča nedelovanje, motnje, nepravilnosti ali varnostna tveganja v
omrežju, ima ponudnik pravico začasnega izklopa storitve uporabnika do odprave
težav s terminalsko opremo oziroma.
6. člen
(reševanje sporov)
V primeru sporov je pristojna Agencija za komunikacijska
omrežja in storitve Republike Slovenije v skladu z zakonom.
IV. KONČNA DOLOČBA
7. člen
(začetek veljavnosti in uporabe)
Ta splošni akt začne veljati naslednji dan po objavi v
Uradnem listu Republike Slovenije, uporabljati pa se začne šestdeseti dan od
uveljavitve tega splošnega akta.
Št. 0073-7/2023/8
Ljubljana, dne 10. maja 2023
EVA 2023-3150-0021
Mag. Mark Pohar
v. d. direktorja