I. SPLOŠNE DOLOČBE
1. člen
(vsebina)
(1) Ta
uredba določa postopke dodeljevanja vlakovnih poti, ki zajemajo naročanje,
izdelavo in dodelitev vlakovne poti ter način uporabe kriterijev in pomen
posameznega kriterija za dodeljevanje vlakovnih poti na javni železniški
infrastrukturi. Uredba določa tudi vrednotenje kriterijev za določanje višine
uporabnine, varščine, postopek poračunavanja varščine in uporabnine ter
oprostitve plačevanja uporabnine.
(2) S
to uredbo so predpisani postopki in časovni termini naročanja vlakovnih poti za
letna naročila v rednem in zapoznelem postopku, vključno z njihovimi
spremembami in popravki, ter postopki in časovni termini za naročila ad hoc
vlakovnih poti.
(3) Ta
uredba določa tudi način in časovni načrt priprave, izdelave, usklajevanja,
sprejetja in objave voznega reda omrežja ter izvajanje režima učinkovitosti v
železniškem prometu.
(4) S
to uredbo se v pravni red Republike Slovenije delno prenaša Direktiva
2012/34/EU Evropskega parlamenta in Sveta z dne 21. novembra
2012 o vzpostavitvi enotnega evropskega železniškega območja (UL L št. 343 z dne 14. 12.
2012, str. 32), zadnjič spremenjena z Direktivo (EU) 2016/2370 Evropskega
parlamenta in Sveta z dne 14. decembra
2016 o spremembi Direktive 2012/34/EU glede odprtja trga notranjih storitev
železniškega potniškega prometa in upravljanja železniške infrastrukture (UL L
št. 352 z dne 23. 12.
2016, str. 1) in Delegiranim sklepom Komisije (EU) z dne 4. septembra 2017 o nadomestitvi Priloge VII k
Direktivi 2012/34/EU Evropskega parlamenta in Sveta o vzpostavitvi enotnega
evropskega železniškega območja (UL L št. 295/69
z dne 14. 11. 2017), (v nadaljnjem
besedilu: Direktiva 2012/34/EU).
2. člen
(pomen izrazov in kratic)
(1) Izrazi,
uporabljeni v tej uredbi, pomenijo:
1.     
»dodelitev« je dodelitev železniških infrastrukturnih zmogljivosti od
upravljavca infrastrukture;
2.     
»dodeljevanje vlakovnih poti« je postopek, ki vsebuje opravila, kot so
naročilo, izdelava, usklajevanje in dodelitev vlakovne poti, vključno z
njihovimi spremembami in dopolnitvami;
3.     
»druge zainteresirane stranke« so tiste osebe, na katerih poslovanje ali
življenje vplivajo storitve prevoznikov (na primer lokalne skupnosti,
gospodarske družbe);
4.     
»elementi vlakovne poti« so tehnični podatki o vlaku na posamezni
vlakovni poti;
5.     
»enotna kontaktna točka« (One Stop Shop – OSS) je kontaktna točka za
nudenje informacij v zvezi z mednarodnimi železniškimi storitvami;
6.     
»informativna vlakovna pot« je informacija s potrebnimi elementi
vlakovne poti o možni vlakovni poti;
7.     
»načrt razširitve zmogljivosti« je ukrep ali vrsta ukrepov skupaj s
časovnim načrtom njihove izvedbe za odpravo omejitev zmogljivosti, zaradi
katerih se neki odsek razglasi za preobremenjeno infrastrukturo;
8.     
»odpoved vlakovne poti« je odpoved dodeljene vlakovne poti do konca
njene veljavnosti;
9.     
»odpoved vožnje vlaka« je odpoved posamezne vožnje vlaka na dodeljeni
vlakovni poti, pri čemer prosilcu ostane pravica do nadaljnjega koriščenja
vlakovne poti v skladu z dodelitvijo;
10.  
»odstavni tir« je tir, ki je namenjen za začasno odstavljanje
železniških vozil;
11.  
»omejitveni odsek« pomeni odsek proge, na katerem je zaradi izvajanja
infrastrukturnih del, ki trajajo več kot sedem zaporednih dni, ocenjeni obseg
prometa v deležu več kot 30 % na dan preklican, preusmerjen ali nadomeščen z
drugimi oblikami prevoza;
12.  
»omrežje« je celotna infrastruktura, ki jo upravlja upravljavec;
13.  
»ponudba zmogljivosti« je seznam razpoložljivih zmogljivosti, ki so na
voljo prosilcem v postopku naročanja vlakovnih poti v okviru letnih naročil;
14.  
»ponudba prostih zmogljivosti« je seznam razpoložljivih zmogljivosti, ki
so na voljo prosilcem v postopku naročanja ad hoc vlakovnih poti;
15.  
»popravek vlakovne poti« je popravek, prilagoditev, zamenjava ali odpoved
že dodeljene vlakovne poti ali odpoved vožnje vlaka od upravljavca med
veljavnim voznorednim obdobjem;
16.  
»posebna infrastruktura« je odsek ali del infrastrukture, ki je
prednostno namenjen za posebne vrste prevoza in ga upravljavec opredeli v
programu omrežja;
17.  
»preobremenjena infrastruktura« je odsek ali del javne železniške
infrastrukture, na katerem tudi po usklajevanju med zahtevami prosilcev ni
mogoče v celoti zadostiti povpraševanju po vlakovnih poteh oziroma
infrastrukturnih zmogljivostih;
18.  
»sprememba vlakovne poti« je sprememba osnovnih podatkov dodeljene
vlakovne poti med veljavnim voznorednim obdobjem;
19.  
»redna letna naročila« so naročila vlakovnih poti za novo voznoredno
obdobje v obdobju do X – 8;
20.  
»subjekt, ki opravlja naloge upravljavca« je lahko kateri koli subjekt,
ki izvaja eno nalogo ali več nalog na področju razvoja javne železniške
infrastrukture, opredeljenih v zakonu, ki ureja železniški promet;
21.  
»trasa vlaka« je grafični prikaz vlakovne poti na grafikonu prometa
vlakov;
22.  
»usklajevanje« je postopek, s katerim skušajo upravljavec in prosilci
rešiti nasprotja, ki izvirajo iz prošenj za dodelitev infrastrukturnih
zmogljivosti;
23.  
»večja vzdrževalna dela« so dela na vozilu, ki niso rutinska in
zahtevajo, da se vozilo umakne iz obratovanja;
24.  
»vlakovna pot« je infrastrukturna zmogljivost, potrebna za vožnjo vlaka
med dvema krajema ob določenem času;
25.  
»vlakovna pot za določeni namen (ad hoc vlakovna pot)« je vlakovna pot,
ki se dodeli za posamezno vožnjo vlaka v veljavnem voznorednem obdobju glede na
proste infrastrukturne zmogljivosti;
26.  
»voznoredno obdobje« je obdobje, za katero je izdelan vozni red omrežja;
27.  
»vzorčna trasa« je prikaz tehničnih elementov v voznem redu omrežja, ki
se uporabijo v primeru vožnje rednega vlaka z bistveno spremenjenimi parametri
(na primer sprememba sestave potniškega vlaka, sprememba obremenitve, zamenjava
vlečne lokomotive), lahko pa tudi v primeru vožnje izrednega vlaka;
28.  
»zapoznela letna naročila« so naročila vlakovnih poti za novo voznoredno
obdobje v obdobju po X – 8.
(2) Drugi
izrazi, uporabljeni v tej uredbi, pomenijo enako kakor izrazi, uporabljeni v
Zakonu o železniškem prometu (Uradni list RS, št. 99/15
– uradno prečiščeno besedilo, 30/18, 82/21 in 54/22 – ZUJPP; v nadaljnjem
besedilu: ZZelP), Zakonu o varnosti v železniškem prometu (Uradni list RS, št. 30/18 in 54/21) in Zakonu o izgradnji,
upravljanju in gospodarjenju z drugim tirom železniške proge Divača–Koper
(Uradni list RS, št. 51/18; v nadaljnjem besedilu: ZIUGDT).
(3) Kratice,
uporabljene v tej uredbi, pomenijo:
X – datum uveljavitve novega voznega reda
omrežja (začetek novega voznorednega obdobja);
X – N – število mesecev pred
uveljavitvijo novega voznega reda omrežja (pri čemer je N število mesecev
prej).
3. člen
(mednarodno sodelovanje upravljavca)
Upravljavec v mednarodnem okolju izvaja in
usklajuje vse potrebne aktivnosti, ki zagotavljajo tekoče in neovirano
izvajanje storitev v železniškem prometu ob ustreznem zaračunavanju uporabnine
za uporabo javne železniške infrastrukture. Za doseganje teh ciljev se mora
upravljavec posvetovati z mednarodnimi združenji oziroma sodelovati v njih ter
s posameznimi upravljavci železniške infrastrukture in organi za dodeljevanje
vlakovnih poti.
4. člen
(voznoredno obdobje)
(1) Trajanje
veljavnosti voznorednega obdobja je določeno v prilogi VII Direktive
2012/34/EU. Datum vsakoletne uveljavitve voznega reda omrežja upravljavec
objavi v programu omrežja.
(2) Glede
na veljavnost se voznoredna obdobja ločijo na:
-       
prejšnje voznoredno obdobje, katerega veljavnost je prenehala z začetkom
veljavnega voznorednega obdobja;
-       
veljavno voznoredno obdobje, ki trenutno velja;
-       
novo voznoredno obdobje, ki nastopi po prenehanju veljavnosti veljavnega
voznorednega obdobja;
-       
naslednje voznoredno obdobje, ki nastopi po prenehanju veljavnosti
novega voznorednega obdobja.
(3) V
primeru večjih investicijskih del, zaradi katerih pride do začasno občutno
zmanjšanih infrastrukturnih zmogljivosti, lahko upravljavec za posamezno
voznoredno obdobje izdela vozni red omrežja v več delih. Upravljavec pri
izdelavi v največji možni meri upošteva omejitve zmogljivosti in prilagodi
vozni red omrežja potrebnim preusmeritvam prometa (na primer obvozni vlaki,
nadomestni prevozi).
II. DODELJEVANJE VLAKOVNIH POTI
5. člen
(vrednotenje in načela vrednotenja
kriterijev za dodeljevanje vlakovnih poti)
(1) Pri
dodeljevanju vlakovnih poti mora upravljavec upoštevati kriterije iz osmega
odstavka 15. člena ZZelP in gospodarnost
razpolaganja z javno železniško infrastrukturo. Način in postopek vrednotenja
kriterijev sta podrobneje opredeljena v programu omrežja.
(2) Pri
vrednotenju kriterijev mora upravljavec upoštevati naslednje dejavnike:
-       
zagotavljanje ustreznih vlakovnih poti za prevoz potnikov v notranjem in
čezmejnem regijskem železniškem prometu iz 6. člena
ZZelP ter za prevoz potnikov v mednarodnem železniškem prometu, s katerimi so
upoštevane potrebe uporabnikov storitev v potniškem prometu ter njihova
učinkovitost in gospodarnost;
-       
dodeljevanje vlakovnih poti vsem prosilcem brez razlikovanja;
-       
zagotavljanje konkurenčnosti pri izvajanju železniških storitev;
-       
vzdrževanje in izboljšanje zanesljivosti in kakovosti storitev;
-       
sklenjene okvirne pogodbe.
(3) Če
na podlagi vrednotenja dejavnikov iz prejšnjega odstavka upravljavec ne more
dodeliti vlakovne poti, pri vrednotenju upošteva tudi dejavnika iz tretjega
odstavka 27. člena te uredbe.
(4) Pri
vrednotenju kriterijev in upoštevanju dejavnikov iz drugega odstavka tega člena
mora upravljavec upoštevati naslednja načela:
-       
predvidevanje nadaljnjega razvoja sodelovanja s prosilci;
-       
prožnost pri dodeljevanju vlakovnih poti, kjer mora upoštevati razumne
zahteve prosilcev in optimalno izkoriščenost javne železniške infrastrukture;
-       
preprečevanje možnosti, da bi prosilec z dodeljeno vlakovno potjo
neupravičeno oviral poslovanje drugega prosilca;
-       
dosedanja uporaba dodeljenih vlakovnih poti.
(5) V
programu omrežja se določijo pogoji, po katerih bo upoštevana dosedanja uporaba
vlakovnih poti kot en od kriterijev pri njihovem dodeljevanju.
(6) Upravljavec
in prosilci lahko v skladu s 15.e členom
ZZelP sklenejo okvirne pogodbe, ki določajo značilnosti infrastrukturnih
zmogljivosti, za obdobje, ki je daljše od veljavnosti voznega reda omrežja. Pri
sklepanju okvirnih pogodb se upoštevajo določbe Izvedbene uredbe Komisije (EU)
2016/545 z dne 7. aprila 2016 o postopkih
in merilih pri okvirnih pogodbah za dodelitev železniških infrastrukturnih
zmogljivosti (UL L št. 94 z dne 8. 4. 2016,
str. 1).
6. člen
(postopek dodeljevanja vlakovnih poti)
(1) Upravljavec
mora v postopku dodeljevanja vlakovnih poti vloge prosilcev obravnavati enako
in nediskriminatorno.
(2) Upravljavec
mora zagotoviti učinkovito izkoriščanje javne železniške infrastrukture. Vozni
red omrežja se pripravi v skladu z optimalno izrabo virov s strani prosilcev in
optimalno izkoriščenostjo javne železniške infrastrukture.
(3) Postopek
dodeljevanja vlakovnih poti je razdeljen na pet osnovnih tematskih področij:
-       
izdelava ponudbe zmogljivosti;
-       
naročilo vlakovne poti;
-       
izdelava vlakovne poti;
-       
odločitev o dodelitvi vlakovne poti;
-       
spremembe, popravki in odpovedi vlakovne poti.
(4) Natančnejši
opis postopkov dodeljevanja vlakovnih poti objavi upravljavec v programu
omrežja.
7. člen
(program omrežja)
(1) Program
omrežja je akt upravljavca, ki ga ta izdela za vsako posamezno voznoredno
obdobje. Za spremembo glavnih tehničnih elementov na javni železniški infrastrukturi
in predvideni razvoj javne železniške infrastrukture in glede motenj v prometu
se uskladi s subjektom, ki izvaja naloge upravljavca, ter organom za vodenje
investicij v javni železniški infrastrukturi. Pri izdelavi in spremembah
programa omrežja upravljavec sodeluje z ministrstvom, pristojnim za promet (v
nadaljnjem besedilu: ministrstvo), organom v sestavi ministrstva, subjektom, ki
izvaja naloge upravljavca, varnostnim in regulatornim organom, prosilci in
drugimi zainteresiranimi strankami.
(2) Program
omrežja določa vrsto infrastrukture, ki je na voljo prevoznikom v železniškem
prometu, in vsebuje informacije o pogojih dostopa do javne železniške
infrastrukture, pogojih za dostop do objektov za izvajanje železniških storitev,
povezanih z omrežjem javne železniške infrastrukture, in o pogojih za
opravljanje storitev v teh objektih. Program omrežja vsebuje tudi informacije v
zvezi z začasnimi omejitvami infrastrukturnih zmogljivosti. Organ, pristojen za
investicije v javno železniško infrastrukturo, pošlje upravljavcu potrebne
informacije za objavo začasnih omejitev infrastrukturnih zmogljivosti
najpozneje v rokih, določenih v 8. in 12. točki priloge VII Direktive
2012/34/EU. Upravljavec tudi sam na način in v rokih, določenih v 8. in 12.
točki priloge VII Direktive 2012/34/EU, pripravi podatke za objavo začasnih
omejitev zmogljivosti zaradi vzdrževanja in obnavljanja javne železniške
infrastrukture.
(3) Program
omrežja podrobno opredeljuje splošna pravila, roke, merila in postopke v zvezi
z dodeljevanjem vlakovnih poti
in drugih infrastrukturnih zmogljivosti ter postopke zaračunavanja uporabnine
za uporabo javne železniške infrastrukture. Med drugim določa tudi roke za
objavo sprememb tehničnih elementov na javni železniški infrastrukturi, ki
vplivajo na izdelavo novega voznega reda omrežja.
(4) Program
omrežja natančno opredeljuje tudi pravila, merila in postopke v zvezi z
izvajanjem režima učinkovitosti v železniškem prometu ter druge informacije iz
priloge IV Direktive 2012/34/EU. Upravljavec infrastrukture na podlagi petega
odstavka 15.d člena ZZelP v programu omrežja opredeli železniške proge, na
katerih se lahko zmanjša uporabnina v skladu z zakonom zaradi uporabe
železniških koridorjev iz Uredbe Komisije (EU) 2016/919 z dne 27. maja 2016 o tehnični specifikaciji za
interoperabilnost v zvezi s podsistemi vodenje-upravljanje in signalizacija
železniškega sistema v Evropski uniji (UL L št. 158
z dne 15. 6. 2016, str. 1), zadnjič
spremenjene z Izvedbeno uredbo Komisije (EU) 2020/387 z dne 9. marca 2020 o spremembi uredb (EU) št. 321/2013, (EU) št. 1302/2014
in (EU) 2016/919 glede razširitve območja uporabe in prehodnih faz.
(5) Upravljavec
v programu omrežja objavi tudi povečanje uporabnine na podlagi četrtega
odstavka 16. člena ZIUGDT ter določi in zagotovi primerne spodbude z uvedbo
diferenciacije uporabnine za uporabo javne železniške infrastrukture oziroma za
opremljanje vlakov z ETCS na podlagi 32. člena Direktive 2012/34/EU.
(6) Upravljavec
dokončno besedilo programa omrežja objavi najpozneje štiri mesece pred potekom
roka za vložitev vlog za dodelitev vlakovnih poti v okviru rednih letnih
naročil za novo voznoredno obdobje.
(7) Program
omrežja upravljavec objavi na svoji spletni strani v slovenskem in angleškem
jeziku. Program omrežja ali njegove posamezne dele lahko objavi tudi v okviru
institucij in združenj v okviru svojega mednarodnega sodelovanja.
(8) Upravljavec
mora najmanj 15 dni pred uveljavitvijo sprememb programa omrežja obvestiti o tem
prosilce, ki so jim bile dodeljene vlakovne poti, in regulatorni organ,
varnostni organ, ministrstvo in subjekt, ki izvaja naloge upravljavca. Če se
spreminjajo bistveni elementi sistema zaračunavanja uporabnin, se te spremembe
objavijo vsaj 15 mesecev pred začetkom naslednjega voznorednega obdobja.
8. člen
(elementi za izdelavo vlakovnih poti)
(1) Osnovne
tehnične podatke o progah javne železniške infrastrukture upravljavec objavi in
posodablja v registru infrastrukture. Za izdelavo, pravilnost in sprotnost
podatkov v registru infrastrukture je odgovoren upravljavec.
(2) Upravljavec
v rokih, navedenih v programu omrežja, v skladu z Direktivo 2012/34/EU določi
vse predvidene spremembe tehničnih elementov na javni železniški
infrastrukturi, ki vplivajo na izdelavo novega voznega reda omrežja, in sicer
določi:
1.     
kategorije prog z največjo dovoljeno obremenitvijo vozil na os in tekoči
meter;
2.     
dovoljene progovne hitrosti po odsekih (glede na različne bočne
pospeške);
3.     
omejene hitrosti (glede na različne bočne pospeške);
4.     
vzdolžne profile prog;
5.     
spremembe na objektih zgornjega in spodnjega ustroja;
6.     
svetle profile tirov in prog;
7.     
kodifikacijo prog;
8.     
zmogljivosti stabilnih naprav električne vleke;
9.     
opremo s signalnovarnostnimi in telekomunikacijskimi napravami ter
drugimi napravami za sporazumevanje;
10.  
rekonstrukcije in spremembe infrastrukturnih elementov;
11.  
predvidene proste intervale za potrebe vzdrževanja javne železniške
infrastrukture;
12.  
druge podatke o opremljenosti prog in pogoje, ki vplivajo na postajne
intervale in intervale sleditve vlakov.
9. člen
(roki v postopku dodeljevanja vlakovnih
poti)
(1) Upravljavec
v programu omrežja objavi roke, ki jih morajo upravljavec in prosilci
upoštevati v postopku dodeljevanja vlakovnih poti.
(2) Med
pripravo osnutka novega voznega reda omrežja se upravljavec in prosilci v
okviru posvetovalnega postopka posvetujejo z drugimi zainteresiranimi strankami
ter vsemi tistimi, ki želijo izraziti svoje mnenje o morebitnih vplivih voznega
reda omrežja na njihovo možnost zagotavljanja železniških storitev.
(3) Če
prevoznik pred začetkom izvajanja prevoznih storitev z upravljavcem ne sklene
pogodbe iz tretjega odstavka 23. člena te uredbe, se mu prepove dostop do javne
železniške infrastrukture.
(4) Upravljavec
in prosilci morajo ob upoštevanju določb iz prejšnjega odstavka upoštevati roke
in opraviti dejanja, ki jim jih nalaga spoštovanje pogodb, ki so jih sklenili z
infrastrukturnimi upravljavci in dodeljevalnimi organi drugih držav ali
združenji upravljavcev ali prevoznikov. Podrobnosti postopkov dodeljevanja
vlakovnih poti upravljavec opredeli v programu omrežja.
10. člen
(ponudba zmogljivosti)
(1) Upravljavec
mora pred začetkom izdelave novega voznega reda omrežja izdelati ponudbo
zmogljivosti, iz katere morajo biti razvidne proste vlakovne poti, ki so na
voljo prosilcem v okviru rednih letnih naročil za novo voznoredno obdobje.
Ponudbo, ki jo upravljavec objavi na način, določen v programu omrežja,
prosilci uporabijo kot podlago za naročilo vlakovne poti.
(2) Pri
izdelavi ponudbe zmogljivosti upošteva:
-       
sklenjene okvirne sporazume med upravljavcem in prosilci,
-       
vnaprej pripravljene vlakovne poti za potrebe prednostnih tovornih
koridorjev v skladu z Uredbo EU št. 913/2010 Evropskega parlamenta in Sveta z dne
22. septembra 2010 o evropskem železniškem
omrežju za konkurenčen tovorni promet (v nadaljnjem besedilu: Uredba
913/2010/EU),
-       
rezervirane časovne okvire za potrebe večletnega načrtovanja vlakovnih
poti in
-       
začasne omejitve zmogljivosti.
(3) Po
poteku roka za oddajo rednih letnih naročil mora upravljavec objaviti posodobljeno
ponudbo zmogljivosti, iz katere so razvidne vlakovne poti, ki so na voljo
prosilcem v okviru zapoznelih letnih naročil.
(4) Po
izdelavi voznega reda omrežja mora upravljavec proste vlakovne poti objaviti v
ponudbi prostih zmogljivosti, ki je na voljo prosilcem v postopku naročanja ad
hoc vlakovnih poti.
(5) Upravljavec
zaradi hitrega odziva na vloge za dodelitev ad hoc vlakovnih poti prouči
potrebe po rezervnih zmogljivostih, ki bodo na voljo v okviru voznega reda
omrežja.
11. člen
(postopki naročanja vlakovnih poti)
(1) Vlakovna
pot se izdela po predhodnem naročilu vlakovne poti v skladu s to uredbo, razen
v primerih iz petega odstavka 16. člena te uredbe.
(2) Postopki
naročanja vlakovnih poti se delijo na:
1.     
postopke naročanja vlakovnih poti v okviru letnih naročil:
- 
redna letna naročila,
- 
zapoznela letna naročila,
- 
spremembe, popravki in odpovedi dodeljenih vlakovnih poti v okviru
medletnih sprememb veljavnega voznega reda omrežja;
2.     
naročila novih vlakovnih poti v okviru medletnih sprememb veljavnega
voznega reda omrežja;
3.     
postopke naročanja ad hoc vlakovnih poti, v katerih upravljavec za
vožnjo posameznega vlaka dodeli vlakovno pot iz ponudbe prostih zmogljivosti
ali prosto predhodno izdelano in dodeljeno vlakovno pot.
(3) Roke
za oddajo vlog za naročila vlakovnih poti v okviru letnih naročil in
podrobnosti o postopkih dodeljevanja ad hoc vlakovnih poti upravljavec objavi v
programu omrežja.
12. člen
(vloga za dodelitev – naročilo vlakovne
poti)
(1) Postopek
za dodelitev vlakovne poti se začne z vložitvijo vloge za dodelitev oziroma naročilo
vlakovne poti, ki jo prosilec vloži pri upravljavcu.
(2) Vlogo
za dodelitev mednarodne vlakovne poti prosilec vloži pri enem od pristojnih
organov na poteku vlakovne poti, ki vlogo obravnava z drugimi pristojnimi
organi na poteku vlakovne poti v skladu z veljavnimi predpisi in mednarodnimi
sporazumi. Vlakovne poti na prednostnih železniških tovornih koridorjih iz
Uredbe 913/2010/EU se dodelijo v skladu z navedeno uredbo in sklenjenimi
okvirnimi sporazumi za dodeljevanje infrastrukturnih zmogljivosti na tovornem
koridorju.
(3) Vlogo
za dodelitev vlakovne poti prosilec vloži v predpisanih rokih prek spletne
aplikacije upravljavca ali prek spletne aplikacije za naročanje mednarodnih
vlakovnih poti. Spletne aplikacije za naročanje vlakovnih poti in njihovo
uporabo upravljavec podrobneje opredeli v programu omrežja.
(4) Prosilec
za izvajanje storitev v mednarodnem potniškem prometu mora vlogi za dodelitev
vlakovne poti priložiti dokazilo, da je obvestil subjekte iz prvega odstavka 15.a člena
ZZelP.
(5) Vloga
za dodelitev vlakovne poti mora vsebovati vse elemente, ki so potrebni za
izdelavo vlakovne poti. Potrebne elemente za naročilo vlakovne poti upravljavec
objavi v programu omrežja.
(6) Naročilo
informativne vlakovne poti mora vsebovati vse elemente, kot so predpisani pri
naročilu za dodelitev, razen koledarja vožnje vlaka, za katerega se izdela
informativna vlakovna pot.
(7) Če
prosilec upravljavcu pošlje nepopolno ali nerazumljivo vlogo za dodelitev vlakovne
poti, upravljavec najpozneje v petih delovnih dneh po prejemu vloge prosilca
pozove, da v 14 dneh vlogo ustrezno dopolni oziroma odpravi pomanjkljivosti,
sicer se taka vloga v postopku dodeljevanja vlakovnih poti zavrže.
(8) O
popolni vlogi za dodelitev ad hoc vlakovne poti mora upravljavec odločiti
najpozneje v petih dneh.
(9) Vsi
podatki iz vloge za dodelitev vlakovne poti se štejejo za poslovno skrivnost,
zato jih upravljavec brez privolitve prosilca ne sme poslati tretjim osebam ali
uporabljati za kak drug namen.
(10) Upravljavec
lahko v programu omrežja določi finančno jamstvo, ki mora biti ustrezno,
pregledno in sorazmerno s predvidenim obsegom dejavnosti prosilca, pri čemer
upošteva načelo enakopravne obravnave.
13. člen
(način izdelave vlakovnih poti)
(1) Upravljavec
pri izdelavi voznega reda omrežja v skladu s programom omrežja v okviru
možnosti izpolni vse zahteve iz vloge za dodelitev vlakovne poti.
(2) Izdelava
vlakovne poti pomeni določitev časovnih podatkov posamezne vlakovne poti, ki jo
na podlagi podatkov iz prosilčeve vloge za dodelitev opravi upravljavec.
Vlakovno pot izdela tako, da se čim bolje izkoristi javna železniška
infrastruktura in pri tem upoštevajo želje prosilcev. Rezultat izdelave
vlakovne poti je trasa vlaka.
(3) Pri
izdelavi vlakovne poti je treba upoštevati:
1.     
zahteve iz 5. člena te uredbe,
2.     
zahteve, ki jih določajo sklenjene okvirne pogodbe,
3.     
omejitve, ki se nanašajo na infrastrukturne zmogljivosti,
4.     
omejitve, ki se nanašajo na posebno infrastrukturo,
5.     
začasne omejitve zmogljivosti,
6.     
omejitve, s katerimi se spoprijemajo prosilci, vključno z ekonomskim
učinkom na njihovo poslovanje.
14. člen
(načela in zaporedje pri izdelavi in
dodeljevanju vlakovnih poti)
(1) Pri
izdelavi vlakovnih poti za novo voznoredno obdobje v rednem postopku je treba
upoštevati naslednja načela in zaporedje:
1.     
načela:
- 
vlakovne poti se izdelajo za vsa naročila,
- 
vlakovne poti se izdelajo za vse prosilce brez razlikovanja,
- 
vlakovne poti se izdelajo tako, da se zagotovijo učinkovito izvajanje
železniških storitev, vzdrževanje javne železniške infrastrukture ter izboljšanje
zanesljivosti in kakovosti storitev;
2.     
zaporedje:
a)   
vlakovne poti potniških vlakov, ki sodijo v okvir obvezne gospodarske
javne službe prevoza potnikov v notranjem in čezmejnem regijskem železniškem prometu,
pred vsemi drugimi,
b)   
vlakovne poti drugih potniških vlakov,
c)   
vnaprej določene mednarodne vlakovne poti za tovorne vlake v skladu z
Uredbo 913/2010/EU,
č)   vlakovne poti iz okvirne pogodbe in
vlakovne poti v okviru večletnega načrtovanja se upoštevajo pred na novo
naročenimi,
d)   
vlakovne poti v okviru rednih letnih naročil pred vlakovnimi potmi v
okviru zapoznelih letnih naročil,
e)   
vlakovne poti za mednarodni promet pred notranjim prometom,
f)    
vlakovne poti, ki zagotavljajo večjo izkoriščenost javne železniške
infrastrukture in večji obseg storitev, pred vlakovnimi potmi, ki izkoriščajo
javno železniško infrastrukturo v manjšem obsegu,
g)   
vlakovne poti, ki na delu poti vozijo po enotirni progi.
(2) V
primeru izdelave vlakovne poti za vožnjo intervencijskega vlaka ima ta prednost
pred vsemi drugimi – kadar se pošilja na odpravljanje posledic izrednega
dogodka – zaradi vzpostavitve prevoznosti proge.
(3) V
primeru določitve pomožnih vlakovnih poti za vožnjo vlakov po pomožni (obvozni)
poti zaradi ovir v prometu upravljavec posameznemu vlaku določi prosto, že
izdelano vlakovno pot iz nabora prostih vlakovnih poti.
(4) Upravljavec
mora zagotoviti pregleden arhiv zbirke podatkov o naročenih, izvedenih,
spremenjenih in odpovedanih vlakovnih poteh, ločeno po posameznih voznorednih
obdobjih.
15. člen
(vrste izdelave vlakovnih poti)
Vrste izdelave vlakovnih poti glede na
različne vrste postopke naročanja vlakovnih poti so:
1.     
redna izdelava vlakovne poti, ki se po uskladitvi trajno upošteva pri
izdelavi novega voznega reda omrežja ali njegovih sprememb;
2.     
zapoznela izdelava vlakovne poti, ki se po uskladitvi trajno upošteva
pri izdelavi novega voznega reda omrežja ali njegovih sprememb;
3.     
izdelava sprememb in popravkov že dodeljenih vlakovnih poti v okviru
medletnih sprememb voznega reda omrežja, ki se upoštevajo do konca veljavnega
voznega reda omrežja;
4.     
izdelava ad hoc vlakovne poti, ki se upošteva le kot začasna sprememba
veljavnega voznega reda omrežja;
5.     
izdelava informativnih vlakovnih poti, ki se izdelajo po zaključenem
rednem postopku;
6.     
izdelava vzorčnih tras.
16. člen
(dejavniki, ki vplivajo na izdelavo
vlakovnih poti)
(1) Pri
izdelavi vlakovnih poti je poleg načel in zaporedja konstrukcije treba
upoštevati tudi infrastrukturne zmogljivosti javne železniške infrastrukture,
in sicer:
1.     
prepustno zmogljivost prog;
2.     
predelovalno zmogljivost ranžirnih postaj in postaj, kjer je treba
opraviti premik;
3.     
postajne intervale in intervale sleditve vlakov;
4.     
sprejemno-odpravno zmogljivost postaj;
5.     
zmogljivost elektronapajalnih postaj oziroma voznega omrežja;
6.     
omejitve javne železniške infrastrukture, vključno z začasnimi
omejitvami zmogljivosti.
(2) Pri
izdelavi vlakovnih poti se v največji možni meri uporabijo že vnaprej izdelane
vlakovne poti iz ponudbe zmogljivosti.
(3) Pri
izdelavi vlakovnih poti se lahko na isti vlakovni poti predvidi več vlakov,
vendar se morajo koledarji vožnje teh vlakov med seboj izključevati. Po eni
vlakovni poti se v istem dnevu lahko odpravi samo en predvideni vlak.
(4) Na
prometnih mestih, postajališčih in nakladališčih, kjer se vozne poti vlakov sekajo
ali ovirajo vstop in izstop potnikov, se morajo vlakovne poti s časi odhodov in
prihodov vlakov ter uvozni in izvozni tiri določiti tako, da ni ogrožena
varnost prometa in potnikov ter da prihajajočega vlaka ni treba ustaviti pred
glavnim ali kritnim signalom.
(5) Za
lokomotivske vlake in prazne motorne garniture, ki vozijo v vozliščih,
vlakovnih poti ni treba izdelovati. Za te vlake se določijo le hitrost in vozni
časi.
17. člen
(dodeljevanje ad hoc vlakovnih poti)
(1) Pri
dodeljevanju ad hoc vlakovnih poti se upošteva načelo, da se vlakovna pot
dodeli tistemu, ki prvi zaprosi zanjo, pri čemer se uporabi:
-       
informativna vlakovna pot, ki v tem času ni v uporabi in je izdelana z
elementi, ki ustrezajo naročilu;
-       
prosta vlakovna pot iz ponudbe prostih zmogljivosti;
-       
elementi vzorčne trase ali rednega vlaka, za katerega je vnaprej izdelan
vozni red posameznega vlaka, pri čemer se vlaku določi novi vozni red s
koledarjem vožnje in številko izrednega vlaka;
-       
nova vlakovna pot, ki se izdela po elementih iz vloge za dodelitev
vlakovne poti.
(2) Če
na omejitvenem odseku ni razpoložljivih zmogljivosti za ad-hoc vlakovne poti,
se ad-hoc vlakovno pot izjemoma dodeli le prosilcu, ki je predhodno odpovedal
že dodeljeno vlakovno pot na tem odseku. V primeru, da prosilec nima dodeljenih
rednih vlakovnih poti na omejitvenem odseku, se izdela ad-hoc vlakovna pot v
prvem možnem časovnem terminu, ki je na razpolago. Upravljavec omejitvene
odseke objavi v programu omrežja.
18. člen
(postopek usklajevanja vlakovnih poti)
(1) V
postopku dodeljevanja vlakovnih poti se opravljajo usklajevanja na mednarodni
in lokalni ravni med upravljavci, dodeljevalnimi organi in prosilci.
(2) V
postopku priprave in izdelave vlakovnih poti poteka v času od X – 8 do X – 3 usklajevanje
med prosilci in upravljavcem, v katerem poskušajo upravljavec in prosilci najti
rešitev, kadar obstajajo nasprotujoče si prošnje za dodelitev infrastrukturnih
zmogljivosti.
(3) Usklajeno
vlakovno pot na predpisani način potrdijo pooblaščeni predstavniki udeleženih
strank v usklajevanju.
(4) Podrobnejši
postopek usklajevanja v skladu s 46. členom
Direktive 2012/34/EU upravljavec določi v programu omrežja.
19. člen
(dodeljevanje vlakovnih poti za potrebe
upravljavca)
(1) Dodeljevanje
vlakovnih poti za izvajanje obvezne gospodarske javne službe vzdrževanja javne
železniške infrastrukture se izvaja v skladu s to uredbo enako kot za druge
prosilce.
(2) Upravljavec
si prizadeva upoštevati učinek rezerviranih infrastrukturnih zmogljivosti za
načrtovano vzdrževanje omrežja na prosilce. Upravljavec v najkrajšem možnem
času obvesti zainteresirane stranke o nerazpoložljivosti infrastrukturnih
zmogljivosti zaradi nenačrtovanega vzdrževanja, te informacije pa na njegovo
zahtevo sporoči tudi regulativnemu organu.
(3) Za
potrebe voženj intervencijskih vlakov lahko upravljavec zaradi vzpostavitve
normalne prevoznosti javne železniške infrastrukture izjemoma uporabi pomožno
vlakovno pot iz nabora prostih vlakovnih poti.
(4) V
primeru motenj voženj vlaka zaradi tehnične napake ali izrednega dogodka
upravljavec sprejme vse ukrepe za vzpostavitev normalnega stanja in izdela
načrt dela v izrednih razmerah. V primeru motnje, ki bi lahko vplivala na
čezmejni promet, upravljavec pošlje vse ustrezne informacije upravljavcem v drugih
državah članicah Evropske unije, če bi motnja lahko vplivala na njihova omrežja
in promet, ter z njimi sodeluje za vzpostavitev normalnega čezmejnega prometa.
(5) V
nujnih primerih je mogoče odpovedati vse vlakovne poti brez opozorila za toliko
časa, kolikor je potrebno za popravilo sistema. Upravljavec lahko od
prevoznikov zahteva, da mu odobrijo sredstva, ki so po njegovem mnenju
najprimernejša za čim hitrejšo vzpostavitev normalnega stanja.
20. člen
(izdelava informativnih vlakovnih poti)
(1) Prosilec
lahko v postopkih naročanja vlakovnih poti naroči tudi izdelavo informativne
vlakovne poti.
(2) Naročilo
informativne vlakovne poti prosilec pošlje upravljavcu na način, kot je
predpisan za naročilo vlakovne poti v skladu s to uredbo.
(3) Na
podlagi preostale razpoložljivosti javne železniške infrastrukture in naročene
informativne vlakovne poti upravljavec izdela ponudbo, ki jo pošlje naročniku
in je kot informativna vlakovna pot v zbirki podatkov voznega reda omrežja
posebej označena.
(4) Za
usklajevanje informativne vlakovne poti veljajo enaka pravila kot za
usklajevanje drugih vlakovnih poti.
(5) Informativne
vlakovne poti niso dodeljene posameznemu prosilcu in se kot take v dokumentih
operativnega voznega reda upravljavca ne upoštevajo.
(6) Prosilec
lahko posamezno informativno vlakovno pot rezervira za določene dneve, kar mora
posebej navesti ob naročilu take vlakovne poti. Za rezervacijo take vlakovne
poti se zaračuna 10 odstotkov predvidene uporabnine. Upravljavec podrobneje
opredeli postopke v zvezi z rezervacijo informativnih vlakovnih poti v programu
omrežja.
(7) Če
prosilec želi dodelitev informativne vlakovne poti, mora to vlakovno pot
naročiti v skladu z 11. in 12. členom te uredbe.
(8) Pravico
do naročila in dodelitve informativne vlakovne poti za potrebe ad hoc vlakovnih
poti imajo vsi prosilci v skladu s 17. členom
te uredbe.
(9) Za
večkratno oziroma daljšo uporabo informativne vlakovne poti mora prosilec
oddati novo naročilo vlakovne poti v okviru medletnih sprememb voznega reda
omrežja. Če želi prosilec naročiti informativno vlakovno pot, ki jo je drug
prosilec rezerviral v skladu s šestim odstavkom tega člena, mora pred izdajo
naročila pridobiti soglasje tega prosilca.
21. člen
(rezervacija izdelanih in usklajenih
vlakovnih poti)
(1) Vlakovna
pot, ki je bila izdelana in usklajena na podlagi naročila, je od prejema pisne
potrditve od prosilca rezervirana za naslednja obdobja:
-       
redno in zapoznelo letno naročilo za novo voznoredno obdobje je
rezervirano do dodelitve vlakovne poti (najpozneje do X – 2);
-       
naročilo ad hoc vlakovne poti je rezervirano od dneva potrditve
usklajene izdelave do dodelitve vlakovne poti oziroma največ 15 dni.
(2) Prosilčeva
potrditev odločitve o dodelitvi vlakovne poti v spletni aplikaciji za naročanje
vlakovnih poti pomeni njegovo soglasje, da je izdelana vlakovna pot v skladu z naročilom, da so
podatki točni in pravilni ter da jo je on oziroma njegov prevoznik sposoben
izvajati v skladu z veljavnimi predpisi.
22. člen
(osnutek voznega reda omrežja)
(1) Po
končanem postopku usklajevanja za novo voznoredno obdobje upravljavec izdela
osnutek novega voznega reda omrežja.
(2) Osnutek
novega voznega reda omrežja zajema naročene vlakovne poti v okviru letnih
naročil do izdaje osnutka in proste vlakovne poti. V osnutku niso zajete
vlakovne poti lokomotivskih vlakov in praznih motornih garnitur, ki vozijo v
vozliščih.
(3) Upravljavec
pošlje osnutke izdelanih vlakovnih poti prosilcem in drugim zainteresiranim
strankam z interesom vplivanja na vozni red.
(4) Prosilci
in druge zainteresirane stranke imajo možnost izraziti svoje pripombe in mnenje
o morebitnih vplivih voznega reda omrežja na njihovo možnost zagotavljanja
predvidenih železniških storitev v obdobju njegove veljavnosti.
(5) Prosilci
in druge zainteresirane stranke morajo upravljavcu sporočiti morebitne pripombe
k osnutku novega voznega reda omrežja v enem mesecu.
(6) Upravljavec
v predvidenem roku zbere morebitne pripombe k osnutku novega voznega reda
omrežja in poskuša uskladiti morebitne nasprotujoče si zahteve.
23. člen
(dodelitev vlakovnih poti)
(1) Na
podlagi naročila vlakovnih poti ter izdelanih in usklajenih vlakovnih poti za
obdobje veljavnosti voznega reda omrežja upravljavec prosilcu dodeli vlakovno
pot v skladu s 15. členom ZZelP in to uredbo.
(2) Odločitev
o dodelitvi vlakovne poti se prosilcu šteje za vročeno, ko je vnesena v spletno
aplikacijo.
(3) Upravljavec
in prosilec, ki so mu bile dodeljene vlakovne poti, pred začetkom izvajanja
prevoznih storitev skleneta pogodbo, s katero med drugim natančneje uredita
medsebojna razmerja v zvezi z zaračunavanjem in plačevanjem uporabnine, načinom
poračunavanja morebitne varščine za zaračunano uporabnino ter druge pogoje
glede morebitne varščine in načina zaračunavanja nadomestil za zamude in
nepravočasne odpovedi voženj vlakov v skladu z režimom učinkovitosti. Do sklenitve
pogodbe prevoznik nima pravice dostopa do javne železniške infrastrukture.
(4) Prosilec,
ki ni prevoznik, mora imenovati prevoznika, ki bo zanj opravljal prevozno
storitev. Imenovani prevoznik mora imeti veljavno varnostno spričevalo za odsek
proge, za katerega je prosilcu dodeljena vlakovna pot. Prosilec mora imenovati
prevoznika najpozneje 30 dni pred operativnim izvajanjem prevozne storitve, to
je 30 dni pred načrtovanim dnem vožnje vlaka na dodeljeni vlakovni poti.
24. člen
(sprejetje in objava voznega reda omrežja)
(1) Po
končanem postopku dodelitve vlakovnih poti za novo voznoredno obdobje
upravljavec dva meseca pred začetkom novega voznorednega obdobja sprejme in
objavi novi vozni red omrežja, ki vsebuje podatke o vseh dodeljenih vlakovnih
poteh na podlagi rednih in zapoznelih letnih naročil ter podatke o izdelanih
informativnih in prostih vlakovnih poteh ter vzorčnih trasah.
(2) Upravljavec
pošlje podatke o dodeljenih vlakovnih poteh iz voznega reda omrežja posameznim
prosilcem kot podlago za izdelavo in objavo njihovih voznih redov ter
dokumentov operativnega voznega reda.
(3) V
primeru izdelave voznega reda omrežja v več delih na podlagi tretjega odstavka
4. člena te uredbe upravljavec o tem
obvesti prosilce in druge zainteresirane stranke ob objavi prvega dela voznega
reda omrežja. Preostale dele voznega reda omrežja upravljavec objavi dva meseca
pred uveljavitvijo.
25. člen
(pritožba zoper odločitev o dodelitvi
vlakovne poti in sistem hitrega reševanja sporov)
(1) Zoper
odločitev upravljavca lahko prosilec vloži pritožbo pri regulatornem organu.
Pritožba zoper odločitev upravljavca ne zadrži izvršitve.
(2) Pri
dodeljevanju vlakovnih poti je poleg pritožbe pri regulatornem organu iz
prejšnjega odstavka zagotovljen tudi postopek za hitro reševanje sporov, ki ga
vodi upravljavec in mora biti opredeljen v programu omrežja. Odločitev v tem
postopku mora biti sprejeta v desetih delovnih dneh.
26. člen
(spremembe in odpovedi dodeljenih
vlakovnih poti)
(1) Če
v času veljavnosti voznega reda omrežja nastopijo potrebe po spremembah in
dopolnitvah voznih redov ali zmogljivosti javne železniške infrastrukture, se
vozni red omrežja spremeni ali dopolni.
(2) Sprememba
vlakovne poti pomeni od prosilca zahtevano spremembo osnovnih podatkov o
obstoječi vlakovni poti, ki privede do odstopanja od voznoredno veljavne, že
izdelane vlakovne poti.
(3) Do
sprememb in dopolnitev voznega reda omrežja v času njegove veljavnosti lahko
pride tudi na podlagi naročil prosilcev za nove vlakovne poti ali odpovedi že
dodeljenih vlakovnih poti. Odpovedane vlakovne poti upravljavec objavi kot
proste vlakovne poti v posodobljeni ponudbi zmogljivosti.
(4) Vsako
spremembo ali odpoved vlakovne poti prosilec naroči na enak način, kot je s to
uredbo predpisano za novo naročilo vlakovne poti. Enako velja tudi za naročila
novih vlakovnih poti med veljavnim voznorednim obdobjem.
(5) Spremembe,
odpovedi ali naročila novih vlakovnih poti v veljavnem voznorednem obdobju, ki
vplivajo na promet vlakov na progah tujih upravljavcev, se opravijo po predhodnem
usklajevanju med upravljavcem in prosilcem ter tujimi upravljavci.
(6) Postopek
izdelave medletnih sprememb voznega reda omrežja mora potekati po enakem
postopku, kot je predviden za izdelavo novega voznega reda omrežja.
(7) Spremembe,
odpovedi in naročila novih vlakovnih poti v voznem redu omrežja se morajo
upoštevati tudi v operativnem voznem redu.
(8) Spremembe
voznega reda omrežja se opravijo v vnaprej določenih terminih, ki se objavijo v
programu omrežja.
27. člen
(popravek vlakovnih poti)
(1) Upravljavec
lahko popravi, prilagodi, zamenja ali odpove že dodeljeno vlakovno pot.
Popravek vlakovne poti se lahko izjemoma v najmanjši možni meri uporabi v
naslednjih primerih:
1.     
ko je znan rok izvajanja zapor, za katere upravljavec ni mogel vedeti
točnega dneva izvajanja ob objavi začasnih omejitev zmogljivosti,
2.     
ko pride do začasne omejitve zmogljivosti zaradi višje sile,
3.     
ko so nujne nepričakovane prestavitve, podaljšanja ali skrajšanja že
objavljenih začasnih omejitev zmogljivosti,
4.     
ko je naknadno znan natančni čas začasnih omejitev zmogljivosti, za
izvajanje katerih ni prvi odgovorni upravljavec,
5.     
za ponovno vzpostavitev varnega obratovanja železniške infrastrukture,
6.     
za zagotovitev najboljšega ujemanja vseh zahtev, pri čemer je treba
pridobiti soglasje prosilcev, ki so jim bile vlakovne poti dodeljene, in
7.     
pri pravno obvezujočih prednostnih zahtevah po zmogljivosti od
oboroženih sil.
(2) Popravek
vlakovne poti se lahko nanaša na posamezni dan ali na več dni vožnje vlaka ali
na vse vožnje do konca veljavnosti dodeljene vlakovne poti. Lahko se nanaša na
del vlakovne poti ali na celotno vlakovno pot. Popravek vlakovne poti pomeni:
1.     
odpoved vožnje vlaka ob določenih dneh,
2.     
spremenjeni čas odhoda ali prihoda vlaka,
3.     
spremembo trase vlaka,
4.     
spremembo parametrov vlaka,
5.     
prilagoditev časov na mejah ali postajah izmenjave prometa in
6.     
odpoved vlakovne poti, zaradi česar vlakovna pot ni več na voljo.
(3) Podrobnejša
določila glede popravka vlakovne poti, ki vključujejo obveščanje prosilca,
izdelavo alternativnih vlakovnih poti in postopke potrditve nove ponudbe, ter
morebitna nadomestila upravljavec objavi v programu omrežja.
III. ZMOGLJIVOST INFRASTRUKTURE
28. člen
(preobremenjena infrastruktura)
(1) Če
po opravljenem usklajevanju ni mogoče zadostiti vsem vlogam za dodelitev vlakovnih
poti oziroma ni mogoče zadovoljiti potreb po infrastrukturnih zmogljivostih,
mora upravljavec tak odsek javne železniške infrastrukture takoj razglasiti za
preobremenjeno infrastrukturo. Enako velja tudi za odseke javne železniške
infrastrukture, katerih zmogljivost v bližnji prihodnosti zelo očitno ne bo
zadoščala.
(2) Če
je odsek ali del javne železniške infrastrukture razglašen za preobremenjeno
infrastrukturo, upravljavec zanjo izvede analizo zmogljivosti iz 29. člena te uredbe, razen če se že izvaja načrt
razširitve zmogljivosti iz 30. člena te
uredbe.
(3) Če
uporabnina za javno železniško infrastrukturo ne omogoča razširitve
zmogljivosti odseka ali dela infrastrukture, ki je razglašen za preobremenjeno
infrastrukturo, lahko upravljavec pri dodeljevanju vlakovnih poti v skladu s
prvim odstavkom 14. člena te uredbe
uporabi kot dodatne kriterije:
-       
pomembnost prevozne storitve za širšo skupnost glede na drugo storitev,
ki bi bila zaradi tega neizvedljiva, ob upoštevanju posledic dodelitve oziroma
nedodelitve vlakovne poti;
-       
pomembnost prevozne storitve prevoza blaga glede na izvajanje
mednarodnih železniških storitev prevoza blaga.
(4) Če
na preobremenjeni infrastrukturi tudi po izvedenem postopku izdelave in
usklajevanja ni mogoče dodeliti vseh vlakovnih poti, ker prosilci, ki jih
zahtevajo, na podlagi kriterijev in njihovega vrednotenja dosegajo izenačeno
pravico do dodelitve, jih mora upravljavec pozvati, da ponudijo čim višjo
uporabnino za posamezni progovni odsek. O tem mora upravljavec obvestiti regulatorni
organ. Pogajanja se izvajajo pod nadzorom regulatornega organa in na podlagi
rezultatov upravljavec dodeli vlakovno pot tistemu prosilcu, ki je ponudil
najvišjo uporabnino.
(5) Podrobni
postopki in merila, ki so s to uredbo določeni glede določitve preobremenjene
infrastrukture, se objavijo v programu omrežja.
29. člen
(analiza zmogljivosti)
(1) Namen
analize zmogljivosti je določiti omejitve infrastrukturnih zmogljivosti, ki
preprečujejo, da se vlogam za dodelitev zmogljivosti ugodi, in predlagati, kako
se lahko ugodi dodatnim vlogam. Z analizo se ugotovijo vzroki preobremenjenosti
infrastrukture ter opredelijo možni kratkoročni in dolgoročni ukrepi za
zmanjšanje preobremenjenosti.
(2) Predmet
analize so infrastruktura, tehnološki postopki, vrste prevoznih storitev in
učinek vseh teh dejavnikov na infrastrukturno zmogljivost. Ukrepi, ki jih je
treba upoštevati, zajemajo zlasti preusmeritev prevoznih storitev, časovne
spremembe prevoznih storitev, spremembe hitrosti in posodobitev infrastrukture.
(3) Upravljavec
izdela analizo zmogljivosti najpozneje v šestih mesecih po ugotovitvi, da je
zmogljivost javne železniške infrastrukture preobremenjena.
30. člen
(načrt razširitve zmogljivosti)
(1) Upravljavec
mora v šestih mesecih po končani analizi zmogljivosti izdelati načrt razširitve
zmogljivosti. Pri pripravi načrta se posvetuje s prosilci in drugimi
zainteresiranimi strankami ter uskladi z ministrstvom. Z načrtom se ugotovijo:
-       
vzroki za preobremenjenost infrastrukturnih zmogljivosti;
-       
verjeten prihodnji razvoj prometa;
-       
ovire za razvoj javne železniške infrastrukture;
-       
možnosti in stroški razširitve zmogljivosti, vključno z možnimi
spremembami uporabnine.
(2) Na
podlagi analize stroškov in koristi možnih ukrepov mora načrt določati tudi
ukrepe, ki se sprejmejo za razširitev infrastrukturnih zmogljivosti, s časovnim
načrtom za njihovo izvajanje.
(3) Načrt
razširitve infrastrukturnih zmogljivosti upravljavec pošlje ministrstvu, ki
izvede potrebne ukrepe za njegovo uresničitev.
31. člen
(posebna infrastruktura)
Posebna infrastruktura, določena v petem
odstavku 15.b člena ZZelP, se določi v programu omrežja.
IV. UČINKOVITO
IZVAJANJE VOZNEGA REDA OMREŽJA
32. člen
(zagotavljanje učinkovitega izvajanja
voznega reda omrežja)
(1) Upravljavec
za učinkovito izvajanje voznega reda omrežja preverja:
-       
uporabo in izkoriščenost dodeljenih vlakovnih poti;
-       
izvajanje postopkov za vzpostavitev normalne prevoznosti javne
železniške infrastrukture;
-       
izkoriščenost dodeljenih vlakovnih poti v primeru voženj vlakov po
pomožni poti;
-       
upoštevanje prednostnih področij pri uravnavanju voženj zamujenih
vlakov;
-       
izvajanje režima učinkovitosti.
(2) Ugotovitve
tega preverjanja upravljavec upošteva pri določanju prednosti v postopku
dodeljevanja vlakovnih poti na podlagi pogojev, določenih v programu omrežja.
(3) Upravljavec
zaračuna dajatev za rezervacijo dodeljene vlakovne poti, ki je prosilec ni
uporabil oziroma ni odpovedal uporabe te vlakovne poti v predpisanem roku.
Merila za ugotavljanje neuporabe dodeljenih vlakovnih poti, način izračuna in višino
nadomestil upravljavec objavi v programu omrežja. Regulatorni organ preverja
merila za ugotavljanje neuporabe dodeljenih vlakovnih poti.
33. člen
(izkoriščenost vlakovnih poti)
(1) Upravljavec
lahko prosilcu odvzame vlakovno pot, če jo je prosilec v neprekinjenem obdobju
najmanj enega meseca izkoristil manj kot 30-odstotno glede na odobreno možnost
uporabe.
(2) Upravljavec
prosilcu odvzame vlakovno pot, če je prosilec dodeljeno vlakovno pot na
preobremenjeni javni železniški infrastrukturi v obdobju najmanj enega meseca
izkoristil manj kot 75-odstotno glede na odobreno možnost uporabe.
(3) Prvi
in drugi odstavek tega člena se uporabljata, kadar prosilec ne more dokazati,
da je zmanjšanje uporabe vlakovne poti posledica neekonomskih razlogov, na
katere nima vpliva.
V. UPORABNINA
34. člen
(metodologija za izračunavanje višine
uporabnine)
(1) Na
podlagi ZZelP in Izvedbene uredbe Komisije (EU) 2015/909 z dne 12. junija 2015 o načinih izračunavanja stroškov,
ki nastanejo neposredno pri izvajanju storitve železniškega prometa (UL L št. 148 z dne 13. 6. 2015, str. 17;
v nadaljnjem besedilu: Uredba 2015/909/EU) ter te uredbe upravljavec določi
metodologijo za izračunavanje višine uporabnine ob upoštevanju strokovnih
ugotovitev s področja učinkovite rabe javne železniške infrastrukture.
Uporabnina je namenjena kritju stroškov opravljanja dejavnosti upravljavca.
(2) Upravljavcu
se ob izboljšanju varnosti, vzdrževanja in izboljšanja kakovosti
infrastrukturnih storitev priznavajo spodbude za zniževanje stroškov zagotavljanja
javne železniške infrastrukture in višine uporabnine. V ta namen se z najmanj
petletno pogodbo med pristojnim organom in upravljavcem predvidi delež, ki
lahko ostane upravljavcu kot spodbuda.
(3) Upravljavec
po predhodni odobritvi metodologije za izračunavanje višine uporabnine in cene
uporabnine s strani ministrstva v programu omrežja objavi osnovne podatke o
metodologiji ter formule za izračun uporabnine z vrednostmi in cenami.
Metodologija se mora občasno posodabljati z upoštevanjem najboljših mednarodnih
praks.
(4) Metodologija
za izračunavanje višine uporabnine mora vsebovati tudi podatke o sistemu
zaračunavanja uporabnine in informacije o cenah storitev iz 37. in 38. člena te uredbe. Metodologija vsebuje
informacije o veljavnem sistemu zaračunavanja uporabnine in informacije o
predvidenih spremembah uporabnine za naslednjih pet let, če so ti podatki na
voljo, ter podatke o povečanju uporabnine iz četrtega odstavka 16. člena
ZIUDGT. Metodologija vsebuje tudi način porazdelitve stroškov med različne
kategorije storitev upravljavca, ponujene prevoznikom.
35. člen
(določanje uporabnine)
(1) Pri
določanju višine uporabnine mora upravljavec upoštevati 15.d člen ZZelP in Uredbo 2015/909/EU. Poleg tega
mora upoštevati gospodarnost razpolaganja z javno železniško infrastrukturo.
Način in postopek vrednotenja kriterijev sta podrobno opredeljena v
metodologiji za izračunavanje višine uporabnine.
(2) Pri
vrednotenju kriterijev mora upravljavec upoštevati stroške, ki jih povzroča
obratovanje določene vrste konkretnega vlaka in so vezani na minimalni paket
storitev iz 36. člena te uredbe in na
dostop po tirih do objektov za izvajanje železniških storitev ter se izkazujejo
zlasti pri stroških vzdrževanja tirov, naprav za vožnjo vlakov in stroških
upravljanja železniškega prometa.
(3) Upravljavec
mora zagotoviti, da je višina uporabnine objektivno enaka in nediskriminatorna
za vse prosilce, ki opravljajo enakovredne storitve na javni železniški
infrastrukturi.
(4) Razen
v primerih, ki jih določa ta uredba, mora upravljavec zagotoviti, da se na
celotnem omrežju uporablja enaka metodologija za izračunavanje višine
uporabnine.
(5) Metodologija
za izračunavanje višine uporabnine lahko vključuje izjeme od načel
zaračunavanja uporabnine, kot so:
-       
spodbude za uporabo sistemov vodenja ETCS,
-       
povišana uporabnina za odpravo omejene zmogljivosti infrastrukture,
-       
pribitek zaradi vpliva na okolje dizelske vleke na elektrificiranih
progah.
(6) Zaradi
hitrejšega prehoda na novi sistem vodenja vlakov ETCS upravljavec lahko uvede
spodbudo za prevoznike, ki na progah, ki so opremljene s sistemom vodenja ETCS,
dejansko uporabljajo novi sistem vodenja ETCS. Model izračuna spodbude
upravljavec objavi v programu omrežja.
(7) Upravljavec
lahko za dostop do preobremenjene javne železniške infrastrukture določi višjo
uporabnino. Povišanje uporabnine in merila za določanje primerov, v katerih se
zaračunava višja uporabnina, morajo biti določeni v metodologiji za
izračunavanje višine uporabnine iz prejšnjega člena. Razlika med uporabninama
je namenjena za odpravo omejene zmogljivosti infrastrukture, na katero se njen
obračun nanaša. Povišana uporabnina se lahko zaračunava, če je upravljavec to
predvidel v programu omrežja oziroma je predložil ukrepe za odpravo
preobremenjene javne železniške infrastrukture in te ukrepe dejansko izvaja.
(8) Upravljavec
preneha zaračunavati povišano uporabnino, če v roku iz 30. člena te uredbe ni pripravil načrta razširitve
zmogljivosti oziroma pri uresničevanju tega načrta ne dosega napredka. To ne
velja, če regulativni organ odobri še nadaljnje zaračunavanje povišane
uporabnine, ker načrta razširitve zmogljivosti ni mogoče uresničiti zaradi
razlogov, na katere upravljavec nima vpliva, oziroma razpoložljive možnosti
niso ekonomsko ali finančno izvedljive.
(9) Zaradi
varstva okolja uporabnina lahko vključuje pribitek za dizelsko vleko na
elektrificirani progi. Model izračuna pribitka upravljavec objavi v programu
omrežja.
(10) Uporabnina
lahko vključuje stroške vplivov na okolje v primeru, ko se ti stroški
zaračunavajo v skladu z zakonodajo Evropske unije, ki ureja cestni tovorni
promet. Za diferenciacijo uporabnine na podlagi ravni hrupa se upošteva
Izvedbena uredba Komisije (EU) 2015/429 z dne 13. marca
2015 o določitvi načinov, ki jih je treba upoštevati pri zaračunavanju stroškov
učinkov hrupa (UL L št. 70 z dne 14. 3. 2015,
str. 36).
(11) Da
ne bi nastala nesorazmerna nihanja višine uporabnine, se za višino uporabnine
lahko določi srednja vrednost za primeren obseg železniških storitev in
obdobij, vendar pa se relativna višina uporabnine veže na stroške, ki nastanejo
pri storitvah.
(12) Upravljavec
mora sodelovati z upravljavci železniške infrastrukture v sosednjih državah ali
v združenjih upravljavcev pri usklajevanju zaračunavanja uporabnine za namen
učinkovite rabe javne železniške infrastrukture pri izvajanju storitev
mednarodnega železniškega prometa.
(13) Prosilec
lahko od upravljavca zahteva podatke o metodologiji za izračunavanje višine in
konkretnih izračunih višine uporabnine, če mu ne zadostujejo podatki, ki jih
vsebuje program omrežja.
36. člen
(izjeme od načel vrednotenja kriterijev)
(1) Kadar
to dopuščajo tržne razmere, lahko Vlada Republike Slovenije upravljavcu naloži
povišanje uporabnine, ki je določena v prvem, drugem, tretjem in četrtem
odstavku prejšnjega člena. Višina tako določene uporabnine ne sme izključiti
uporabe infrastrukture s strani tistih tržnih delov, ki lahko plačajo vsaj
stroške, nastale neposredno zaradi izvajanja storitev železniškega prometa, in
stopnjo donosnosti, ki jo trg lahko prenese.
(2) Izredno
povišanje uporabnine mora temeljiti na načelih učinkovitosti, preglednosti in
nerazlikovanja, ki zagotavljajo optimalno konkurenčnost zlasti v mednarodnem
tovornem železniškem prevozu. Tak način zaračunavanja uporabnine ne sme
izničiti učinkov povečanja storilnosti, ki jo dosegajo prevozniki.
(3) Upravljavec
lahko uvede dodatno razlikovanje med tržnimi deli glede na prepeljano blago ali
potnike. Opredelijo se tudi tržni deli, v katerih prevozniki trenutno ne
obratujejo, vendar bi v času veljavnosti sistema zaračunavanja uporabnin v njih
lahko opravljali storitve. Upravljavec za te tržne dele ne vključi pribitkov v
sistemu zaračunavanja uporabnin. Seznam tržnih delov se objavi v programu
omrežja in pregleda vsakih pet let. Regulatorni organ je pristojen za
preverjanje objavljenega seznama tržnih delov v programu omrežja.
(4) Spremembe
sistema zaračunavanja uporabnine, sprejete na podlagi prvega odstavka tega
člena, morajo biti javno objavljene kot dodatek k metodologiji za izračunavanje
višine uporabnine iz 34. člena te uredbe
v programu omrežja v roku iz osmega odstavka 7. člena
te uredbe.
37. člen
(minimalni paket storitev)
Upravljavec zagotavlja minimalni paket
storitev dostopa do javne železniške infrastrukture, do katerega so upravičeni vsi
prevozniki in vključuje storitve, določene v tretjem odstavku 15.d člena ZZelP.
38. člen
(dostop do objektov za izvajanje
železniških storitev)
(1) Upravljavci
objektov za izvajanje železniških storitev vsem prevoznikom na
nediskriminatoren način zagotovijo dostop do objektov za izvajanje železniških
storitev, vključno z dostopom po tirih, in storitev, ki se zagotavljajo v teh
objektih, ki so določeni v četrtem odstavku 15.d člena ZZelP, in sicer so to:
1.     
potniške postaje, njihova poslopja in druge naprave, vključno s
prikazovalniki potovalnih informacij in primernimi prostori za izdajo vozovnic;
2.     
tovorni terminali;
3.     
ranžirne postaje in naprave za sestavo vlakov, vključno z napravami za
ranžiranje;
4.     
odstavni tiri;
5.     
naprave za vzdrževanje, z izjemo večjih vzdrževalnih naprav, namenjenih
za take vrste voznega parka, ki potrebujejo posebne naprave;
6.     
druge tehnične naprave, vključno z napravami za čiščenje in pranje;
7.     
naprave v morskih pristaniščih, povezane z železniškimi dejavnostmi;
8.     
naprave za podporo;
9.     
naprave za oskrbo z gorivom in oskrbo z gorivom, za katere se uporabnina
na računih prikazuje ločeno.
(2) Na
prošnje prevoznikov za dostop do objekta za izvajanje železniških storitev in
zagotavljanje storitev v objektih iz prejšnjega odstavka upravljavec odgovori v
roku, ki ga določi regulatorni organ.
(3) Upravljavec
objektov za izvajanje železniških storitev lahko prošnje prevoznikov za dostop
do objektov in storitev iz tega člena zavrne le, če obstajajo druge gospodarsko
smiselne nadomestne možnosti, ki omogočajo dostop do drugega objekta za
izvajanje železniških storitev, ki je gospodarsko sprejemljiv za prevoznika v
železniškem prometu in mu omogoča opravljanje storitve tovornega ali potniškega
prometa. Upravljavec objektov zaradi tega ni zavezan investirati v vire ali
zmogljivosti, da bi ugodil vsem prošnjam prevoznikov v železniškem prometu.
Kadar se prošnje prevoznikov zavrnejo, upravljavec objekta za opravljanje
železniških storitev vsakršno odločitev o zavrnitvi utemelji v pisni obliki in
navede izvedljive možnosti v drugih objektih.
(4) Če
se objekt za izvajanje železniških storitev iz tega člena ni uporabljal najmanj
dve leti zapored in je prevoznik upravljavca tega objekta obvestil o svojem
interesu za dostop do tega objekta, njegov lastnik objavi, da je njegovo
obratovanje na voljo za zakup ali najem v funkciji objekta za izvajanje
železniških storitev, in sicer v celoti ali deloma, razen če upravljavec tega
objekta izkaže, da ga zaradi postopka prestrukturiranja, ki poteka, ne more
uporabljati noben prevoznik.
(5) Prevoznik
si storitve iz tega člena zagotovi s posebno pogodbo, ki jo sklene z
upravljavcem objekta za izvajanje železniških storitev. V pogodbi morata biti
navedena cena in obseg storitev. Višina plačila za dostop do infrastrukture, ki
povezuje objekte za izvajanje železniških storitev, je enaka stroškom, ki
nastanejo neposredno pri izvajanju storitev železniškega prometa, skupaj z
razumnim dobičkom. Cene za dostop po tirih do objektov za izvajanje železniških
storitev in storitev, ki se zagotavljajo v teh objektih, objavi upravljavec v
programu omrežja.
(6) Upravljavci
objektov za izvajanje železniških storitev iz prvega odstavka tega člena,
prvega odstavka 39. člena in prvega
odstavka 40. člena te uredbe morajo
upravljavcu zagotoviti informacije o višini plačila za opravljanje posameznih
storitev. Upravljavec informacije o višini plačila vključi v program omrežja
ali navede spletno mesto, kjer so take informacije na voljo brezplačno v
elektronski obliki.
(7) Upravljavec
objektov za izvajanje železniških storitev je organiziran v skladu s 15.i členom ZZelP.
39. člen
(dodatne storitve)
(1) Dodatne
storitve lahko zajemajo:
1.     
električno energijo za vleko, za katero se izda ločeni račun, ki mora
vsebovati informacijo o ceni električne energije;
2.     
predhodno ogrevanje potniških vlakov;
3.     
posebne pogodbe za:
- 
nadzor prevoza nevarnega blaga (pošiljke RID, izredne pošiljke);
- 
pomoč pri vožnji posebnih vlakov vključno s pomočjo pri odpravi posledic
izrednih dogodkov.
(2) Upravljavec
objektov za izvajanje železniških storitev zgoraj navedene storitve zagotovi
prevoznikom, ki imajo dodeljene vlakovne poti, in sicer pod tržnimi pogoji s
pogodbo na nediskriminatoren način.
40. člen
(pomožne storitve)
(1) Prevozniki,
ki jim je bila dodeljena vlakovna pot, lahko upravljavca ali druge upravljavce
objektov za izvajanje železniških storitev zaprosijo za dodatne pomožne
storitve, kot so:
1.     
dostop do telekomunikacijskih omrežij;
2.     
zagotavljanje dodatnih informacij;
3.     
tehnična inšpekcija železniških vozil;
4.     
izdaja vozovnic na potniških postajah;
5.     
večja vzdrževalna dela, ki se opravljajo v objektih, namenjenih za take
vrste voznega parka, ki potrebujejo posebne naprave.
(2) Upravljavcu
storitev iz prejšnjega odstavka ni treba zagotoviti. Kadar upravljavec ponudi
katero od teh storitev objekta iz tega odstavka, jo na nediskriminatoren način
zagotovi vsem prevoznikom, ki zanjo zaprosijo.
(3) Kadar
storitve iz prvega odstavka tega člena in prvega odstavka prejšnjega člena
ponuja en sam ponudnik, višina plačila za take storitve ne sme presegati stroškov,
ki nastanejo pri njihovem opravljanju, skupaj z razumnim dobičkom.
41. člen
(način plačevanja uporabnine)
(1) Prosilec
plačuje ceno za minimalni paket storitev dostopa do javne železniške
infrastrukture iz 37. člena te uredbe, in
sicer na račun upravljavca.
(2) Upravljavec
izda račune za uporabnino, ki vsebujejo predpisano stopnjo DDV, najpozneje do
20. (dvajsetega) dne v mesecu za pretekli
mesec. K računu mora biti priložen seznam vseh izvedenih, rezerviranih in
nepravočasno odpovedanih ter neizvedenih dodeljenih vlakovnih poti.
(3) Prosilec
je dolžan plačati uporabnino v skladu s pogodbo iz tretjega odstavka 23. člena te uredbe. Če prosilec ne plača
uporabnine v predpisanem roku, mu upravljavec ob upoštevanju morebitne varščine
pošlje opomin in mu zaračuna zakonite zamudne obresti. Če prosilec tudi po
opominu ne plača uporabnine, lahko upravljavec začne postopek izvršbe. Če
prosilec ne poravna dveh zaporednih računov, mu upravljavec lahko odvzame
dodeljene vlakovne poti.
(4) Ta
člen se smiselno uporablja tudi za plačevanje povečane uporabnine iz sedmega
odstavka 35. člena te uredbe. Upravljavec
mora znesek povečane uporabnine na računu prikazati ločeno od zneska
uporabnine.
42. člen
(popusti in oprostitve plačila uporabnine)
(1) Popusti pri zaračunavanju uporabnine so
omejeni na dejanski prihranek upravnih stroškov upravljavca. Pri določanju
višine popusta se ne upoštevajo prihranki stroškov, ki so že zajeti v
uporabnini.
(2) Ne
glede na prejšnji odstavek upravljavec lahko za določene prometne tokove uvede
način zaračunavanja uporabnine, ki je dostopen vsem uporabnikom javne
železniške infrastrukture, in priznava časovno omejene popuste za spodbujanje
razvoja novih železniških storitev ali popuste za spodbujanje uporabe premalo
izkoriščenih prog.
(3) Popusti
se lahko nanašajo le na uporabnine, ki se zaračunajo za določeni odsek javne
železniške infrastrukture.
(4) Podobni
programi popustov se uporabljajo za podobne storitve.
(5) Sistem
določanja popustov mora biti določen v metodologiji za izračunavanje višine
uporabnine iz 34. člena te uredbe.
(6) Vlada
Republike Slovenije lahko odloči, da prevoznike, ki opravljajo obvezno
gospodarsko javno službo prevoza potnikov v notranjem in čezmejnem regijskem
železniškem prometu, ter upravljavca za posamezno voznoredno obdobje oprosti
plačila uporabnine v delu, ki se nanaša na opravljanje obvezne gospodarske
javne službe.
43. člen
(varščina)
(1) Kot
pogoj za dostop do javne železniške infrastrukture lahko upravljavec posameznim
prosilcem določi varščino, ki je namenjena za zavarovanje plačil iz naslova
uporabnine in pomeni finančno zavarovanje. Zahteva za varščino mora biti
ustrezna, pregledna in nediskriminatorna.
(2) Način
poračunavanja varščine z zaračunano uporabnino in druge pogoje, ki se nanašajo
na varščino, opredelita upravljavec in prosilec v pogodbi iz tretjega odstavka
23. člena te uredbe.
(3) Upravljavec
v programu omrežja podrobneje opredeli varščino, lahko pa predvidi tudi
drugačen način in pogoje zavarovanja plačil iz naslova uporabnine.
44. člen
(režim učinkovitosti)
(1) Z
režimom učinkovitosti se spodbuja zmanjševanje motenj v železniškem prometu in
izboljšuje kakovost železniških storitev. Upravljavec in prevozniki zagotovijo
osebje za posredovanje, spremljanje, vrednotenje in dokončno potrjevanje podatkov,
potrebnih za izvajanje režima učinkovitosti.
(2) Osnovni
element režima učinkovitosti je točnost vlaka glede na njegovo dodeljeno
vlakovno pot, izražena z zamudo. Točnost vlakov se ugotavlja na dogovorjenih
merilnih mestih vožnje, to so prometne točke (postaje izmenjave prometa vlakov,
izhodne, medpotne in končne postaje), ki so določene kot točke vožnje vlaka.
(3) Vzroki
za nastanek zamude se delijo na primarne, sekundarne in zunanje. Za primarne
zamude v železniškem prometu je odgovoren upravljavec ali prevoznik, lahko pa
se odgovornost za posamezno zamudo porazdeli med oba. Za vsako nastalo zamudo
zaradi primarnih vzrokov, ki je nastala na železniškem omrežju, se
povzročitelju zaračuna ustrezno denarno nadomestilo. Za zamude, ki so posledica
sekundarnega ali zunanjega vzroka, in za zamude, nastale po krivdi drugih
upravljavcev infrastrukture in prevoznikov zunaj Republike Slovenije, se
nadomestilo ne obračuna.
(4) Evidenco
gibanja vseh vlakov in zamud vodi upravljavec, ki tudi določi vzrok za vse zamude,
razen za tiste, ki so nastale po prevoznikovi krivdi. Za te zamude vzroke
določi prevoznik, ki je povzročil zamudo.
(5) Če
se prevoznik ne strinja z odgovornostjo za nastanek zamude, jo z utemeljitvijo
zavrne. Če se upravljavec z zavrnitvijo ne strinja, skušajo upravljavec in
prevozniki v nadaljnjem postopku obravnave spornih zamud ugotoviti vzrok in
odgovornost za te zamude.
(6) Če
vzroka za nastanek zamude iz prejšnjega odstavka ni mogoče določiti, se taka
zamuda označi kot zamuda, ki jo je treba nadalje raziskati. Za potrebe
ugotavljanja vzrokov teh zamud upravljavec in prevozniki ustanovijo skupni
organ za reševanje spornih primerov, ki poskuša doseči poravnavo tako, da
ugotovi odgovornost za nastanek sporne zamude. Če odgovornosti ni mogoče ugotoviti
oziroma ni doseženega soglasja o odgovornosti, se zamude enakomerno porazdelijo
med vsemi vpletenimi strankami.
(7) Če
se katera od strank ne strinja s porazdelitvijo zamud, lahko vloži pritožbo pri
regulatornemu organu. Za pritožbeni postopek se smiselno uporabljajo določbe
zakona, ki ureja splošni upravni postopek.
(8) Za
vlake upravljavca, namenjene za vožnjo vozil za vzdrževanje, obnovo ali gradnjo
javne železniške infrastrukture, se zamude ne obračunavajo. Poleg teh se zamude
ne obračunavajo za lokomotivske vlake za določeni namen v tovornem in potniškem
prometu ter za prazne garniture v potniškem prometu (ad hoc lokomotivske
vlakovne poti).
(9) Model
zaračunavanja nadomestila za zamude, vrednost nadomestila in natančnejši opis
postopkov vnosov, potrjevanja in obravnave zavrnjenih zamud upravljavec določi
v programu omrežja.
45. člen
(motnje v železniškem prometu)
(1) Prevoznikom
zaradi motenj v železniškem prometu, ki nastanejo zaradi nepravočasne najave
izvajanja investicijskih del na javni železniški infrastrukturi, pripada
denarno nadomestilo za nastale stroške. Višina nadomestila, ki se izplača
prevoznikom za posamezno leto, ne sme presegati 90 odstotkov višine uporabnine,
ki jo plača posamezni prevoznik v tem letu.
(2) Obračun
prevoznikom, ki niso izvajalci obvezne gospodarske javne službe prevoza
potnikov v notranjem in čezmejnem regijskem železniškem prometu, se izvaja na
podlagi metodologije, ki jo sprejme upravljavec ob predhodnem soglasju
Direkcije Republike Slovenije za infrastrukturo in jo objavi v programu
omrežja. V metodologiji se opredelijo roki najave izvajanja investicij. Denarno
nadomestilo vključuje nadomestilo za nastale zamude in za spremembe pogojev
prevoza na dodeljeni vlakovni poti.
(3) Obračun
denarnega nadomestila za prevoznika, ki je izvajalec obvezne gospodarske javne
službe prevoza potnikov v notranjem in čezmejnem regijskem železniškem prometu,
določita pogodbeni stranki v pogodbi o izvajanju te obvezne gospodarske javne
službe.
(4) Investitor
izplača priznano nadomestilo za prevoznike upravljavcu na podlagi izstavljenega
zahtevka za posamezno investicijo. Upravljavec izplača denarno nadomestilo za
priznane stroške prevoznikom v imenu in za račun investitorja.
VI. PREHODNA IN KONČNA DOLOČBA
46. člen
(prenehanje veljavnosti)
Z dnem uveljavitve te uredbe preneha
veljati Uredba o dodeljevanju vlakovnih poti, uporabnini in režimu
učinkovitosti na javni železniški infrastrukturi (Uradni list RS, št. 44/16, 16/19 in 121/20).
47. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00704-272/2022
Ljubljana, dne 19. januarja 2023
EVA 2021-2430-0081
Vlada Republike Slovenije
dr. Robert Golob
predsednik