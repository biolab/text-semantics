I. SPLOŠNE DOLOČBE
1. člen
(namen pravilnika)
Ta pravilnik ureja organizacijo, pogoje in način dela
dispečerske službe zdravstva (v nadaljnjem besedilu: DSZ) v Republiki
Sloveniji.
2. člen
(DSZ)
(1) DSZ deluje neprekinjeno 24 ur na dan, vse dni v
letu, sprejema nujne klice z zdravstvenega področja, spremlja, razporeja in
koordinira delovanje vseh mobilnih enot nujne medicinske pomoči (v nadaljnjem
besedilu: NMP), ekip helikopterske nujne medicinske pomoči (v nadaljnjem besedilu:
HNMP) in ekip izvajalcev nenujnih prevozov, vodi evidenco razpoložljivih
zmogljivosti bolnišnic, urgentnih centrov (v nadaljnjem besedilu: UC) in javnih
zdravstvenih zavodov, ki so vključeni v mrežo NMP.
(2) V primeru naravnih ali drugih nesreč, kriznih
razmer, vojne ali izrednega stanja oziroma drugih dogodkih, ki zahtevajo prilagoditev
dela, spremenjeno organizacijo dela in uporabo posebnih načrtov DSZ, DSZ
zagotavlja informacije, ki so potrebne za učinkovito koordiniranje in
usmerjanje delovanja zdravstvenega sistema Republike Slovenije.
3. člen
(pomen izrazov)
(1) Izrazi, ki se uporabljajo v tem pravilniku, pomenijo
enako kot izrazi iz pravilnika, ki ureja službo nujne medicinske pomoči, in iz
pravilnika, ki ureja prevoze pacientov.
(2) Poleg izrazov iz prejšnjega odstavka se v tem
pravilniku uporabljajo tudi naslednji izrazi, ki pomenijo:
1.     
posebni dogodki so okoliščine in dogodki, ki imajo takšen vpliv na
delovanje DSZ ali posameznega dispečerskega centra zdravstva, da je potrebna
prilagoditev dela, spremenjena organizacija dela in uporaba posebnih načrtov
DSZ;
2.     
rdeča prioriteta je stopnja nujnosti, ugotovljena s Slovenskim indeksom
za NMP (v nadaljnjem besedilu: SloIn NMP), ki označuje stanje pacienta, ki
ogroža ali bi lahko v kratkem času ogrozilo njegovo življenje;
3.     
rumena prioriteta je stopnja nujnosti, ugotovljena s SloIn NMP, ki
označuje možnost nevarnega stanja, ki lahko ogrozi življenjske funkcije
pacienta, oziroma stanje, ki ga mora oceniti zdravnik;
4.     
zdravstveni dispečer je splošni izraz, ki opredeljuje izvajalca DSZ, ki
opravlja delo v sprejemnem ali nadzorno-oddajnem delu dispečerskega centra
zdravstva (v nadaljnjem besedilu: DCZ);
5.     
sprejemni dispečer je izvajalec DSZ, ki opravlja delo v sprejemnem delu
DCZ;
6.     
nadzorno-oddajni dispečer je izvajalec DSZ, ki opravlja delo v
nadzorno-oddajnem delu DCZ.
II. ORGANIZACIJA DSZ
4. člen
(organiziranost DSZ)
(1) DSZ se organizira kot samostojna organizacijska
enota znotraj javnega zdravstvenega zavoda Univerzitetni klinični center
Ljubljana.
(2) DSZ se izvaja v DCZ. V Republiki Sloveniji delujeta
dva DCZ, in sicer eden v Ljubljani in eden v Mariboru.
5. člen
(vodenje DSZ in DCZ)
(1) DSZ vodi oseba, ki:
-       
ima izobrazbo, pridobljeno po študijskem programu najmanj druge stopnje,
oziroma izobrazbo, ki v skladu z zakonom ustreza ravni izobrazbe, pridobljene
po študijskih programih najmanj druge stopnje,
-       
ima najmanj štiri leta vodstvenih izkušenj s področja zunajbolnišnične
NMP in izvajanja reševalnih prevozov ali dispečerske službe v zdravstvu,
-       
najmanj pet let izkušenj z delom na področju dispečerstva v zdravstvu in
-       
izpolnjuje pogoje iz Priloge 1, ki je sestavni del tega pravilnika.
(2) DCZ vodi oseba, ki:
-       
ima zdravstveno izobrazbo, pridobljeno po študijskem programu najmanj
druge stopnje, oziroma zdravstveno izobrazbo, ki v skladu z zakonom ustreza
ravni izobrazbe, pridobljene po študijskih programih najmanj druge stopnje,
-       
ima najmanj pet let delovnih izkušenj s področja zunajbolnišnične NMP in
izvajanja reševalnih prevozov, od tega najmanj tri leta izkušenj z delom na
področju dispečerstva v zdravstvu in
-       
izpolnjuje pogoje iz Priloge 1 tega pravilnika.
(3) Podrobnejši pogoji in način imenovanja organov
vodenja DSZ se določijo v statutu oziroma internih aktih javnega zdravstvenega
zavoda.
6. člen
(izvajalci DSZ)
(1) DSZ izvajajo:
-       
zdravniki, ki izpolnjujejo pogoje v skladu s pravilnikom, ki ureja
službo NMP,
-       
diplomirane medicinske sestre/zdravstveniki v sprejemnem delu DCZ,
-       
najmanj tehniki zdravstvene nege/tehnice zdravstvene nege v
nadzorno-oddajnem delu DCZ in
-       
drugi delavci z izobrazbo iz Priloge 1 tega pravilnika.
(2) Vsi izvajalci iz prejšnjega odstavka morajo
izpolnjevati pogoje in zahteve glede izobrazbe in usposobljenosti iz Priloge 1
tega pravilnika.
(3) Obseg programa DSZ se vsako drugo leto od začetka
delovanja DSZ do 31. marca v tekočem letu na novo opredeli, pri čemer se
upoštevajo:
-       
podatki o obremenitvah DSZ iz Priloge 2, ki je sestavni del tega
pravilnika,
-       
veljavni standardi kakovosti iz 28. člena tega pravilnika, 
-       
analize opozorilnih nevarnih dogodkov v DSZ,
-       
ugotovitve rednih in izrednih nadzorov na področju DSZ.
(4) Za izračun števila sprejemnih dispečerjev se
uporablja Erlangov kalkulator za klicne centre, medtem ko se za izračun
nadzorno-oddajnih dispečerjev uporablja metoda za izračun iz Priloge 3, ki je sestavni
del tega pravilnika.
III. NALOGE IN DELOVANJE DSZ
7. člen
(delovanje DSZ)
(1) Območja pristojnosti posameznega DCZ (teritorialna
pristojnost) so določena v Prilogi 4, ki je sestavni del tega pravilnika.
Najmanj vsaka tri leta se na podlagi analiz, ki jih pripravi DSZ, izvaja
presoja ustreznosti razdelitve teritorialnih pristojnosti in izvede ustrezna
prilagoditev.
(2) V primeru motenj pri delovanju enega od DCZ,
nastalih zaradi posebnih dogodkov, njegove naloge prevzame drugi DCZ, v skladu
z vnaprej pripravljenim načrtom.
(3) DSZ razporeja mobilne enote NMP, ekipe HNMP in ekipe
nenujnih prevozov v skladu z veljavno mrežo, določeno v pravilniku, ki ureja
službo NMP, pravilnikom, ki ureja pogoje izvajanja HNMP, in pravilnikom, ki
ureja prevoze pacientov, ter pogodbami za izvajanje zdravstvenih storitev z
Zavodom za zdravstveno zavarovanje Slovenije (v nadaljnjem besedilu: ZZZS).
(4) Ne glede na prejšnji odstavek lahko DSZ pošlje
mobilno enoto NMP, ekipo HNMP ali ekipo nenujnih prevozov na intervencijo tudi
izven določenega področja pokrivanja, kadar je to smiselno in potrebno za
zagotavljanje pravočasne NMP in za učinkovito izvrševanje del in nalog DSZ. V
primeru posebnih dogodkov DSZ izvaja razporejanje ekip v skladu s potrebami za
učinkovito obvladovanje teh dogodkov.
8. člen
(zagotavljanje neprekinjene razpoložljivosti in
zanesljivosti storitev)
DSZ se organizira tako, da sta obstoječa DCZ med seboj
informacijsko povezana in zagotavljata neprekinjeno stopnjo razpoložljivosti in
zanesljivosti tudi v primeru posebnih dogodkov.
9. člen
(način organizacije dela DCZ)
Delo v DCZ se deli na:
-       
sprejemni del (sprejem klicev, določanje prioritet in dajanje navodil po
telefonu) in
-       
nadzorno-oddajni del (aktivacija in koordinacija ustreznih ekip,
usmerjanje na lokacijo, nadzor nad stanjem sistema NMP v celoti).
10. člen
(uporaba odločitvenega modela SloIn NMP)
Zdravstveni dispečerji pri opravljanju nalog v okviru DSZ pri
sprejemu klica uporabljajo SloIn NMP, ki je odločitveni model za:
-       
ugotovitev potrebe po NMP,
-       
določitev stopnje nujnosti,
-       
izbiro in izvedbo ustreznega odziva NMP in
-       
dajanje navodil za prvo pomoč prek telefona.
11. člen
(naloge DSZ)
(1) Naloge DSZ so:
1.     
sprejem nujnih klicev za potrebe NMP (pridobitev podatkov, ki omogočajo
varen začetek aktivacije ustrezne ekipe),
2.     
zagotovitev aktivacije in odziv ustreznih ekip,
3.     
sprejem naročil za vse vrste reševalnih prevozov,
4.     
razporejanje in koordinacija mobilnih enot v sistemu NMP, vključno z
ekipami HNMP,
5.     
razporejanje in koordinacija nenujnih in sanitetnih prevozov,
6.     
koordinacija mobilnih enot mreže javne zdravstvene službe, ki
sodelujejo v sistemu NMP,
7.     
aktivacija prvih posredovalcev,
8.     
po potrebi preusmeritev kličočega do izbranega osebnega zdravnika
oziroma pristojnega izvajalca dežurne službe,
9.     
zagotavljanje komunikacij znotraj sistema NMP in z drugimi
intervencijskimi službami,
10.  
zbiranje in spremljanje informacij o stanju UC, javnih zdravstvenih
zavodov, ki so vključeni v mrežo NMP, in bolnišnic,
11.  
koordinacija delovanja zdravstvenega sistema ob posebnih dogodkih,
12.  
vodenje evidence javno dostopnih avtomatskih zunanjih defibrilatorjev (v
nadaljnjem besedilu: AED) in njihovih uporabi,
13.  
obveščanje o lokaciji najbližjega AED v primeru srčnega zastoja,
14.  
vzdrževanje pregleda nad stanjem sistema NMP,
15.  
zbiranje podatkov o delovanju sistema NMP,
16.  
koordiniranje sodelovanja z drugimi intervencijskimi službami,
17.  
razporejanje mobilnih enot NMP in enot HNMP tako, da se s tem zagotovi
čim bolj enakomerna časovna dostopnost storitev NMP,
18.  
skrb za racionalno izrabo virov za izvajanje nenujnih in sanitetnih
prevozov,
19.  
evidentiranje in dokumentiranje opravljenega dela,
20.  
priprava obdobnega poročila,
21.  
priprava predlogov za spremembe mreže NMP in
22.  
priprava predloga za spremembo teritorialnih pristojnosti posameznega
DCZ.
(2) DSZ kontinuirano spremlja delo ekip in nadzira
podatke o lokaciji vozil, ki so dana v upravljanje DSZ, razpoložljivosti ekip
ter izvedbi intervencije oziroma prevoza z uporabo informacijske in
telekomunikacijske opreme, določene v Prilogi 5, ki je sestavni del tega
pravilnika. Nadzor lokacije vozil se izvaja zaradi zagotavljanja hitrega
odziva, pravilnega izvajanja distribucije prevozov, usmerjanja vozil in uporabe
hitrih odločitvenih modelov.
12. člen
(sprejem klicev)
(1) Sporočila o nujnih stanjih, ki zajemajo podatek o
nenadno obolelih ali poškodovanih, in naročila za izvedbo nujnih prevozov
pacientov sprejema DSZ posredno prek številke 112.
(2) Sporočila (naročila) o potrebi po izvedbi nenujnih
prevozih sprejema DSZ neposredno prek dogovorjene telefonske številke ali prek
sistema za elektronsko naročanje.
13. člen
(razporejanje mobilnih enot NMP)
(1) V primeru nujne intervencije rdeče prioritete
nadzorno-oddajni dispečer DCZ aktivira najbližjo ustrezno mobilno enoto NMP, ki
najpozneje v eni minuti po prejemu aktivacijskega klica začne z izvajanjem
intervencije.
(2) DSZ vodi evidenco o vseh intervencijskih časih ekip
in o zaznanih odstopanjih obvešča ministrstvo, pristojno za zdravje (v
nadaljnjem besedilu: ministrstvo).
14. člen
(razporejanje ekip HNMP)
(1) Po potrebi se v izvajanje NMP za intervencije rdeče
prioritete aktivira najbližja ekipa HNMP. Aktivacija se izvede v skladu s
pravilnikom, ki ureja pogoje izvajanja HNMP.
(2) Za izvedbo drugih intervencij ali prevozov s
helikopterjem v sklopu izvajanja NMP, DSZ po potrebi aktivira zrakoplove v
skladu s pravilnikom, ki ureja pogoje izvajanja HNMP, in Načrtom aktiviranja in
uporabe državnih zrakoplovov za nujne naloge zaščite, reševanja in pomoči ob
naravnih in drugih nesrečah, za nujno medicinsko pomoč, medbolnišnične prevoze,
prevoze otrok z inkubatorjem ter za iskanje in reševanje zrakoplovov, sprejetim
v skladu z drugim odstavkom 36. člena Uredbe o organiziranju, opremljanju
in usposabljanju sil za zaščito, reševanje in pomoč (Uradni list RS,
št. 92/07, 54/09, 23/11 in 27/16).
(3) DSZ vodi evidenco o vseh intervencijskih časih ekip
HNMP in zrakoplovov, vključenih v izvajanje NMP, ter o zaznanih odstopanjih
obvesti ministrstvo.
15. člen
(razporejanje nenujnih prevozov)
(1) Vsi nenujni prevozi morajo biti naročeni pri DSZ.
(2) Po prejemu naročila za nenujni prevoz
nadzorno-oddajni dispečer naročilo o prevozu odda izvajalcu prevozov v skladu s
pogodbo, ki jo ima podpisano z ZZZS, in na spletni strani ZZZS objavljenimi
Navodili za uveljavljanje pravic zavarovanih oseb do prevoza z reševalnimi in
drugimi vozili, ki jih sprejeme ZZZS za izvajanje zakona, ki ureja zdravstveno
varstvo in zdravstveno zavarovanje.
(3) DSZ vodi evidenco sprejetih in izvedenih nenujnih
prevozov ter evidenco o intervencijskih časih ekip za nenujne prevoze.
16. člen
(sodelovanje z izvajalci zdravstvene dejavnosti)
(1) DSZ lahko v primerih, ki jih določa SIoIn NMP,
preusmeri telefonski klic k izbranemu osebnemu zdravniku oziroma pristojnemu
izvajalcu zdravstvene dejavnosti.
(2) V primeru obvladovanja posebnih dogodkov se v izvajanje
službe NMP lahko vključijo tudi razpoložljivo osebje in viri iz zdravstvenih
ustanov in koncesionarjev, ki so vključeni v mrežo javne zdravstvene službe in
so blizu dogodku.
17. člen
(razporejanje prvih posredovalcev)
(1) V primerih neposredne življenjske ogroženosti in v
skladu z vsebino SIoIn NMP DSZ aktivira prve posredovalce, ki so najbližje
kraju dogodka.
(2) Način aktivacije prvih posredovalcev, ki so del
sistema zaščite in reševanja, določa poseben dogovor med DSZ in Upravo
Republike Slovenije za zaščito in reševanje (v nadaljnjem besedilu: URSZR).
18. člen
(spremljanje stanja bolnišnic, UC in javnih zdravstvenih
zavodov, ki so vključeni v mrežo NMP)
Bolnišnice, UC in javni zdravstveni zavodi, ki so vključeni v
mrežo NMP, DSZ zagotavljajo podatke o svojih zmogljivostih. Vrsta podatkov in
protokol zagotavljanja sta določena v Prilogi 6, ki je sestavni del tega
pravilnika.
19. člen
(DCZ in javne prireditve)
(1) Javne prireditve morajo biti v skladu s pravilnikom,
ki ureja službo NMP, prijavljene in usklajene s pristojnim DCZ v skladu s
Prilogo 7, ki je sestavni del tega pravilnika.
(2) V primeru prireditev, ki potrebujejo kadrovsko
okrepitev DCZ, njihove stroške krije organizator prireditve.
20. člen
(povezovanje DSZ s sistemom za zaščito in reševanje)
DSZ se vključuje v sistem zaščite in reševanja:
1.     
s sprejemanjem klicev prek enotne telefonske številke za klic v sili
112, ki jih posredujejo regijski centri za obveščanje (v nadaljnjem besedilu:
ReCO),
2.     
s souporabo radijskih sistemov zaščite in reševanja,
3.     
s souporabo sistema za pozivanje,
4.     
s souporabo drugih informacijskih sistemov in podatkov,
5.     
s sodelovanjem pri razvijanju novih informacijskih sistemov,
6.     
s telekomunikacijsko in informacijsko povezavo z ReCO in
operativno-komunikacijskimi centri Ministrstva za notranje zadeve – 113 (v
nadaljnjem besedilu: OKC),
7.     
z dogovorom za zajem osnovnih podatkov v zvezi s klicem v sili v ReCO in
OKC v skladu s Prilogo 8, ki je sestavni del tega pravilnika,
8.     
s skupno povezavo s prometnim nadzornim centrom s ciljem zagotavljanja
slike dogajanja s kraja dogodka,
9.     
z dogovori o delovanju v primeru posebnih dogodkov,
10.  
s posredovanjem podatkov za aktivacijo prvih posredovalcev in
11.  
s posredovanjem podatkov za aktivacijo policistov, gasilcev in drugih
služb sistema zaščite in reševanja.
21. člen
(Regijska koordinacijska skupina zdravstva)
(1) V primeru posebnih dogodkov se v pristojnem DCZ
oblikuje Regijska koordinacijska skupina zdravstva (v nadaljnjem besedilu:
RKSZ), ki jo sestavljajo najmanj dva zdravstvena dispečerja in zdravnik-konzultant.
(2) Naloge RKSZ so:
1.     
analiza trenutnega stanja zunajbolnišničnega in bolnišničnega zdravstvenega
sistema,
2.     
prepoznava in razglasitev množične nesreče (1. Stopnja samostojno, ter
2., 3. in 4. stopnja v skladu s Smernicami za delovanje sistema nujne
medicinske pomoči ob množičnih nesrečah, ki jih v skladu z drugim odstavkom
11. člena Uredbe o vsebini in izdelavi načrtov zaščite in reševanja
(Uradni list RS, št. 24/12 in 78/16), pripravi ministrstvo in objavi na
svoji spletni strani),
3.     
koordinacija delovanja zdravstvenega sistema ob posebnih dogodkih,
4.     
komunikacija z drugimi službami sistema za zaščito in reševanje in
drugimi sodelujočimi pri pomoči in reševanju posebnega dogodka,
5.     
aktiviranje zdravstvenih reševalnih služb, ki niso vključene v mrežo NMP
in mrežo izvajalcev nenujnih reševalnih prevozov pacientov zaradi zagotavljanja
dodatnih reševalnih ekip in vozil ter komunikacija in koordiniranje dela teh
služb,
6.     
zagotavljanje dodatnih virov za mobilne enote NMP ter za oskrbo
pacientov,
7.     
komunikacija s pristojnimi službami ministrstva in
8.     
druge naloge glede na razvoj dogodka.
(3) Prostorske in komunikacijske pogoje za delo RKSZ
zagotovi DCZ.
22. člen
(obveznosti mobilnih enot NMP, enot HNMP in izvajalcev
prevozov)
(1) Mobilne enote NMP, enote HNMP, izvajalci nenujnih
prevozov, UC, javni zdravstveni zavodi, ki so vključeni v mrežo NMP, in
bolnišnice imajo za nemoteno in učinkovito komuniciranje in povezljivost z DSZ
delujočo informacijsko in telekomunikacijsko opremo v skladu s Prilogo 5 tega
pravilnika.
(2) Mobilna enota NMP, enota HNMP in izvajalec nenujnih
prevozov zagotavljajo razpoložljive ekipe v skladu s pravilnikom, ki ureja
službo NMP, pravilnikom, ki ureja pogoje izvajanja HNMP, in pravilnikom, ki
ureja prevoze pacientov, ter pogodbami z ZZZS. Ob nastanku nepredvidenih
okoliščin (npr. tehnične okvare vozila, prometna nesreča vozila na
intervenciji) o tem in predvidenem času nerazpoložljivosti ekipe nemudoma
obvesti pristojni DCZ in takoj pristopi k zagotavljanju nadomestnega vozila.
Nadomestno vozilo mora zagotoviti v najkrajšem možnem času in ne več kot v dveh
urah, z izjemo nadomeščanja zrakoplovov za potrebe HNMP, kar določa pravilnik,
ki ureja pogoje izvajanja HNMP.
(3) Ekipa katerekoli mobilne enote NMP, enote HNMP in
izvajalca nenujnih prevozov (v nadaljnjem besedilu: ekipa) takoj po predaji
pacienta dispečerju sporoči status prost ali razlog daljše zasedenosti, kadar
predaja pacienta traja več kot 15 minut, kar je določen najdaljši predajni čas.
(4) Na poziv dispečerja in zaradi nujnega zagotavljanja
neprekinjenega izvajanja NMP ekipa skrajša predajni čas pacienta, pod pogojem,
da to dopušča zdravstveno stanje pacienta in kadar količina ter stanje opreme
in sanitetno potrošnega materiala v reševalnem vozilu še ustreza minimalnim
internim standardom opremljenosti konkretnega izvajalca NMP oziroma kot to
določajo pravilnik, ki ureja službo NMP, pravilnik, ki ureja prevoze pacientov,
in pravilnik, ki ureja pogoje izvajana HNMP.
(5) Ekipa, ki je vključena v izvajanje NMP, v zvezi s
potekom intervencije, ki jo izvaja, DSZ ažurno sporoča naslednje časovne in
druge podatke:
1.     
o sprejemu aktivacijskega klica,
2.     
o začetku izvajanja intervencije,
3.     
o prihodu na kraj dogodka,
4.     
o prihodu do pacienta,
5.     
o odhodu s kraja dogodka,
6.     
o prihodu na končno lokacijo,
7.     
o zaznanih nevarnostih,
8.     
o potrebnih dodatnih zmogljivostih,
9.     
o možnosti za pristanek helikopterja,
10.  
o potrebnih naročilih v sprejemni ustanovi,
11.  
o stanju pacienta,
12.  
podatke o pacientu, če ti niso znani vnaprej (ime in priimek ter datum
rojstva),
13.  
o daljši nerazpoložljivosti vozila, kot je določeno in razlogu za to in
14.  
o drugih pomembnih informacijah na zahtevo zdravstvenega dispečerja.
(6) Ekipa nenujnih prevozov v zvezi s potekom prevoza,
ki ga izvaja, DSZ ažurno sporoča naslednje časovne in druge podatke:
1.     
o sprejemu aktivacijskega sporočila,
2.     
o začetku izvajanja prevoza,
3.     
o prihodu na kraj dogodka,
4.     
o odhodu s kraja dogodka,
5.     
o prihodu na končno lokacijo,
6.     
o potrebnih naročilih v sprejemni ustanovi,
7.     
po potrebi vsako poslabšanje stanje pacienta,
8.     
o daljši nerazpoložljivosti reševalnega vozila, kot je določeno in
razlogu za to,
9.     
o drugih pomembnih informacijah na zahtevo zdravstvenega dispečerja.
(7) Voznik sanitetnih prevozov v zvezi s potekom
prevoza, ki ga izvaja, DSZ ažurno sporoča naslednje časovne in druge podatke:
1.     
o začetku izvajanja prevoza,
2.     
o prihodu na kraj dogodka,
3.     
o odhodu s kraja dogodka,
4.     
o prihodu na končno lokacijo,
5.     
po potrebi vsako poslabšanje stanje pacienta,
6.     
o daljši nerazpoložljivosti sanitetnega vozila, kot je določeno in
razlogu o tem,
7.     
o drugih pomembnih informacijah na zahtevo zdravstvenega dispečerja.
23. člen
(obveznosti naročnikov nenujnih prevozov)
(1) Naročanje nenujnih prevozov se izvaja prek posebne
telefonske številke ali prek sistema za elektronsko naročanje. Če ima naročnik
informacijski sistem za elektronsko naročanje nenujnih prevozov, za naročanje
in spremljanje izvedbe naročenega prevoza uporablja ta sistem.
(2) Za točnost posredovanih podatkov pri naročanju
nenujnega prevoza je odgovoren neposredni naročnik prevoza. Za pravilno
izpolnjen Nalog za prevoz in pravilno opredelitev vrste reševalnega prevoza
(nenujni ali sanitetni), ki mora biti v skladu z navodili iz drugega odstavka
15. člena tega pravilnika, je odgovoren zdravnik, ki je izdal Nalog za
prevoz.
(3) Izvedba naročila nenujnega prevoza se izvede v
skladu z navodili iz drugega odstavka 15. člena tega pravilnika.
IV. PROSTORI IN OPREMA ZA IZVAJANJE DSZ
24. člen
(minimalni prostorski in tehnični pogoji za delovanje DSZ)
(1) DCZ za potrebe izvajanja dispečerske službe
zagotavlja prostore v skladu s Prilogo 9, ki je sestavni del tega pravilnika.
(2) DCZ za potrebe izvajanja dispečerske službe
zagotavlja ustrezno tehnično in programsko opremljenost, ki vsebuje
telekomunikacijski in računalniški sistem v skladu s Prilogo 10, ki je sestavni
del tega pravilnika.
25. člen
(oznake v DSZ)
Enotne oznake DSZ so določene v Prilogi 11, ki je sestavni del
tega pravilnika.
V. UPRAVLJANJE KAKOVOSTI
26. člen
(celovito upravljanje kakovosti)
(1) Zagotavljanje kakovosti dela DSZ se izvaja z uporabo
metodologije celovitega upravljanja kakovosti.
(2) Za zagotavljanje in upravljanje kakovosti dela DSZ
so odgovorne osebe iz 5. člena tega pravilnika.
27. člen
(kazalniki kakovosti)
V DSZ se uporabljajo najmanj naslednji kazalniki kakovosti, ki
so podrobneje opisani kot standardi kakovosti v 28. členu tega pravilnika
in v Prilogi 12, ki je sestavni del tega pravilnika:
1.     
odzivni čas DSZ,
2.     
čas sprejema klica DSZ,
3.     
skupni čas sprejema klica,
4.     
čas obravnave klica,
5.     
skupni čas obravnave klica,
6.     
aktivacijski čas,
7.     
reakcijski čas DSZ,
8.     
izvozni čas,
9.     
dostopni čas do kraja dogodka,
10.  
dostopni čas do pacienta,
11.  
čas obravnave pacienta,
12.  
skupni čas intervencije,
13.  
indeks prepoznave srčnega zastoja,
14.  
začetek stisov prsnega koša pri srčnem zastoju,
15.  
izvedba defibrilacije z AED pri srčnem zastoju in
16.  
skladnost s protokoli.
28. člen
(standardi kakovosti)
(1) Standard odzivnega časa določa, da DSZ pri delu
dosega naslednje rezultate:
-       
povprečni odzivni čas deset sekund ali manj,
-       
odzivni časi so v 90 % vseh obravnavanih nujnih klicev (112 in 113)
dolgi deset sekund ali manj ter v 70 % vseh obravnavanih nenujnih klicev dolgi
deset sekund ali manj,
-       
odzivni časi za vse obravnavane klice so znotraj dveh minut,
-       
neodgovorjenih klicev je manj kot 0,02 % v 90 % vseh obravnavanih nujnih
klicev (112 in 113) ter 70 % vseh obravnavanih nenujnih klicev.
(2) Standard časa sprejema in obravnave klica določa, da DSZ
pri delu dosega naslednje rezultate:
-       
povprečni čas sprejema klica 40 sekund ali manj,
-       
časi sprejema klica so v 90 % vseh obravnavanih klicev rdeče prioritete
dolgi 40 sekund ali manj ter v 70 % vseh obravnavanih klicev rumene prioritete
dolgi 40 sekund ali manj.
(3) Standard aktivacijskega časa določa, da DSZ pri delu
dosega naslednje rezultate:
-       
povprečni aktivacijski čas za vse obravnavane nujne klice rdeče prioritete
je 20 sekund ali manj,
-       
aktivacijski časi so v 90 % vseh obravnavanih nujnih klicev rdeče
prioritete dolgi 20 sekund ali manj.
(4) Standard reakcijskega časa DSZ določa, da DSZ pri delu
dosega naslednje rezultate:
-       
povprečni reakcijski čas DSZ v primerih nujnih klicev rdeče prioritete
je 60 sekund ali manj,
-       
reakcijski časi so v 90 % vseh obravnavanih nujnih klicev rdeče
prioritete dolgi 60 sekund ali manj.
(5) Za standard izvoznega in dostopnega časa se uporabljajo določbe
pravilnika, ki ureja službo NMP.
(6) Standard časa intervencije določa, da DSZ pri delu dosega
naslednje rezultate:
-       
povprečen čas intervencije v primeru nujnih klicev rumene prioritete je
60 minut ali manj,
-       
časi intervencije so v 70 % vseh obravnavanih nujnih klicih rumene
prioritete dolgi 60 minut ali manj.
VI. EVIDENTIRANJE, DOKUMENTIRANJE IN POROČANJE
29. člen
(evidentiranje in dokumentiranje)
(1) Evidentiranje in dokumentiranje opravljenega dela
DSZ zagotavlja v elektronski obliki in karseda avtomatizirano. DSZ skrbi za
sinhronizacijo časa z referenčnimi centri v Evropski uniji. Evidentirani
intervencijski časi v DCZ so merodajni podatki za vse ekipe v pristojnosti
posameznega DCZ. Za shranjevanje podatkov se uporablja centralno podatkovno
skladišče z zagotovljenim zrcaljenjem podatkov na redundančno lokacijo.
(2) DSZ snema vse telefonske pogovore, radijske
komunikacije in slike ter avdio oziroma video posnetke s kraja dogodka in jih
hrani za obdobje enega leta.
(3) Elektronske zapise o intervencijah oziroma prevozih
DSZ hrani kot del zdravstvene dokumentacije.
(4) Posamezni posnetki so dostopni dispečerju kot pomoč pri
reševanju akutnega dogodka za največ šest ur po začetku dogodka oziroma do
konca njegove izmene ter vodji izmene in vodji DCZ za največ 12 ur po zaključku
dogodka.
(5) Zapisi o nadzoru lokacije vozil, ki so dana v upravljanje
DSZ, se shranjujejo za obdobje enega leta.
(6) Vodja DSZ, vodja DCZ, vodja izmene v DCZ in skrbnik
sistema imajo dostop do tajnih podatkov stopnje »TAJNO« oziroma »ZAUPNO« v
skladu z zakonom, ki ureja tajne podatke, in internimi akti DSZ.
30. člen
(poročila in analize)
(1) DCZ enkrat na leto najpozneje do 28. februarja
za preteklo leto pripravi ter ministrstvu in ZZZS posreduje poročilo o delu, ki
vsebuje:
-       
analizo delovanja DSZ,
-       
poročilo o doseganju standardov kakovosti,
-       
poročilo o obremenitvah služb NMP in
-       
morebitne predloge za spremembo mreže NMP, dežurne službe in izvajalcev
nenujnih prevozov.
(2) DCZ mesečno posreduje podatke:
-       
ZZZS in zavarovalnicam, ki izvajajo dopolnilno zavarovanje: o izvedenih
prevozih po posameznem izvajalcu prevozov,
-       
izvajalcu prevozov: o izvedenih prevozih posameznega izvajalca prevozov.
(3) Pooblaščena oseba DCZ na pisno zahtevo posreduje:
-       
policiji: podatke o lokaciji reševalnih vozil ter uporabi in
utemeljenosti uporabe signalizacije za nujno vožnjo ter podatke in posnetke, ki
so potrebni v preiskovalnih postopkih,
-       
uradni osebi ministrstva, pooblaščeni za področje NMP: podatke o
posameznih posebnih dogodkih, za potrebe informiranja ministra, pristojnega za
zdravje (v nadaljnjem besedilu: minister),
-       
drugim osebam, ki jim je omogočen dostop do podatkov, na način in v
obsegu, kot ga določajo predpisi na področju varstva osebnih podatkov: podatke
o obravnavanem klicu in izvedenih postopkih DSZ.
(4) Pooblaščena oseba DCZ na ustno zahtevo posreduje:
-       
policiji: ob iskanju pogrešanih oseb podatke, ali je iskano osebo
oskrbela NMP in kje trenutno je. Dispečer ali vodja izmene o tem naredita
zapisnik;
-       
lečečemu zdravniku pacienta: o kontaktnih podatkih sorodnikov, če ti so
v bazi. Dispečer ali vodja izmene o tem naredita zapisnik.
VII. PROGRAM USPOSABLJANJA ZA DELO V DSZ
31. člen
(usposabljanje za delo v DSZ)
(1) Usposabljanja, ki jih mora opraviti izvajalec DSZ,
so:
-       
osnovni tečaj za delo v DSZ,
-       
usposabljanje za delo v DCZ,
-       
obnovitveni tečaj za delo v DSZ.
(2) Programi usposabljanj iz prejšnjega odstavka in pogoji,
ki jih mora izpolnjevati posameznik, da se lahko udeleži usposabljanj, so
določeni v Prilogi 13, ki je sestavni del tega pravilnika.
(3) Izvajalec DSZ se redno izobražuje. Tri mesece pred
iztekom triletnega obdobja po opravljenem osnovnem tečaju za delo v DSZ ali po
opravljenem zadnjem obnovitvenem tečaju za delo v DSZ se udeleži obnovitvenega
tečaja za delo v DSZ.
32. člen
(izvajalci usposabljanj za delo v DSZ)
(1) Osnovni tečaj za delo v DSZ in obnovitveni tečaj za
delo v DSZ izvajajo zdravstveni dispečerji inštruktorji, ki so uspešno
zaključili osnovni tečaj za kandidate za inštruktorje v DSZ ob sodelovanju
strokovnjakov za področje radijskih komunikacij. Program tečaja iz prejšnjega
stavka je v Prilogi 13 tega pravilnika.
(2) Usposabljanje za delo v DSZ izvajajo interni
inštruktorji DSZ ob sodelovanju zunanjih sodelavcev, kar določajo interni akti
DSZ.
33. člen
(potrdilo o usposobljenosti za delo v DSZ)
(1) Po uspešno zaključenih usposabljanjih iz prve in
druge alineje prvega odstavka 31. člena tega pravilnika pridobi kandidat za
delo v DSZ dovoljenje za delo v DSZ z veljavnostjo pet let. Potrdilo in
evidenco izvajalcev DSZ vodi DSZ.
(2) Za podaljšanje potrdila o usposobljenosti za delo v
DSZ izvajalec DSZ predloži potrdilo o uspešno opravljenem obnovitvenem tečaju
za delo v DSZ, ki ne sme biti starejše od treh let.
VIII. NADZOR
34. člen
(nadzor)
(1) Nadzor nad delovanjem DSZ obsega upravni in
strokovni nadzor nad:
-       
organiziranostjo in delovanjem DSZ,
-       
ustrezno usposobljenostjo izvajalcev DSZ,
-       
dokumentacijo DSZ,
-       
porabo finančnih sredstev za delovanje DSZ in
-       
uporabo informacijske in telekomunikacijske tehnologije.
(2) Za nadzor nad delom DSZ se smiselno uporabljajo
določbe pravilnika, ki ureja službo NMP.
IX. FINANCIRANJE
35. člen
(zagotavljanje transparentnosti porabe finančnih sredstev za
delovanje DCZ)
(1) Javni zdravstveni zavod, pri katerem deluje DSZ,
vodi ločeno in pregledno stroškovno mesto za pridobitev in porabo vseh sredstev
za potrebe delovanja DSZ.
(2) Javni zdravstveni zavod iz prejšnjega odstavka v
sklopu priprave polletnega in letnega poročila o porabi sredstev za posamezno
stroškovno mesto poroča ministrstvu.
36. člen
(financiranje delovanja DSZ)
(1) Ministrstvo v sodelovanju z ZZZS letno ovrednoti
program DSZ, ki ga v dogovorjenem deležu pokrivajo ZZZS in zavarovalnice, ki
izvajajo dopolnilno zavarovanje.
(2) Sredstva, namenjena za delovanje DSZ, se porabljajo
izključno za delovanje dejavnosti DSZ.
37. člen
(financiranje na področju informacijske in
telekomunikacijske tehnologije)
Iz državnega proračuna se lahko financira ali sofinancira
izdelava in izvedba vsebinskih in aplikacijskih programov ter nakup opreme za
zagotavljanje razvoja in sistemskih rešitev na področju informacijske in
telekomunikacijske tehnologije, potrebne za vzpostavitev in delovanje DSZ.
38. člen
(financiranje drugih nalog)
(1) Stroške izvajanja nadzora nad delovanjem DSZ krije
ministrstvo, v primeru ugotovljenih kršitev pa DSZ.
(2) Iz državnega proračuna se lahko financirajo druge
naloge, ki so potrebne za razvijanje DSZ in za katere se izkaže, da so v javnem
interesu, kar potrdi minister.
X. POSEBNA DOLOČBA
39. člen
(delovanje DSZ v primeru naravnih in drugih nesreč, kriznih
razmer in vojne)
(1) DSZ mora biti organizirana, opremljena in
usposobljena tako, da tudi v vojni, ob naravnih in drugih nesrečah ter kriznih
razmerah deluje kot sestavni del javne zdravstvene službe v skladu s predpisi o
obrambi ter varstvu pred naravnimi in drugimi nesrečami in ob upoštevanju
strokovnih smernic ministrstva.
(2) Strokovno izpopolnjevanje zdravstvenih dispečerjev
in opremljanje DSZ za delo v vojni, ob naravnih in drugih nesrečah ter v
kriznih razmerah lahko sofinancira ministrstvo v okviru razpoložljivih proračunskih
sredstev.
XI. PREHODNE IN KONČNA DOLOČBA
40. člen
(začetek delovanja in vzpostavitev DSZ)
(1) Začetek delovanja DSZ je dan, ko se prva enota NMP z
vsemi svojimi ekipami na zahtevo DSZ vključi v njeno delovanje. V enem mesecu
od zahteve iz prejšnjega stavka se klici v sklopu službe NMP in dejavnosti
prevozov pacientov usmerijo v DSZ.
(2) Pogoj za vključitev enote NMP, enote HNMP oziroma
izvajalca prevozov v DSZ je izpolnjevanje pogojev iz tega pravilnika in
zagotovitev števila ekip iz Priloge 1 Pravilnika o službi nujne medicinske
pomoči (Uradni list RS, št. 81/15 in 93/15 – popr.), Priloge 2 Pravilnika
o prevozih pacientov (Uradni list RS, št. 107/09, 31/10 in 81/15), in
sklenjenimi pogodbami z ZZZS.
(3) Izpolnjevanje pogojev iz prejšnjega odstavka
ugotavlja posebna komisija, ki jo imenuje minister, in deluje od ustanovitve DSZ
do vzpostavitve delovanja DSZ.
(4) Vzpostavitev DSZ je dan, ko so v DSZ vključene vse
enote NMP in izvajalci prevozov na območju Republike Slovenije. Način
vzpostavitve DSZ opredeljuje načrt vzpostavitve DSZ, ki ga sprejme minister
najpozneje do začetka delovanja obeh DCZ. Skrajni rok za vključitev enot NMP in
izvajalcev prevozov je šest mesecev od termina vključitve, določenega v načrtu
vzpostavitve DSZ. Po poteku tega roka enota NMP ali izvajalec prevozov, ki ni
vključen v DSZ, ne sme svojih storitev zaračunavati ZZZS in zavarovalnicam, ki
sofinancirajo izvajanje prevozov pacientov. Če se enota NMP ali izvajalec
prevozov po preteku šestih mesecev od termina vključitve, določenega v načrtu
vzpostavitve DSZ, v DSZ ne vključita po lastni krivdi, ministrstvo začne
postopek za prenos dejavnosti NMP na drugega izvajalca oziroma pri izvajalcu
prevozov postopek za odvzem dovoljenja.
41. člen
(financiranje usposabljanj za delo v DSZ)
(1) Do začetka delovanja DSZ sredstva za izvedbo
programa osnovnega tečaja za delo v DSZ iz 31. člena tega pravilnika zagotavlja
ministrstvo.
(2) Financiranje usposabljanja iz prvega odstavka
31. člena tega pravilnika se po začetku delovanja DSZ financira iz lastnih
sredstev DSZ.
42. člen
(delovanje RKSZ)
Do vzpostavitve delovanja DSZ naloge RKSZ iz drugega odstavka
21. člena tega pravilnika opravlja razširjena bolnišnično poveljniška
skupina glavne sprejemne bolnišnice.
43. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-86/2016/60
Ljubljana, dne 16. oktobra 2017
EVA 2016-2711-0057
Milojka Kolar Celarc l.r.
Ministrica
za zdravje

Priloga 1: Pogoji za
izvajanje DSZ
Priloga 2: Podatki o
obremenitvah DSZ, ki se uporabljajo za obdobne opredelitve potrebnega števila
izvajalcev DSZ
Priloga 3: Metoda za
izračun števila potrebnih nadzorno-oddajnih dispečerjev v DCZ
Priloga 4: Območje
pristojnosti posameznega DCZ
Priloga 5:
Informacijska in telekomunikacijska oprema izvajalcev NMP in prevozov pacientov
Priloga 6:
Spremljanje stanja bolnišnic, UC in drugih javnih zdravstvenih zavodov,
vključenih v mrežo NMP (smiselno glede na dejavnost)
Priloga 7: Prijava
javne prireditve DSZ
Priloga 8: Nabor
podatkov, ki jih sprejema in evidentira ReCO oziroma OKC
Priloga 9: Minimalni
prostorski pogoji za delovanje DCT
Priloga 10:
Tehnična in programska opremljenost DCZ
Priloga 11: Oznake
DSZ
Priloga 12:
Kazalniki kakovosti v DSZ
Priloga 13:
Programi usposabljanj za izvajalce DSZ