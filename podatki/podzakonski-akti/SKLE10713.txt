1. člen
(vsebina sklepa)
(1) Ta sklep predpisuje:
1.     
podrobnejše vrste in lastnosti premoženja kritnih skladov, ki jih je
pokojninska družba oblikovala za dodatno invalidsko in dodatno družinsko
pokojnino iz 3. točke, ter kritnih skladov, ki jih je pokojninska družba
oblikovala za izplačevanje pokojninskih rent iz 4. točke petega odstavka 592.
člena Zakona o zavarovalništvu (v nadaljnjem besedilu: ZZavar-1), in njihovo
vrednotenje;
2.     
druge vrste naložb, ki so glede na varnost, donosnost in tržnost
primerne za kritne sklade iz prejšnje točke (v nadaljnjem besedilu: kritni
sklad) in omejitve za te naložbe;
3.     
podrobnejšo vsebino poročil o vrstah, razpršenosti, usklajenosti in
lokalizaciji naložb kritnih skladov ter o vrednosti in vrstah naložb
pokojninskih družb, ki niso financirane iz zavarovalno-tehničnih rezervacij, in
način ter roke poročanja.
(2) Določbe tega sklepa se nanašajo tudi na naložbe
premoženja Prvega pokojninskega sklada v skladu s 606. členom
ZZavar-1 in kritnega sklada za izplačevanje poklicnih pokojnin v skladu s 609.
členom ZZavar-1.
2. člen
(vrste in lastnosti premoženja kritnih skladov)
(1) Premoženje kritnega sklada, ob omejitvah iz
599. člena ZZavar-1, lahko predstavljajo samo naslednje naložbe:
1.     
naložbe iz 1. do 18. točke prvega odstavka 598. člena ZZavar-1,
2.     
kratkoročne terjatve iz naslova obresti, dividend, najemnin in drugih
podobnih donosov od naložb iz 1. do 5. in 12. ter 17. točke prvega odstavka
598. člena ZZavar-1,
3.     
terjatve do zavarovalnic in pozavarovalnic za pozavarovalne premije z
dospelostjo do treh mesecev,
4.     
terjatve iz naslova prodaje vrednostnih papirjev in drugih naložb,
nastale zaradi zamika pri poravnavi.
(2) Za druge dolžniške vrednostne papirje iz 2. in 3.
točke prvega odstavka 598. člena ZZavar-1 štejejo tudi sestavljeni vrednostni
papirji, ki izpolnjujejo naslednje pogoje:
-       
glavnica oziroma osnova sestavljenega vrednostnega papirja je dolžniški
vrednostni papir;
-       
donos sestavljenega vrednostnega papirja je lahko vezan na obrestne
mere, cene lastniških vrednostnih papirjev, indekse, vrednosti točk skladov,
valutne tečaje ipd.;
-       
izdajatelj sestavljenega vrednostnega papirja je pravna oseba s sedežem
v Republiki Sloveniji, državi podpisnici Sporazuma o Evropskem gospodarskem
prostoru oziroma državi članici OECD oziroma se z vrednostnim papirjem trguje
na organiziranem trgu vrednostnih papirjev v Republiki Sloveniji, državi
podpisnici Sporazuma o Evropskem gospodarskem prostoru oziroma državi članici
OECD;
-       
sestavljeni vrednostni papir oziroma izdajatelj sestavljenega vrednostnega
papirja ima primerno bonitetno oceno oziroma za sestavljeni vrednostni papir
jamči tretja oseba, ki je pravna oseba s sedežem v Republiki Sloveniji, državi
podpisnici Sporazuma o Evropskem gospodarskem prostoru oziroma državi članici
OECD s primerno bonitetno oceno;
-       
zagotovljeno je najmanj 100-odstotno vračilo glavnice vrednostnega
papirja ob zapadlosti.
(3) Premoženje kritnega sklada lahko predstavljajo tudi
vlaganja v sklade zasebnega lastniškega kapitala, pri čemer skupni znesek teh
vlaganj ne sme presegati 1 % zavarovalno-tehničnih rezervacij. Ne glede na
prejšnji stavek vložek v hedge sklad, kot obliko skladov zasebnega lastniškega
kapitala, ni dovoljena naložba premoženja kritnega sklada.
(4) Za zavarovanje terjatev iz naslova posojil iz 9.
točke prvega odstavka 598. člena ZZavar-1 se lahko upoštevajo le likvidni
vrednostni papirji iz 1. in 2. točke prvega odstavka 598. člena ZZavar-1,
ocenjeni s primerno bonitetno oceno, ter likvidni vrednostni papirji iz 4.
točke prvega odstavka 598. člena ZZavar-1.
(5) Posojila iz 10. točke prvega odstavka 598. člena
ZZavar-1 so ustrezno zavarovana, kadar vrednost zavarovanja presega vrednost
odobrenega posojila skupaj z obračunanimi obrestmi, morebitnimi sodnimi stroški
in zamudnimi obrestmi, kot tudi z morebitnimi stroški izvedbe odprodaje
zastavljenega ali pridržanega premoženja.
(6) Primerna bonitetna ocena iz drugega in četrtega
odstavka tega člena je ocena, ki ni nižja od ocene BBB- pri Standard &
Poor's oziroma Fitch-IBCA oziroma Baa3 pri Moody's oziroma primerljiva ocena,
ki so jo izdale druge bonitetne agencije, ki so registrirane ali certificirane
v skladu z Uredbo 1060/2009/ES o bonitetnih agencijah, oziroma centralne banke,
ki izdajajo bonitetne ocene in so izvzete iz navedene uredbe.
3. člen
(naložbe kritnega sklada, povezane z vrednostjo enote
premoženja investicijskega sklada oziroma vrednostjo enote premoženja kritnega
sklada)
Naložbe kritnega sklada, kjer so upravičenja, ki gredo
zavarovalcu na podlagi pogodbe pokojninskih zavarovanj neposredno povezana z
vrednostjo enote premoženja tega kritnega sklada, lahko obsegajo samo likvidne
vrednostne papirje, s katerimi se trguje na organiziranih trgih, in enote
premoženja kolektivnih naložbenih podjemov za vlaganja v prenosljive vrednostne
papirje, katerih poslovanje je usklajeno z zakonom, ki ureja investicijske
sklade in družbe za upravljanje, oziroma katerih poslovanje je usklajeno s
predpisi držav članic Evropske unije ali države podpisnice Sporazuma o
ustanovitvi Evropskega gospodarskega prostora (UL L št. 1 z dne 3. 1.
1994; v nadaljnjem besedilu: država članica), sprejetimi zaradi prenosa
Direktive 2009/65 Evropskega parlamenta in Sveta z dne 13. julija 2009 o
usklajevanju zakonov in drugih predpisov o kolektivnih naložbenih podjemih za
vlaganja v prenosljive vrednostne papirje (KNPVP) (UL L št. 302 z dne
17. 11. 2009).
4. člen
(vrednotenje naložb)
(1) Naložbe iz 2. člena tega sklepa se vrednotijo v
skladu z veljavnimi mednarodnimi standardi računovodskega poročanja (Uredba
1606/2002/ES in Uredba 1725/2003/ES s spremembami, v nadaljnjem besedilu: MSRP)
ter tem sklepom.
(2) Vrednost vseh posojil in terjatev, ki se lahko
vključijo med naložbe premoženja kritnega sklada, je potrebno vrednotiti preudarno,
ter pri tem upoštevati tveganje zneskov, ki niso unovčljivi. Premoženje
kritnega sklada se vrednoti brez obveznosti, ki so nastale za njihovo
pridobitev. Terjatve kritnega sklada do tretjih oseb se upoštevajo kot naložbe
premoženja kritnega sklada le v znesku, zmanjšanem za pripoznane obveznosti kritnega
sklada do teh istih tretjih oseb.
(3) Pri odločanju o tem, ali je trg za nek finančni
instrument delujoč, se poleg meril in sodil, navedenih v MSRP, uporabijo tudi
merila in sodila, ki so predpisana za določanje likvidnih finančnih
instrumentov v skladu z Zakonom o trgu finančnih instrumentov (Uradni list RS,
št. 108/10 – ZTFI-UPB3, 78/11, 55/12, 105/12 – ZBan-1J, 63/13 – ZS-K, 30/16,
44/16 – ZRPPB in 9/17) in Direktivo 2004/39/ES o trgih finančnih instrumentov.
Če se na podlagi navedenih meril in sodil ugotovi, da trg za finančni
instrument ni delujoč, pokojninska družba določi pošteno vrednost z uporabo
ustrezne tehnike ocenjevanja vrednosti (modela vrednotenja), ki je skladna z
MSRP.
(4) Pokojninska družba lahko za merjenje poštene
vrednosti finančnega sredstva, za katerega ne obstaja delujoč trg, če to
finančno sredstvo predstavlja za pokojninsko družbo pomembno naložbo, uporabi
interni/lastni model vrednotenja, če ga predhodno pregleda pooblaščeni revizor,
ki revidira njeno letno poročilo, in ga pokojninska družba v roku osmih dni po
prejemu skupaj z modelom vrednotenja predloži Agenciji za zavarovalni nadzor
ter če pokojninska družba v letnem poročilu razkrije vsa pojasnila v zvezi z
uporabljenim modelom vrednotenja, kot jih zahtevajo mednarodni standardi
računovodskega poročanja.
(5) Če ni mogoče z zanesljivostjo izmeriti poštene
vrednosti finančnih naložb v kapitalske instrumente:
-       
ki kotirajo na organiziranem trgu, vendar ta trg za kapitalske instrumente
ni delujoč, ali
-       
ki ne kotirajo na organiziranem trgu, njihova knjigovodska vrednost praviloma
ne sme presegati knjigovodske vrednosti sorazmernega deleža v kapitalu
izdajateljice teh instrumentov.
5. člen
(način in roki poročanja)
(1) Pokojninska družba Agenciji za zavarovalni nadzor
posreduje poročilo o vrstah, lastnostih, vrednostih in lokalizaciji naložb
premoženja kritnega sklada ter o vrednosti in vrsti naložb pokojninske družbe,
ki niso financirane iz zavarovalno-tehničnih rezervacij, po stanju na zadnji
dan vsakega trimesečja, v roku enega meseca po izteku posameznega obdobja, v
obliki, predpisani z Navodilom o načinu elektronskega poročanja o naložbah, ki
je priloga in sestavni del tega sklepa (v nadaljevanju: Navodilo).
(2) Ne glede na določbo drugega odstavka 1. člena tega
sklepa zavarovalnica, ki upravlja Prvi pokojninski sklad iz prvega odstavka
606. člena ZZavar-1, in upravljavec Kritnega sklada za izplačevanje poklicnih
pokojnin iz prvega odstavka 609. člena ZZavar-1 poročata o vrednosti rezervacij
za nedoseganje zajamčene vrednosti sredstev posameznega sklada.
(3) V primeru nakupa sestavljenega vrednostnega papirja
iz drugega odstavka 2. člena tega sklepa pokojninska družba pošlje Agenciji za
zavarovalni nadzor obvestilo s kratkim opisom tega sestavljenega vrednostnega
papirja v petnajstih delovnih dneh od nakupa. Če bonitetna ocena izdajatelja
oziroma sestavljenega vrednostnega papirja iz drugega odstavka 2. člena tega
sklepa pade pod naložbeni razred, pokojninska družba o tem nemudoma obvesti
Agencijo za zavarovalni nadzor.
(4) Pokojninska družba, ki je vložila sredstva v sklade zasebnega
lastniškega kapitala iz tretjega odstavka 2. člena tega sklepa, Agenciji za
zavarovalni nadzor predloži obvestilo o nakupu in kratek opis tega sklada v
roku petnajstih delovnih dni od nakupa.
6. člen
(likvidacija kritnega sklada SODPZ)
Določila tega sklepa se uporabljajo za Kritni sklad Sklada
obveznega dodatnega pokojninskega zavarovanja do njegove likvidacije, v skladu
z 38. členom Zakona o spremembah in dopolnitvah Zakona o pokojninskem in
invalidskem zavarovanju (Uradni list RS, št. 102/15).

Priloga:
Navodilo o načinu elektronskega poročanja o naložbah

Sklep o premoženju kritnih skladov
pokojninskih družb za dodatno invalidsko in dodatno družinsko pokojnino ter za
izplačevanje pokojninskih rent in o poročanju o naložbah teh kritnih
skladov ter naložbah pokojninskih družb, ki niso financirane iz
zavarovalno-tehničnih rezervacij (Uradni list RS, št. 18/16) vsebuje naslednjo prehodno in
končno določbo:
»7. člen
(prvo poročanje)
Zavezanci za poročanje po tem sklepu prvič poročajo po stanju
na dan 31. marec 2016.
8. člen
(uveljavitev)
Ta sklep začne veljati petnajsti dan po objavi v Uradnem listu
Republike Slovenije.«.

Sklep o spremembah in dopolnitvah Sklepa o
premoženju kritnih skladov pokojninskih družb za dodatno invalidsko in dodatno
družinsko pokojnino ter za izplačevanje pokojninskih rent in o poročanju o
naložbah teh kritnih skladov ter naložbah pokojninskih družb, ki niso
financirane iz zavarovalno-tehničnih rezervacij (Uradni list RS, št. 4/18) vsebuje naslednjo prehodno in
končno določbo:
»13. člen
Prvo poročanje po Sklepu, pri katerem se upoštevajo določbe
tega sklepa, je poročanje po stanju na dan 31. januar 2018. 
14. člen
Ta sklep začne veljati osmi dan po objavi v Uradnem listu
Republike Slovenije.«.