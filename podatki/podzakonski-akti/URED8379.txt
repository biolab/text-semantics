1. člen
(vsebina)
Ta uredba določa podrobnejše vrste dejanskih rab zemljišč in
njihove šifre, ki se vodijo v katastru nepremičnin, vrste podrobnejših
dejanskih rab zemljišč in njihove šifre, razvrstitev vrst podrobnejših
dejanskih rab zemljišč v podrobnejše vrste dejanske rabe zemljišč, ki se vodijo
v katastru nepremičnin, podatke, ki se prevzemajo iz matičnih evidenc dejanske
rabe zemljišč, in pogoje za prevzem podatkov iz matičnih evidenc dejanskih rab
zemljišč ter način usklajevanja poligonov različnih dejanskih rab zemljišč.
2. člen
(podrobnejše vrste dejanskih rab zemljišč in njihove šifre)
Podrobnejše vrste dejanskih rab zemljišč in njihove šifre, ki
se vodijo v katastru nepremičnin, so v Prilogi 1, ki je sestavni del te uredbe.
3. člen
(vrste podrobnejših dejanskih rab zemljišč, njihove šifre in
opisi)
Vrste in šifre podrobnejših dejanskih rab zemljišč, opisi teh
rab ter matične evidence vrste podrobnejše dejanske rabe zemljišč in šifre
podrobnejše vrste dejanske rabe zemljišč so v Prilogi 2, ki je sestavni del te
uredbe.
4. člen
(razvrstitev vrst podrobnejših dejanskih rab zemljišč v
podrobnejše vrste dejanske rabe zemljišč)
Vrsta podrobnejše dejanske rabe zemljišča iz Priloge 2 te
uredbe se razvrsti v podrobnejšo vrsto dejanskih rab zemljišč, ki se vodi v
katastru nepremičnin, iz Priloge 1 te uredbe s šifro, ki je pri posamezni vrsti
podrobnejše dejanske rabe zemljišč navedena v razdelku »KN« Priloge 2 te
uredbe.
5. člen
(podatki, ki se prevzemajo iz matičnih evidenc dejanske rabe
zemljišč)
(1) V kataster nepremičnin se prevzemajo podatki o vrstah
podrobnejše dejanske rabe zemljišč iz matičnih evidenc dejanske rabe zemljišč
po poligonih.
(2) O poligonu vrste podrobnejše dejanske rabe zemljišč (v
nadaljnjem besedilu: poligon) se prevzemajo naslednji podatki:
-       
številka poligona,
-       
šifra podrobnejše dejanske rabe zemljišč,
-       
koordinate točk poligona,
-       
položajna točnost poligona,
-       
datum vira ter datum začetka in datum prenehanja veljavnosti poligona
dejanske rabe zemljišč.
(3) Številka poligona se enolično določi v matični evidenci
dejanske rabe zemljišč. Za novi poligon se določi nova številka. Številka izbrisanega
poligona se ne sme ponovno uporabiti.
(4) Šifra podrobnejše dejanske rabe zemljišč je šifra
podrobnejše dejanske rabe zemljišč iz Priloge 2 te uredbe.
(5) Koordinate točk poligona se določijo v državnem
koordinatnem sistemu na dve decimalni mesti natančno.
(6) Položajna točnost poligona se določi po šifrantu, ki ga
Geodetska uprava Republike Slovenije (v nadaljnjem besedilu: geodetska uprava)
za poenoteno vodenje podatkov o poligonih objavi na osrednjem spletnem mestu
državne uprave.
(7) Datum vira je dan, ki določa nastanek podatkovnega vira,
ki je bil uporabljen za določitev poligona dejanske rabe zemljišč v matični
evidenci. Datum začetka in datum prenehanja veljavnosti poligona dejanske rabe
zemljišč je dan, ki določa čas veljavnosti posameznega poligona.
6. člen
(način prevzema podatkov v kataster nepremičnin)
(1) Podatki iz drugega odstavka prejšnjega člena se v
kataster nepremičnin prevzemajo iz naslednjih matičnih evidenc dejanske rabe
zemljišč:
-       
evidence, v kateri se vodijo podatki o dejanski rabi kmetijskih in
gozdnih zemljišč v skladu s predpisi, ki urejajo kmetijstvo,
-       
evidence, v kateri se vodijo podatki o dejanski rabi zemljišč javne
cestne in javne železniške infrastrukture v skladu s predpisi, ki urejajo
evidentiranje dejanske rabe zemljišč javne cestne in javne železniške
infrastrukture,
-       
evidence, v kateri se vodijo podatki o dejanski rabi vodnih zemljiščih v
skladu s predpisi, ki urejajo vode, in
-       
evidence, v kateri se vodijo podatki o dejanski rabi poseljenih zemljišč
v skladu s predpisi, ki urejajo prostor.
(2) Podatki iz matičnih evidenc dejanske rabe zemljišč iz
prejšnjega odstavka, ki jih pošljejo upravljavci matičnih evidenc dejanske rabe
zemljišč (v nadaljnjem besedilu: upravljavec matične evidence), se po prejemu
podatkov prevzamejo v kataster nepremičnin.
(3) Upravljavec matične evidence pošlje podatke v kataster
nepremičnin, če določi nov poligon, spremeni obstoječi poligon, briše poligon
ali določi drugo vrsto podrobnejše dejanske rabe zemljišč.
(4) Upravljavec matične evidence pošlje podatke za celotni
poligon. Če se spremeni meja med poligonoma različnih vrst podrobnejše dejanske
rabe zemljišč, ki jih vodi v matični evidenci dejanske rabe zemljišč, mora
upravljavec matične evidence poslati podatke o obeh poligonih.
(5) Upravljavec matične evidence pošlje podatke za prevzem v
kataster nepremičnin v izmenjevalnih formatih, ki jih geodetska uprava za
poenoteno vodenje podatkov o poligonih objavi na osrednjem spletnem mestu
državne uprave.
7. člen
(usklajevanje poligonov)
Upravljavec matične evidence pred pošiljanjem novih ali
spremenjenih poligonov za prevzem v kataster nepremičnin uskladi mejo novega
ali spremenjenega poligona z mejo poligona druge vrste podrobnejše dejanske
rabe zemljišč, ki je vpisana v katastru nepremičnin v skupnem sloju dejanske
rabe zemljišč, če je tako dejansko stanje v naravi.
8. člen
(pogoji za prevzem podatkov iz matične evidence dejanske
rabe zemljišč)
V kataster nepremičnin se v skupni sloj dejanske rabe
zemljišč iz matične evidence dejanske rabe zemljišč prevzamejo podatki o
poligonu, če so izpolnjeni naslednji pogoji:
-       
za posamezni poligon so poslani podatki iz drugega odstavka 5. člena te
uredbe,
-       
poligon je topološko pravilen,
-       
poligoni so topološko usklajeni med seboj in s poligoni iste matične
evidence dejanske rabe zemljišč, ki so že vpisani v katastru nepremičnin v
skupnem sloju dejanske rabe zemljišč, če se podatki nanašajo na več poligonov
iste matične evidence dejanske rabe zemljišč, ki se med seboj stikajo,
-       
poligoni, ki se v matični evidenci dejanske rabe zemljišč prekrivajo, so
določeni kot posebni poligoni in
-       
poligoni imajo določene šifre podrobnejših dejanskih rab zemljišč iz
Priloge 2 te uredbe.
9. člen
(vpis podatkov o dejanskih rabah zemljišč)
(1) Če pogoji iz prejšnjega člena niso izpolnjeni, geodetska
uprava podatkov ne prevzame in o tem obvesti upravljavca matične evidence.
(2) Če se poligon matične evidence dejanske rabe zemljišč
prekriva s poligoni iz drugih matičnih evidenc dejanske rabe zemljišč, ki so vpisani
v skupnem sloju dejanske rabe zemljišč, se območje prekrivanja vpiše kot
samostojni poligon. Za nov samostojni poligon se vpiše dejanska raba vseh
poligonov, ki se med seboj prekrivajo.
(3) Tloris stavbe iz katastra nepremičnin se vpiše kot
samostojni poligon z rabo »tloris stavbe« in rabo poligona, ki ga preseka.
(4) Geodetska uprava zagotovi informacijsko rešitev, ki
upravljavcem matičnih evidenc omogoča dostop do podatkov in pridobitev podatkov
skupnega sloja dejanske rabe zemljišč, drugim uporabnikom pa vpogled v zadnje
stanje podatkov skupnega sloja dejanske rabe zemljišč.
10. člen
(neplodna zemljišča in nedoločena raba)
(1) Zemljišča, ki nimajo določene podrobnejše vrste dejanske
rabe zemljišč iz 2. člena te uredbe in ležijo nad 800 m nadmorske višine,
geodetska uprava v skupnem sloju dejanske rabe zemljišč vpiše kot poligone rabe
»neplodna zemljišča« s šifro 50.
(2) Zemljišč, ki nimajo določene podrobnejše vrste dejanske
rabe zemljišč iz 2. člena te uredbe, pa ne gre za zemljišča iz prejšnjega odstavka,
geodetska uprava v skupnem sloju dejanske rabe zemljišč ne vpiše. Tem
zemljiščem se pri pripisu podatkov o dejanski rabi na parceli določi
»nedoločena raba« s šifro 90.
11. člen
(prenehanje uporabe)
Z dnem začetka uporabe te uredbe se preneha uporabljati
Uredba o dejanskih rabah zemljišč (Uradni list RS, št. 43/18, 35/19 in 54/21 –
ZKN).
12. člen
(začetek veljavnosti in uporabe)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne 4. aprila 2022.
Št. 00719-44/2021
Ljubljana, dne 4. novembra 2021
EVA 2021-2550-0049
Vlada Republike Slovenije
Janez Janša
predsednik

Priloga
1: Podrobnejše vrste dejanskih rab zemljišč, ki se vodijo v katastru
nepremičnin
Priloga
2: Vrste podrobnejših dejanskih rab zemljišč, šifre vrst podrobnejših dejanskih
rab zemljišč, opisi teh rab in njihova razvrstitev v podrobnejšo vrsto dejanske
rabe zemljišč, ki se vodijo v katastru nepremičnin