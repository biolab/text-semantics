1. SPLOŠNE DOLOČBE
1. člen
Ta uredba določa način zagotavljanja plačane pravne pomoči
javnemu uslužbencu ali nekdanjemu javnemu uslužbencu (v nadaljnjem besedilu:
javni uslužbenec), če je zoper njega uveden kazenski ali odškodninski postopek
pri izvrševanju javnih nalog.
2. člen
Posamezni izrazi, uporabljeni v tej uredbi, imajo naslednji
pomen: 
1.    
Vlagatelj je javni uslužbenec, ki v skladu s to uredbo zaprosi za
zagotovitev pravne pomoči. 
2.    
Upravičenec do pravne pomoči je javni uslužbenec, ki mu je s sklepom
predstojnika odobrena plačana pravna pomoč. 
3.    
Plačana pravna pomoč je pravica upravičenca, da mu delodajalec povrne
stroške kazenskega oziroma civilnega postopka, in sicer stroške izvajalca
pravne pomoči, stroške, ki nastanejo v zvezi z izvedbo dokazov ter stroške
sodnih taks v skladu z določili te uredbe. Upravičencu pripada povrnitev
stroškov zastopanja izvajalca pravne pomoči v višini, določeni v posebnem delu
Odvetniške tarife (Uradni list RS, št. 67/03 in 70/03), ne pa tudi povračilo
plačila odvetniške storitve, dogovorjene s pogodbo o plačilu stroškov
zastopanja v skladu z 18. členom Odvetniške tarife. 
4.    
Izvajalec pravne pomoči je odvetnik, ki je po zakonu o odvetništvu
vpisan v imenik odvetnikov, ali odvetniška družba, ustanovljena po zakonu, ki
ureja odvetništvo.
2. POSTOPEK VLOŽITVE VLOGE OZIROMA ZAHTEVKA TER ODLOČANJA
3. člen
Postopek za zagotovitev pravne pomoči se začne na podlagi
pisne vloge oziroma zahtevka (v nadaljnjem besedilu: vloga). Javni uslužbenec
vlogo posreduje predstojniku.
4. člen
Vloga mora biti razumljiva in mora vsebovati vse podatke,
potrebne za odločitev o zahtevku za pravno pomoč. Predvsem mora vsebovati: 
-    
osebne podatke vlagatelja, 
-    
navedbo delovnega mesta vlagatelja, 
-    
kratek opis naloge, v zvezi s katero teče postopek in vlagatelj zahteva
pravno pomoč, ter navedba razlogov in dejstev, ki dokazujejo, da je bila naloga
opravljena zakonito, 
-    
dokazilo, s katerim vlagatelj izkaže, da je zoper njega uveden kazenski
ali odškodninski postopek.
5. člen
Če je vloga nepopolna ali nerazumljiva, predstojnik v roku 3
dni od prejema vloge obvesti vlagatelja, da jo dopolni v roku 8 dni. Poziv za
dopolnitev vloge se pošlje vlagatelju v pisni obliki, lahko pa se mu sporoči
tudi po telefonu ali ustno. O telefonskem ali ustnem sporočilu se v spisu
napiše uradni zaznamek. Če vlagatelj pomanjkljivosti vloge ne odpravi v roku,
ki ga določi predstojnik, se vloga s sklepom zavrže. 
Pri vlogi, prejeti v elektronski obliki, se šteje, da jo je
podpisala oseba, ki je na vlogi navedena kot podpisnik. Lastnoročni podpis
vlagatelja se pridobi v nadaljnjem postopku, najkasneje v roku 5 dni po
vložitvi vloge.
6. člen
Predstojnik v roku 30 dni od prejema popolne vloge odloči o
vlogi za pravno pomoč s pisnim sklepom. V postopku odločanja predstojnik oceni,
ali so bile javne naloge izvršene zakonito in v skladu s pravicami in
obveznostmi iz delovnega razmerja javnega uslužbenca. 
V obrazložitvi sklepa, s katerim se vlagatelju odobri ali
zavrne pravna pomoč, je potrebno natančno opredeliti nalogo, v zvezi s katero
se upravičencu odobri pravna pomoč, oziroma navesti razloge, zaradi katerih
pravna pomoč ni bila odobrena.
3. IZVAJANJE PRAVNE POMOČI
7. člen
Izvajalca pravne pomoči izbere upravičenec skladno z določili
Zakona o odvetništvu. Upravičenec je dolžan praviloma izbrati izvajalca v kraju
svojega bivališča ali v kraju sedeža sodišča, pri katerem poteka kazenski ali
odškodninski postopek.
8. člen
Delodajalec plačuje upravičencu vse stroške odobrene pravne
pomoči iz 3. točke 2. člena te uredbe na podlagi pisnih zahtevkov in ustrezne
dokumentacije. 
Če upravičenec želi, da delodajalec plačuje stroške pravnega
zastopanja neposredno izvajalcu pravne pomoči, je dolžan predstojnika o tem
pisno obvestiti. V obvestilu mora navesti naziv in naslov izvajalca pravne
pomoči, davčno številko ter banko in številko računa, na katerega naj
delodajalec na podlagi izdanih računov nakazuje sredstva. 
Delodajalec plačuje stroške izvajalca pravne pomoči na
podlagi predložitve računa s specifikacijo stroškov. Rok plačila je v skladu z
zakonom, ki ureja izvrševanje proračuna 30 dni od prejema pisnega zahtevka in
računa s specifikacijo stroškov.
9. člen
Upravičenec je dolžan predstojniku v roku 15 dni po prejemu
dostaviti vse procesne sodne akte in vse sodne odločitve, s katerimi se odloča
v postopku, za katerega mu je bila odobrena pravna pomoč.
10. člen
Upravičenec, ki so mu na podlagi pravnomočne odločbe sodišča
prisojeni stroški postopka, je dolžan delodajalcu povrniti dejansko plačane
stroške pravne pomoči, vendar največ do višine prejetih stroškov pravne pomoči.
Rok za vračilo povrnjenih stroškov delodajalcu je največ 15 dni od prejema. 
Če upravičenec v postopku ne uspe, ni dolžan povrniti
stroškov plačane pravne pomoči.
4. KONČNA DOLOČBA
11. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00714-14/2006/10
Ljubljana, dne 29. junija 2006
EVA 2006-3111-0005
Vlada Republike Slovenije
Janez Janša l.r. 
Predsednik