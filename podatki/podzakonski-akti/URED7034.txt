1. člen
(uvodna določba)
Ta uredba določa odsek akumulacijskega jezera hidroelektrarne
Boštanj na reki Savi, kjer je dovoljena uporaba plovil na motorni pogon, način
izvajanja plovbe in tehnične zahteve plovil.
2. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
»cona« je del cone A oziroma celotna cona B območja akumulacijskega
bazena hidroelektrarne Boštanj, ki je določena z Odlokom o določitvi plovnega
režima na reki Savi na območju akumulacijskega bazena HE Boštanj (Uradni list
RS, št. 88/07);
2.     
»koordinate« so gorvodne in dolvodne koordinatne točke dela vodnega
telesa, prevzete iz državnega koordinatnega sistema (v Gauss-Krügerjevi
projekciji), odčitane v temeljnih topografskih načrtih Republike Slovenije v
merilu 1:5000;
3.     
»normalna denivelacija« je dovoljeno znižanje kote gladine jezera zaradi
hidroenergetske izrabe;
4.     
»normalna zajezitev« je zgornja kota gladine jezera, na katero je
načrtovan jez hidroelektrarne Boštanj;
5.     
»plitvina« je območje, kjer je globina vode na plovbnem območju ob
normalni denivelaciji v času hidroenergetske izrabe nižja od 2 metra;
6.     
»plovilo na motorni pogon« je plovilo, ki ga poganja motor z notranjim
izgorevanjem ali električni motor in ustreza tehničnim pogojem za plovbo.
3. člen
(plovbno območje)
(1) Plovbno območje pri normalni denivelaciji, kjer je
dovoljena plovba na motorni pogon, je prikazano na karti v merilu 1:5000, ki je
kot priloga sestavni del te uredbe.
(2) Plovba s plovili na motorni pogon po akumulacijskem jezeru
hidroelektrarne Boštanj je dovoljena v coni A na odseku od prečnega prereza
jezera nad pristanom na Orehovem, kjer je izliv Kobiljskega potoka (s
koordinatami: x=520736,00 in y=98342,00 in x=520908, y=98289) do prečnega
prereza jezera pri izlivu Apneniškega potoka (s koordinatami: x=521343,00,
y=97314,00 in x=521410, y=97490) dolvodno.
(3) Plovba s plovili na motorni pogon po akumulacijskem jezeru
hidroelektrarne Boštanj je dovoljena v coni B na odseku od prečnega prereza
jezera pri brvi čez Savo na Šmarčni, (s koordinatami: x=519235,00 in y=99855,00
in x=519367, y=99798) do prečnega prereza jezera nad pristanom na Orehovem,
kjer je izliv Kobiljskega potoka (s koordinatami: x=520736,00 in y=98342,00 in
x=520908, y=98289) dolvodno.
(4) Ne glede na določbe drugega in tretjega odstavka
tega člena je plovba na motorni pogon dovoljena med zunanjo mejo plovbnega
območja iz priloge te uredbe in najbližjim vstopno izstopnim mestom, če njuna
oddaljenost ni večja od 60 m.
4. člen
(dovoljena uporaba plovil)
S to uredbo se na plovbnem območju dovoljuje uporabo plovil
na motorni pogon, ki ustrezajo merilom za plovila D kategorije v skladu s
predpisi o rekreacijskih plovilih, ki se dajejo na trg v Evropski uniji, razen
vodnih skuterjev.
5. člen
(način izvajanja plovbe)
(1) Plovbo s plovili na motorni pogon je treba izvajati
tako, da:
-       
je plovilo znotraj plovbnega območja, kot je določeno s prilogo te
uredbe,
-       
se ne pluje po plitvinah in so plitvine označene s predpisano signalizacijo,
-       
je voda pod plovilom dovolj globoka za varno plovbo in znaša razlika med
največjim ugrezom plovila in dnom najmanj 0,6 metra,
-       
hitrost plovbe ne presega 10 km/h razen v primeru zagotavljanja varnosti
potnikov, če to zahtevajo izredne razmere na plovbnem območju,
-       
voditelj plovila po privezu in pred zapustitvijo plovila v pristanišču
odstrani s plovila vse premične posode za gorivo in vse nepritrjene predmete v
plovilu,
-       
so vsa plovila v času prepovedi plovbe privezana v pristaniščih ali
dvignjena iz vode,
-       
plovilo ob izplutju ne dviga sedimenta na rečnem dnu in
-       
so vsa plovila pred splavitvijo v plovbno območje očiščena zaradi
preprečitve širjenja bioloških obremenitev.
(2) Lokalna skupnost ali od nje določen skrbnik
plovbnega režima, ki zagotavlja varnost plovbe na plovbnem območju skladno s
predpisi o plovbi po celinskih vodah, zaradi delovanja hidroelektrarn in
dovoljevanjem plovbe na plovbnem območju, izvaja redno usklajevanje med
imetniki vodne pravice in upravljavcem pristanišča ter zagotavlja javno
dostopne informacije o prepovedi plovbe ali spremenjenih pogojih na plovbnem
območju zaradi rednega ali izrednega delovanja hidroelektrarne ali drugih
vzrokov ter jih posreduje na lokalno običajen način vsem uporabnikom plovbnega
območja. Imetnik vodne pravice posreduje lokalni skupnosti ali od nje določenem
skrbniku plovbnega režima podatke, ki se nanašajo na časovno prepoved plovbe,
spremenjenih pogojih na plovbnem območju zaradi rednega ali izrednega delovanja
hidroelektrarne, pretokih ter druge podatke, ki bi lahko vplivali na plovbo.
6. člen
(časovna prepoved plovbe)
(1) Plovba na motorni pogon na plovbnem območju je
prepovedana:
-       
v obdobju od 1. oktobra do 25. aprila in
-       
v juniju, juliju in avgustu od 19.00 ure do 9.00 ure, v drugih mesecih
pa od 18.00 do 10.00 ure.
(2) Plovba na motorni pogon na plovbnem območju je
prepovedana tudi:
-       
v času visokih pretokov vode reke Save nad 400 m3/s,
izmerjenih na lokaciji pred zadnjim vstopno izstopnim mestom pred
hidroelektrarno Boštanj,
-       
kadar veter ob rečnih bregovih na plovbnem območju povzroča valove,
višje od 0,3 metra,
-       
v času prelivanja vode preko pretočnih polj hidroelektrarne Vrhovo ali
Boštanj,
-       
med izvajanjem vzdrževalnih in drugih del na terenu, ki vplivajo na
plovbno območje tega dela reke Save,
-       
med izvajanjem del in meritev, potrebnih zaradi izvajanja podeljene
pravice za hidroenergetsko izrabo vode, izvajanjem predpisanega monitoringa ali
izvedbo vzdrževalnih in drugih javnih del,
-       
če je gladina vode nižja od normalne denivelacije jezera in
-       
ob izredni denivelaciji ali drugih izrednih dogodkih.
7. člen
(tehnične zahteve plovil)
Plovilo s higiensko urejenim straniščem z rezervoarjem lahko
fekalne odplake izčrpa le v pristaniščih v posebne zbiralne posode, ki jih
zagotovi upravljavec pristanišča.
8. člen
(vpliv plovbe na vodne pravice)
(1) Plovba s plovili na motorni pogon ne sme vplivati na
izvajanje obstoječih vodnih pravic. Ravnaje voditeljev ali lastnikov plovil na
motorni pogon na plovbnem območju ne sme vplivati na pridobivanje električne
energije v hidroelektrarni Vrhovo ali Boštanj ali povzročati imetniku vodne
pravice dodatne obveznosti, stroške ali škodo na energetski infrastrukturi.
(2) Pri izvajanju plovbe na motorni pogon na plovbnem
območju je treba v največji možni meri omogočati splošno rabo voda.
9. člen
(inšpekcijski nadzor)
Inšpekcijski nadzor nad izvajanjem te uredbe izvajajo
inšpektorji, pristojni za vode.
10. člen
(veljavnost uredbe)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-14/2015
Ljubljana, dne 3. decembra 2015
EVA 2015-2550-0096
Vlada Republike Slovenije
mag. Dejan Židan l.r.
Podpredsednik