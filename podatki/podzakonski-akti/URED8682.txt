I. SPLOŠNE DOLOČBE
1. člen
(vsebina)
(1) Ta uredba določa podrobnejši postopek odpustitve in
znižanja administrativne sankcije podjetjem, ki so udeležena v kartelih,
zaznambe vrstnega reda ter skrajšane in hipotetične izjave zaradi
prizanesljivosti.
(2) S to uredbo se v pravni red Republike Slovenije prenaša
Direktiva (EU) 2019/1 Evropskega parlamenta in Sveta z dne 11. decembra 2018 o
krepitvi vloge organov držav članic, pristojnih za konkurenco, da bodo
učinkoviteje uveljavljali pravila konkurence, in o zagotavljanju pravilnega
delovanja notranjega trga (UL L št. 11 z dne 14. 1. 2019, str. 3).
2. člen
(organ odločanja)
O odpustitvi in znižanju administrativne sankcije po tej
uredbi odloča Javna agencija Republike Slovenije za varstvo konkurence (v
nadaljnjem besedilu: agencija) kot organ v upravnem postopku po Zakonu o
preprečevanju omejevanja konkurence (Uradni list RS, št. 130/22; v nadaljnjem
besedilu: zakon).
3. člen
(uporaba)
Ta uredba se uporablja za odpustitev ali znižanje
administrativne sankcije zaradi kršitev 5. člena zakona ali 101. člena Pogodbe
o delovanju Evropske unije (UL C št. 326 z dne 26. oktobra 2012) (v nadaljnjem
besedilu: kršitev).
II. POSTOPEK Z IZJAVO ZARADI PRIZANESLJIVOSTI
4. člen
(izjava zaradi prizanesljivosti)
Podjetju, udeleženemu v kartelu, se lahko administrativna
sankcija odpusti ali zniža, če izpolnjuje pogoje, določene v 93. členu zakona,
in v skladu s to uredbo pri agenciji vloži izjavo zaradi prizanesljivosti na
obrazcu, ki je kot Priloga 1 sestavni del te uredbe, ali na obrazcih, ki so kot
Priloga 2, Priloga 3 in Priloga 4 sestavni deli te uredbe.
5. člen
(vložitev izjave zaradi prizanesljivosti)
(1) Podjetje vloži izjavo zaradi prizanesljivosti iz
prejšnjega člena tako, da:
1.     
jo pošlje v pisni obliki v zaprti ovojnici in označeno z oznako »Ne
odpiraj, zaupni podatek, za program prizanesljivosti.« po pošti ali osebi, ki
opravlja prenos vlog kot svojo dejavnost, na naslov agencije,
2.     
jo vloži pisno, osebno na agenciji,
3.     
jo vloži ustno, osebno na agenciji na zapisnik, razen če ta uredba
določa drugače,
4.     
jo vloži ustno po telefonu, ki je povezan v posebno varno telefonsko
linijo, na posebno številko, ki je objavljena na spletni strani agencije,
5.     
jo pošlje v elektronski obliki brez kvalificiranega elektronskega
podpisa po elektronski poti informacijskemu sistemu agencije na posebni
elektronski naslov agencije, ki je objavljen na spletni strani agencije, ali
6.     
jo pošlje po telefaksu na posebno številko, ki je objavljena na spletni
strani agencije.
(2) Podjetje lahko vloži izjavo zaradi prizanesljivosti tudi
tako, da obvesti pooblaščene osebe, ki opravljajo preiskavo, da želi vložiti
izjavo zaradi prizanesljivosti v zvezi s kršitvijo, ki je predmet preiskave, in
v 15 dneh vloži izjavo zaradi prizanesljivosti na enega od načinov iz
prejšnjega odstavka. Če so podani opravičeni razlogi za podaljšanje, lahko
agencija rok iz prejšnjega stavka podaljša.
(3) Sestavni deli izjave zaradi prizanesljivosti so seznam
prilog in seznam informacij in dokazov ter informacije in dokazi, priloženi
izjavi zaradi prizanesljivosti.
(4) Podjetje vloži izjavo zaradi prizanesljivosti v
slovenskem jeziku, razen če se podjetje in agencija dogovorita, da se izjava
zaradi prizanesljivosti lahko vloži v enem od drugih uradnih jezikov Evropske
unije.
6. člen
(prejem izjave zaradi prizanesljivosti)
(1) Agencija izjavo zaradi prizanesljivosti označi z datumom,
uro in minuto prejema. V primeru vložitve izjave zaradi prizanesljivosti po
pošti ali pisno, osebno na agenciji, agencija na zahtevo podjetja podjetju
oziroma osebi za stike pri hipotetični izjavi zaradi prizanesljivosti potrdi
prejem izjave zaradi prizanesljivosti ter jima pošlje potrdilo o prejemu iz
Priloge 6, ki je sestavni del te uredbe. V primeru vložitve izjave zaradi
prizanesljivosti ustno, osebno na agenciji, agencija podjetju na njegovo
zahtevo izroči kopijo zapisnika. Izjava zaradi prizanesljivosti je del spisa v
upravnem postopku.
(2) Za dan vložitve izjave zaradi prizanesljivosti se šteje
tudi dan, ko podjetje med opravljanjem preiskave v skladu z drugim odstavkom prejšnjega
člena obvesti pooblaščene osebe, ki opravljajo preiskavo, da želi vložiti
izjavo zaradi prizanesljivosti v zvezi s kršitvijo, ki je predmet preiskave, če
v roku iz drugega odstavka prejšnjega člena vloži pri agenciji izjavo zaradi
prizanesljivosti na obrazcu iz Priloge 1. Pooblaščena oseba izroči podjetju na
njegovo zahtevo potrdilo o obvestitvi iz Priloge 5, ki je sestavni del te
uredbe.
(3) Izjave zaradi prizanesljivosti, ki se nanašajo na isto
kršitev, se obravnavajo po vrstnem redu njihovega prejema. Izjave zaradi
prizanesljivosti za odpustitev administrativne sankcije in izjave zaradi
prizanesljivosti za znižanje administrativne sankcije se obravnavajo ločeno.
Izjave zaradi prizanesljivosti za znižanje administrativne sankcije se
obravnavajo po tem, ko je odločeno o izjavah zaradi prizanesljivosti za
odpustitev administrativne sankcije.
(4) Če izjava zaradi prizanesljivosti izpolnjuje pogoje za
odpustitev administrativne sankcije, se izjave zaradi prizanesljivosti za
znižanje administrativne sankcije preostalih podjetij, udeleženih v kartelu,
upoštevajo v vrstnem redu njihovega prejema.
7. člen
(razkritje podatkov)
(1) Izjava zaradi prizanesljivosti se šteje za zaupni
podatek. Agencija lahko razkrije podatke oziroma informacije in dokaze iz izjave
zaradi prizanesljivosti samo podjetju, zoper katero se vodi postopek
ugotavljanja kršitve, po izdaji povzetka relevantnih dejstev v upravnem
postopku in v skladu s sedmim odstavkom 42. člena zakona.
(2) Izjava zaradi prizanesljivosti se pošlje organom,
pristojnim za varstvo konkurence, iz druge države članice ali Evropski komisiji
v skladu z 12. členom Uredbe Sveta (ES) št. 1/2003 z dne 16. decembra 2002 o
izvajanju pravil konkurence iz členov 81 in 82 Pogodbe (UL L št. 1 z dne 4. 1.
2003, str. 1), zadnjič spremenjene z Uredbo Sveta (ES) št. 487/2009 z dne 25.
maja 2009 o uporabi člena 81(3) Pogodbe za nekatere kategorije sporazumov in
usklajenih ravnanj v sektorju zračnega prevoza (Kodificirana različica) (UL L
št. 148 z dne 11. 6. 2009, str. 1), (v nadaljnjem besedilu: Uredba 1/2003/ES):
1.     
na podlagi soglasja podjetja, ki je vložilo izjavo zaradi
prizanesljivosti, ali kadar sta agencija in organ, pristojen za varstvo
konkurence, iz druge države članice ali je Evropska komisija od istega podjetja
prejela izjavo zaradi prizanesljivosti, ki se nanaša na isto domnevno kršitev,
če v času pošiljanja izjave zaradi prizanesljivosti podjetje ne more umakniti
informacij, ki jih je predložilo organu, pristojnemu za varstvo konkurence, iz
druge države članice ali Evropski komisiji,
2.     
če sta zahtevala podatke organ države članice, pristojen za varstvo
konkurence, ali Evropska komisija in dala pisno izjavo zaradi prizanesljivosti,
kopijo katere agencija pošlje podjetju, ki je vložilo izjavo zaradi
prizanesljivosti, da se pridobljeni podatki ne bodo uporabili za izrek
administrativne sankcije podjetju.
(3) Podatkov o izjavah zaradi prizanesljivosti ali podatkov
iz teh izjav zaradi prizanesljivosti, ki jih agencija v skladu z 11. členom
Uredbe 1/2003/ES pridobi od organov, pristojnih za varstvo konkurence, iz
drugih držav članic, ni dopustno uporabiti kot dokaz v zvezi s to kršitvijo.
8. člen
(sodelovalna dolžnost)
(1) Podjetje, udeleženo v kartelu, je upravičeno do
odpustitve ali znižanja administrativne sankcije, če od vložitve izjave zaradi
prizanesljivosti dalje sodeluje z agencijo v celotnem upravnem postopku, zlasti
pa:
1.     
mora nemudoma zagotoviti agenciji vse pomembne informacije in dokaze v
zvezi z domnevnim kartelom, ki jih pridobi v posest ali so mu na razpolago,
zlasti: ime in naslov podjetja, ki vlaga izjavo zaradi prizanesljivosti, imena
vseh drugih podjetij, ki so udeležena ali so bila udeležena v domnevnem
kartelu, podroben opis domnevnega kartela, vključno z zadevnimi proizvodi,
zadevnimi ozemlji, trajanjem in naravo ravnanja domnevnega kartela, informacije
o izjavah zaradi prizanesljivosti v zvezi z domnevnim kartelom, ki so bile ali
morda bodo vložene pri organih, pristojnih za varstvo konkurence, iz drugih
držav članic ali pri organih, pristojnih za varstvo konkurence, iz tretjih
držav;
2.     
mora dati agenciji vse informacije, ki bi lahko prispevale k
ugotavljanju dejstev;
3.     
mora biti na voljo agenciji za vsa vprašanja, z odgovori na katera bi
lahko prispevalo k ugotavljanju dejstev;
4.     
mora zagotoviti razpoložljivost vodilnih delavcev in drugih zaposlenih
za razgovore, in če je to mogoče, v razumnih mejah poskusiti zagotoviti, da so
za razgovore agenciji na voljo tudi nekdanji delavci in člani organov vodenja
ali nadzora;
5.     
ne sme uničiti, poneverjati ali prikrivati informacij ali dokazov,
povezanih z domnevnim kartelom, in
6.     
brez pisnega dovoljenja agencije ne sme razkriti dejstva vložitve ali
vsebine izjave zaradi prizanesljivosti, dokler agencija ne izda povzetka
relevantnih dejstev v upravnem postopku.
(2) Podjetje pred vložitvijo izjave zaradi prizanesljivosti
ne sme:
1.     
uničiti, poneveriti ali skriti informacij in dokazov o domnevnem
kartelu, na katerega se izjava zaradi prizanesljivosti nanaša, in
2.     
neposredno ali posredno razkriti dejstva, da namerava vložiti izjavo
zaradi prizanesljivosti pri agenciji, oziroma razkriti vsebine načrtovane
izjave zaradi prizanesljivosti, razen organom, pristojnim za varstvo
konkurence, iz drugih držav članic ali tretjih držav in Evropski komisiji.
9. člen
(obvestilo o izpolnjevanju pogojev za odpustitev ali
znižanje administrativne sankcije)
(1) Če agencija ugotovi, da izjava zaradi prizanesljivosti za
odpustitev administrativne sankcije izpolnjuje pogoje iz prvega odstavka 93.
člena zakona, podjetje o tem pisno obvesti in ga opozori na dolžnost sodelovanja
v skladu s prejšnjim členom.
(2) Če agencija ugotovi, da izjava zaradi prizanesljivosti za
znižanje administrativne sankcije izpolnjuje pogoje iz drugega odstavka 93.
člena zakona, podjetje pisno obvesti o razponu znižanja administrativne sankcije,
do katerega je lahko upravičeno, in ga opozori na dolžnost sodelovanja v skladu
s prejšnjim členom.
III. ODPUSTITEV ADMINISTRATIVNE SANKCIJE
10. člen
(pogoji za odpustitev)
(1) Podjetju se administrativna sankcija lahko odpusti, če
izpolni pogoje iz prvega odstavka 93. člena zakona in sodeluje z agencijo v
skladu z 8. členom te uredbe.
(2) Če izjava zaradi prizanesljivosti ne izpolnjuje pogojev
iz prvega odstavka 93. člena zakona, agencija o tem pisno obvesti podjetje in
mu jo vrne.
(3) Agencija oceni, ali predložene informacije in dokazi
zadostujejo za ugotovitev kršitve glede na informacije in dokaze ter dejstva, s
katerimi razpolaga v trenutku odločanja o izjavi zaradi prizanesljivosti.
11. člen
(sodelovanje po uvedbi postopka)
(1) Uspešnost ali dejanska izvedba preiskave ne vpliva na
možnost odpustitve administrativne sankcije podjetju, ki vloži izjavo po tej
uredbi.
(2) Podjetje, ki vloži izjavo zaradi prizanesljivosti, potem
ko je agencija že izvedla preiskavo, in kot prvo predloži dokaze, ki po mnenju
agencije omogočajo ugotovitev kršitve v upravnem postopku, mora ob vložitvi
izjave zaradi prizanesljivosti predložiti agenciji dokaze, ki jih agencija v
postopku še ni pridobila in zadostujejo za ugotovitev kršitve.
12. člen
(zaznamba vrstnega reda)
(1) Če podjetje ne razpolaga z informacijami in dokazi, ki
omogočajo vložitev celovite izjave zaradi prizanesljivosti za odpustitev
administrativne sankcije, lahko v skladu s 5. členom te uredbe vloži prijavo za
zaznambo vrstnega reda na obrazcu iz Priloge 4, v kateri navede naslednje
podatke, če z njimi razpolaga:
1.     
ime in naslov podjetja, ki vlaga izjavo zaradi prizanesljivosti;
2.     
razlog za pomisleke, zaradi katerih je bila prošnja vložena;
3.     
imena vseh drugih podjetij, ki so udeležena ali so bila udeležena v domnevnem
kartelu;
4.     
informacije o zadevnih proizvodih in ozemljih;
5.     
trajanje in naravo domnevnega kartela;
6.     
informacije o izjavah zaradi prizanesljivosti v zvezi z domnevnim
kartelom, ki so bile ali morda bodo vložene pri organih, pristojnih za varstvo
konkurence, iz druge države članice ali pri organih, pristojnih za varstvo
konkurenco, iz tretjih držav.
(2) Prijave za zaznambo vrstnega reda iz prejšnjega odstavka
ni mogoče vložiti ustno, osebno na agenciji.
(3) Za zaznambo vrstnega reda mora podjetje utemeljiti
vložitev prijave za zaznambo vrstnega reda. Prijavi za zaznambo vrstnega reda
se priloži izjava zaradi prizanesljivosti, z informacijami in dokazi, ki so v
posesti podjetja ali so mu na razpolago ob vložitvi prijave za zaznambo
vrstnega reda.
(4) Podjetje vloži prijavo za zaznambo vrstnega reda v
slovenskem jeziku, razen če se podjetje in agencija dogovorita, da se zahteva
vloži v enem od uradnih jezikov Evropske unije.
(5) Agencija lahko ugodi prijavi za zaznambo vrstnega reda,
če oceni, da je utemeljena, in določi rok, v katerem mora podjetje izjavo
zaradi prizanesljivosti dopolniti. Če agencija prijavi za zaznambo vrstnega
reda ne ugodi, o tem pisno obvesti podjetje in mu vrne prijavo za zaznambo
vrstnega reda. Agencija lahko rok za dopolnitev izjave iz utemeljenih razlogov,
zlasti zaradi velikega obsega dokazov, ki jih ni mogoče pridobiti v določenem roku,
težav s prevajanjem ali dodatnih notranjih revizij, podaljša.
(6) Zaznamba vrstnega reda v vmesnem času podjetju, ki je
vložilo prijavo za zaznambo vrstnega reda, varuje vrstni red v vrsti izjav
zaradi prizanesljivosti.
(7) Podjetje, ki mu je odobrena zaznamba vrstnega reda, ne
more dopolniti izjave zaradi prizanesljivosti s hipotetično izjavo zaradi
prizanesljivosti.
(8) Če podjetje ne dopolni izjave zaradi prizanesljivosti v
roku, ki ga določi agencija, se zaznamba vrstnega reda izbriše iz vrstnega reda
izjav zaradi prizanesljivosti, prijava za zaznambo vrstnega reda pa se vrne
podjetju.
(9) Če podjetje dopolni izjavo zaradi prizanesljivosti v
roku, ki ga v skladu s petim odstavkom tega člena določi agencija, se izjava
zaradi prizanesljivosti obravnava v vrstnem redu, v kakršnem je bila
zaznamovana. Šteje se, da je bila izjava zaradi prizanesljivosti vložena z dnem
vložitve prijave za zaznambo vrstnega reda.
13. člen
(hipotetična izjava zaradi prizanesljivosti)
(1) Podjetje lahko vloži hipotetično izjavo zaradi
prizanesljivosti na obrazcu iz Priloge 2, v kateri se ne navedejo imena
podjetja, ki je vložilo izjavo zaradi prizanesljivosti, in drugih udeležencev
domnevnega kartela ali natančni opis kršitve, navedejo pa se podatki o osebi za
stike. Hipotetične izjave zaradi prizanesljivosti ni mogoče vložiti ustno,
osebno na agenciji.
(2) Sestavni del hipotetične izjave zaradi prizanesljivosti
je seznam informacij in dokazov.
(3) Agencija hipotetično izjavo zaradi prizanesljivosti
nemudoma pregleda in osebo za stike pisno obvesti, ali vsebina informacij in
dokazov izpolnjuje pogoje za odpustitev administrativne sankcije, določene v
93. členu zakona. Če podjetje pozneje vloži izjavo zaradi prizanesljivosti, ki
se nanaša na kršitev, ki je predmet hipotetične izjave zaradi prizanesljivosti,
se šteje, da je bila izjava zaradi prizanesljivosti vložena v trenutku vložitve
hipotetične izjave zaradi prizanesljivosti.
14. člen
(skrajšana izjava zaradi prizanesljivosti)
(1) Podjetje, ki je pri Evropski komisiji v obliki prijave za
zaznambo vrstnega reda ali celovite izjave zaradi prizanesljivosti vložilo
izjavo zaradi prizanesljivosti za odpustitev administrativne sankcije v zvezi z
istim domnevnim kartelom, lahko v skladu s 5. členom te uredbe pri agenciji
vloži skrajšano izjavo zaradi prizanesljivosti na obrazcu iz Priloge 3, pod
pogojem, da taka skrajšana izjava zaradi prizanesljivosti zajema ozemlja več
kot treh držav članic.
(2) Podjetje v skrajšani izjavi zaradi prizanesljivosti
navede naslednje podatke in kratek opis vseh naslednjih elementov:
1.     
ime in naslov podjetja;
2.     
ime drugih udeležencev v domnevnem kartelu;
3.     
zadevni proizvodi in ozemlja;
4.     
trajanje in naravo domnevnega kartela;
5.     
državo članico oziroma države članice, v katerih je verjetno, da se
nahajajo informacije in dokazi domnevnega kartela, ter
6.     
informacije o izjavah zaradi prizanesljivosti v zvezi z domnevnim
kartelom, ki so bile ali morda bodo vložene pri organih, pristojnih za varstvo
konkurence, iz drugih držav članic ali pri organih, pristojnih za konkurenco, iz
tretjih držav.
(3) Če podjetje ne razpolaga s podatki iz prejšnjega
odstavka, lahko vloži prijavo za zaznambo vrstnega reda na obrazcu iz Priloge
4.
(4) Po prejemu skrajšane izjave zaradi prizanesljivosti
agencija preveri, ali je pred prejemom te izjave zaradi prizanesljivosti že
prejela skrajšano ali celovito izjavo zaradi prizanesljivosti v zvezi z istim
domnevnim kartelom od drugega podjetja, udeleženega v kartelu. Če agencija
takšne izjave zaradi prizanesljivosti ni prejela od drugega podjetja in meni,
da skrajšana izjava zaradi prizanesljivosti izpolnjuje zahteve iz drugega
odstavka tega člena, o tem obvesti podjetje. Če je agencija prejela skrajšano
izjavo zaradi prizanesljivosti od drugega podjetja, udeleženega v kartelu, ki
izpolnjuje zahteve iz drugega odstavka tega člena, agencija podjetje na obrazcu
iz Priloge 6 obvesti, da je prejela skrajšano izjavo zaradi prizanesljivosti,
in navede, da ni prvo vložilo skrajšane izjave zaradi prizanesljivosti, pri
čemer pa ne navede vrstnega reda izjave zaradi prizanesljivosti.
(5) Dokler agencija ne zahteva vložitve celovite izjave
zaradi prizanesljivosti v skladu s sedmim odstavkom tega člena, lahko zahteva
od podjetja posebna pojasnila le glede informacij, določenih v drugem odstavku
tega člena.
(6) Potem ko Evropska komisija obvesti agencijo, da ne
namerava v celoti ali deloma obravnavati zadeve, lahko podjetje vloži pri
agenciji celovito izjavo zaradi prizanesljivosti.
(7) V izrednih primerih, kadar je to nujno potrebno zaradi
natančne opredelitve zadeve ali dodelitve zadeve, lahko agencija od podjetja
zahteva vložitev celovite izjave zaradi prizanesljivosti, še preden Evropska
komisija obvesti agencijo, da ne namerava v celoti ali deloma obravnavati
zadeve.
(8) Če agencija uvede postopek ugotavljanja kršitve na
podlagi skrajšane izjave zaradi prizanesljivosti, določi rok, v katerem mora
podjetje vložiti izjavo zaradi prizanesljivosti na obrazcu iz Priloge 1. Če
podjetje vloži izjavo zaradi prizanesljivosti, se šteje, da je bila vložena v
trenutku vložitve skrajšane izjave zaradi prizanesljivosti. Podjetje lahko
kadar koli prostovoljno vloži izjavo zaradi prizanesljivosti na obrazcu iz
Priloge 1 še pred navedenim rokom.
(9) Skrajšano izjavo zaradi prizanesljivosti lahko agencija
brez privolitve podjetja v skladu z drugim odstavkom 7. člena te uredbe pošlje
organom, pristojnim za varstvo konkurence, iz drugih držav članic.
(10) Če podjetje vloži celovito izjavo zaradi
prizanesljivosti v skladu s sedmim oziroma osmim odstavkom tega člena v roku,
ki ga je določila agencija, se šteje, da je bila celovita izjava zaradi
prizanesljivosti vložena v času vložitve skrajšane izjave zaradi
prizanesljivosti, če skrajšana izjava zaradi prizanesljivosti zajema isti
zadevni proizvod ali proizvode ter isto zadevno ozemlje ali ozemlja ter isto
trajanje domnevnega kartela kot izjava zaradi prizanesljivosti, vložena pri
Evropski komisiji, ki je bila morda posodobljena.
(11) Kadar Evropska komisija prejme celovito izjavo zaradi
prizanesljivosti, agencija pa skrajšano izjavo zaradi prizanesljivosti v zvezi
z istim domnevnim kartelom, je Evropska komisija v obdobju, ko še ni jasno, ali
bo v celoti ali deloma obravnavala zadevo, glavna sogovornica podjetja, zlasti
pri zagotavljanju navodil podjetju o tem, kako naj ravna pri morebitnih nadaljnjih
internih preiskavah. Agencija lahko v tem obdobju zaprosi Evropsko komisijo, da
jo obvešča o stanju zadeve.
(12) Podjetje, ki je vložilo skrajšano izjavo zaradi
prizanesljivosti, mora agencijo obvestiti oziroma svojo izjavo zaradi
prizanesljivosti dopolniti, če gre za pomembne nove informacije o obsegu
kršitve, ki je predmet izjave zaradi prizanesljivosti.
IV. ZNIŽANJE ADMINISTRATIVNE SANKCIJE
15. člen
(pogoji za znižanje in zaznamba vrstnega reda)
(1) Podjetju, ki ne izpolni pogojev za odpustitev administrativne
sankcije oziroma vloži izjavo zaradi prizanesljivosti pri agenciji po tem, ko
je drugo podjetje že izpolnilo pogoje za odpustitev administrativne sankcije,
se administrativna sankcija lahko zniža, če izpolnjuje pogoje iz drugega
odstavka 93. člena zakona. Če izjava zaradi prizanesljivosti za znižanje
administrativne sankcije ne izpolnjuje pogojev za znižanje administrativne
sankcije, agencija o tem podjetje pisno obvesti in mu vrne izjavo zaradi
prizanesljivosti.
(2) Podjetje iz prejšnjega odstavka agencija obvesti, da se
lahko na njegovo zahtevo izjava zaradi prizanesljivosti za odpustitev
administrativne sankcije upošteva za znižanje administrativne sankcije.
(3) Če podjetje ne razpolaga z informacijami in dokazi, ki
omogočajo vložitev celovite izjave zaradi prizanesljivosti za znižanje
administrativne sankcije, lahko vloži prijavo za zaznambo vrstnega reda na
obrazcu iz Priloge 4. Za postopek zaznambe vrstnega reda izjave zaradi
prizanesljivosti za znižanje administrativne sankcije se smiselno uporablja 12.
člen te uredbe.
16. člen
(znatna dodana vrednost)
Znatna dodana vrednost v smislu druge alineje drugega
odstavka 93. člena zakona so dokazi o obstoju kršitve, ki jih predloži
podjetje, v obsegu, v katerem po svoji naravi ali stopnji podrobnosti povečajo
možnost, da agencija ugotovi kršitev glede na dokaze, ki jih že ima. Šteje se,
da imajo večjo vrednost:
1.     
pisni dokazi, ki izhajajo iz obdobja izvršitve dejanja, ki pomeni
kršitev, kot dokazi, ki izhajajo iz obdobja po izvršitvi dejanja, ki pomeni
kršitev, in se nanašajo na to dejanje;
2.     
obremenilni dokazi, ki se neposredno nanašajo na kršitev, kot dokazi, ki
so samo posredno povezani s kršitvijo;
3.     
dokazi, ki jih ni treba dopolniti, da bi se lahko uporabili zoper druga
podjetja, udeležena pri kršitvi.
17. člen
(stopnja znižanja)
(1) Pri določanju stopnje znižanja administrativne sankcije
agencija upošteva čas predložitve informacij in dokazov agenciji, vrstni red
izjav zaradi prizanesljivosti ter prispevek predloženih dokazov k ugotovitvi
kršitve.
(2) Če podjetje predloži prepričljive informacije in dokaze,
ki jih agencija uporabi za dokazovanje dodatnih dejstev, ki privedejo do
povišanja administrativnih sankcij v primerjavi z administrativnimi sankcijami,
ki bi se sicer izrekle udeležencem v kartelu, agencija pri določanju
administrativnih sankcij, ki se izrečejo podjetju, ki je priskrbelo te
informacije in dokaze, ne upošteva takih dodatnih dejstev.
V. PREHODNA IN KONČNI DOLOČBI
18. člen
(dokončanje postopkov)
Postopki, ki jih je agencija začela na podlagi izjav zaradi
prizanesljivosti za odpustitev ali znižanje globe in do začetka uporabe te
uredbe še niso bili pravnomočno končani, se končajo po dosedanjih predpisih.
19. člen
(prenehanje uporabe)
Z dnem uveljavitve te uredbe se preneha uporabljati Uredba o
postopku odpustitve in znižanja globe storilcem, ki so udeleženi v kartelih
(Uradni list RS, št. 112/09, 2/14 in 130/22 – ZPOmK-2).
20. člen
(začetek veljavnosti)
Ta uredba začne veljati 26. januarja 2023.
Št. 00704-432/2022
Ljubljana, dne 15. decembra 2022
EVA 2022-2130-0041
Vlada Republike Slovenije
Danijel Bešič Loredan
podpredsednik

Priloga
1: Obrazec izjave za odpustitev in/ali znižanje administrativne sankcije
Priloga
2: Obrazec hipotetične izjave zaradi prizanesljivosti
Priloga
3: Obrazec skrajšane izjave zaradi prizanesljivosti
Priloga
4: Obrazec prijave za zaznambo vrstnega reda
Priloga
5: Obrazec potrdila o obvestitvi (izpolni Javna agencija Republike Slovenije
za varstvo konkurence)
Priloga
6: Obrazec potrdila o prejemu (izpolni Javna agencija Republike Slovenije za
varstvo konkurence)