1. člen
(namen)
(1) Ta uredba v skladu z Direktivo Sveta 84/360/EGS z dne 28.
junija 1984 o boju proti onesnaževanju zraka iz industrijskih obratov (UL L št.
188 z dne 16. 7. 1984, str. 20), zadnjič spremenjeno z Direktivo Sveta z dne
23. decembra 1991 o standardiziranju in racionaliziranju poročil o izvajanju
določenih direktiv, ki se nanašajo na okolje (UL L št. 377 z dne 31. 12. 1991,
str. 48), določa za naprave za taljenje, zadrževanje na temperaturi ter litja
aluminija ali magnezija (v nadaljnjem besedilu: livarna ulitkov) in naprave za
pretaljevanje odpadnega aluminija ali magnezija (v nadaljnjem besedilu: livarna
zlitin) v zvezi z emisijo snovi v zrak: 
-       
posebne mejne vrednosti emisije za nekatere snovi v odpadnih plinih, 
-       
ukrepe v zvezi z zmanjševanjem emisije snovi v zrak in 
-       
prilagoditev obstoječih livarn ulitkov in livarn zlitin tej uredbi. 
(2) Za vprašanja o emisiji snovi v zrak iz livarn ulitkov in
livarn zlitin, ki niso urejena s to uredbo, se uporablja predpis, ki ureja
emisije snovi v zrak iz nepremičnih virov onesnaževanja. Za vprašanja
obratovalnega monitoringa emisije snovi v zrak iz livarn ulitkov in livarn
zlitin se uporablja predpis, ki ureja prve meritve in obratovalni monitoring
emisije snovi v zrak iz nepremičnih virov onesnaževanja.
2. člen
(uporaba)
(1) Določbe te uredbe se uporabljajo za naslednje naprave v
livarnah ulitkov in livarnah zlitin: 
-       
rotacijske peči, indukcijske lončne peči, indukcijske kanalne peči,
vzdrževalne peči, jaškaste peči, ognjiščne peči, lončne in komorne peči; 
-       
za vse naprave za pripravo surovin, toplotno predobdelavo vložka,
obdelavo taline, litje in hlajenje zlitin ali ulitkov ter obdelavo izdelkov. 
(2) Livarne zlitin se uvrščajo v skupino naprav za taljenje,
litja ali rafiniranje barvnih kovin, ter livarne ulitkov, ki se uvrščajo v skupino
naprav za ulivanje barvnih kovin in sta v Uredbi o emisiji snovi v zrak iz
nepremičnih virov onesnaževanja (Uradni list RS, št. 31/07) označeni s
številkama 3.4 in 3.8. 
(3) Livarne ulitkov so podrobneje opisane v Referenčnem
dokumentu o najboljših razpoložljivih tehnikah kovačij in livarn 2005/C107/05 z
dne 15. aprila 2005 za namene Direktive Sveta 96/61/ES o celovitem
preprečevanju in nadzorovanju onesnaževanja okolja (UL C št. 107 z dne 3. 5.
2007, str. 12), ki je dostopen preko spletne strani Agencije Republike
Slovenije za okolje. 
(4) Livarne zlitin so podrobneje opisane v Referenčnem
dokumentu o najboljših razpoložljivih tehnikah industrije neželeznih kovin
2002/C12/04 z dne 21. decembra 2001 za namene Direktive Sveta 96/61/ES o
celovitem preprečevanju in nadzorovanju onesnaževanja okolja (UL C št. 12 z dne
16. 1. 2002, str. 5), ki je dostopen preko spletne strani Agencije Republike
Slovenije za okolje.
3. člen
(mejne vrednosti emisije snovi)
(1) Mejne vrednosti emisije snovi iz livarn ulitkov so
določene v preglednici 1 v prilogi 1, ki je sestavni del te uredbe. 
(2) Mejne vrednosti emisije snovi iz livarn zlitin so
določene v preglednici 2 v prilogi 1, ki je sestavni del te uredbe. 
(3) Vrednosti emisije snovi v odpadnih plinih se ugotavljajo
za vsak posamičen izpust livarne ulitkov in livarne zlitin posebej.
4. člen
(ukrepi zmanjševanja emisije snovi iz livarn ulitkov)
(1) Upravljavec livarne ulitkov mora pri načrtovanju in
obratovanju naprav izvajati enega ali več naslednjih ukrepov za zmanjševanje
emisije snovi v zrak: 
-       
preprečevati vnos nečistoč v vložek, 
-       
uporabljati dobre prakse taljenja in prevoza taline, 
-       
skladiščiti vhodne surovine in izdelke tako, da se preprečuje
onesnaževanje tal in se izcedne vode zajemajo ter odvajajo v čistilno napravo, 
-       
zmanjševati porabo hladilnih ločevalnih sredstev pri visokotlačnem
litju, 
-       
preprečevati emisije snovi z zapiranjem naprav za odstranjevanje jeder,
iztresanje in čiščenje odlitkov, 
-       
preprečevati razpršene emisije pri prevozu in skladiščenju surovin. 
(2) Upravljavec livarne ulitkov mora zagotoviti pri
obratovanju: 
-       
indukcijske peči uporabo srednje frekvenčnega napajanja pri namestitvi
novih peči, 
-       
rotacijske peči zajem odpadnih plinov na kraju njihovega nastajanja, to
je predvsem z zajemanjem odpadnih plinov nad pečjo pri polnjenju, taljenju in
izlivanju taline ter njihovo odvajanje skozi odvodnik odpadnih plinov, 
-       
ognjiščne peči zajem odpadnih plinov na kraju njihovega nastajanja ter
zagotoviti njihovo odvajanje skozi odvodnik odpadnih plinov, 
-       
jaškaste peči zajem odpadnih plinov na kraju njihovega nastajanja ter
zagotoviti njihovo odvajanje skozi odvodnik odpadnih plinov, 
-       
vzdrževalne peči zajem odpadnih plinov na kraju njihovega nastajanja ter
zagotoviti njihovo odvajanje skozi odvodnik odpadnih plinov, 
-       
lončne peči zajem odpadnih plinov na kraju njihovega nastajanja ter
zagotoviti njihovo odvajanje skozi odvodnik odpadnih plinov. 
(3) Za kondicioniranje taline je prepovedana uporaba
heksakloretana, razen pri proizvodnji ulitkov iz aluminijevih zlitin z visoko
ravnjo kakovosti ter za žarjenje na drobno zrno magnezijevih zlitin AZ81, AZ91
in AZ92, pri čemer pa poraba heksakloretana ne sme preseči 1,5 kg na dan,
uporabo heksakloretana pa je treba dokumentirati. 
(4) Upravljavec livarne ulitkov lahko pri taljenju magnezija
uporablja namesto SO2 kot zaščitni plin SF6, če za tako
uporabo pridobi dovoljenje ministrstva, pristojnega za okolje.
5. člen
(ukrepi za zmanjševanje emisije snovi iz livarne zlitin)
(1) Upravljavec livarne zlitin mora pri načrtovanju in
obratovanju naprave izvajati enega ali več naslednjih ukrepov za zmanjševanje
emisije snovi: 
-       
izbirati vložek glede na uporabljeno tehniko taljenja in tehnike čiščenja
odpadnih plinov, 
-       
preprečevati razpršene emisije pri doziranju, prevozu in skladiščenju
surovin, odpadne pline, ki nastajajo pri polnjenju, taljenju in izlivanju
taline pa zajemati na kraju njihovega nastajanja ter zagotoviti njihovo
odvajanje skozi odvodnik odpadnih plinov, 
-       
uporabljati tehnike naknadnega sežiga organskih snovi skupaj s
polikloriranimi dibenzodioksini in polikloriranimi dibenzofurani (v nadaljnjem
besedilu: dioksini in furani) v odpadnih plinih, 
-       
dozirati aktivno oglje in apno za zmanjševanje kislih plinov in
organskih snovi skupaj z dioksini in furani v odpadnih plinih, 
-       
izvajati ukrepe dobre prakse taljenja in prevoza taline, 
-       
skladiščiti surovine in izdelke tako, da se preprečuje onesnaževanje tal
in zajemajo ter čistijo izcedne vode. 
(2) Za kondicioniranje taline je prepovedana uporaba
heksakloretana.
6. člen
(inšpekcijski nadzor)
Nadzor nad izvajanjem te uredbe opravlja inšpekcija,
pristojna za varstvo okolja.
7. člen
(prekrški)
(1) Z globo od 4.000 eurov do 40.000 eurov se za prekršek
kaznuje upravljavec livarne ulitkov, ki je pravna oseba ali samostojni
podjetnik posameznik, če ravna v nasprotju s 4. ali 8. členom te uredbe. 
(2) Z globo od 4.000 eurov do 40.000 eurov se za prekršek
kaznuje upravljavec livarne zlitin, ki je pravna oseba ali samostojni podjetnik
posameznik, če ravna v nasprotju s 5. ali 8. členom te uredbe. 
(3) Z globo od 1.200 eurov do 4.100 eurov se za prekršek iz
prvega in drugega odstavka tega člena kaznuje tudi odgovorna oseba upravljavca
livarne ulitkov oziroma upravljavca livarne zlitin.
8. člen
(prilagoditev obstoječih livarn)
(1) Upravljavec livarne ulitkov ali livarne zlitin mora
prilagoditi obratovanje obstoječe livarne ulitkov oziroma obstoječe livarne
zlitin mejnim vrednostim emisije snovi iz 3. člena te uredbe najpozneje do 31.
decembra 2010. 
(2) Do prilagoditve obstoječe livarne ulitkov in obstoječe
livarne zlitin tej uredbi se za mejne vrednosti emisije snovi za obstoječe
livarne ulitkov in obstoječe livarne zlitin uporabljajo mejne vrednosti emisije
snovi, ki so določene v preglednici 1 in 2 v prilogi 2, ki je sestavni del te
uredbe.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-10/2007/5
Ljubljana, dne 5. aprila 2007
EVA 2007-2511-0070
Vlada Republike Slovenije
Janez Janša l.r. 
Predsednik

Priloga
1: Preglednica 1: Mejne vrednosti emisije snovi za livarne ulitkov; Preglednica
2: Mejne vrednosti emisije snovi za livarne zlitin
Priloga
2: Preglednica 1: Mejne vrednosti emisije snovi za obstoječe livarne ulitkov;
Preglednica 2: Mejne vrednosti emisije snovi za obstoječe livarne zlitin.