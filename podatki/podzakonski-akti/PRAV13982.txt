I. SPLOŠNE DOLOČBE
1. člen
(predmet urejanja)
(1) S tem pravilnikom
se določa način in postopek preverjanja izpolnjevanja pogojev za napredovanje
javnih uslužbencev Državnega odvetništva Republike Slovenije (v nadaljnjem
besedilu: DOdv) na delovnem mestu oziroma v nazivu v višji plačni razred (v
nadaljnjem besedilu: napredovanje).
(2) Napredovanje po tem
pravilniku ne izključuje hkratnega napredovanja v višji naziv, če javni
uslužbenec izpolnjuje predpisane pogoje.
(3) Javni uslužbenec
napreduje vsaka tri leta, če izpolnjuje predpisane pogoje.
2. člen
(pomen izrazov)
(1) Napredovalno
obdobje je čas od zadnjega napredovanja oziroma prve zaposlitve v javnem
sektorju, v katerem javni uslužbenec pridobi tri letne ocene, ki mu omogočajo
napredovanje.
(2) Ocenjevalno obdobje
je obdobje od 1. januarja do
31. decembra, v katerem se javnega uslužbenca oceni.
3. člen
(odgovorna oseba)
(1) Oceno delovne
uspešnosti javnega uslužbenca določi odgovorna oseba.
(2) Odgovorne osebe so:
-       
generalni državni odvetnik: za razporejene v Urad generalnega državnega
odvetnika, generalnega sekretarja državnega odvetništva (v nadaljnjem besedilu:
generalni sekretar), vodje oddelkov na sedežu in zunanjih oddelkov DOdv;
-       
generalni sekretar: za vodje služb Sekretariata;
-       
vodja oddelka: za razporejene v oddelek;
-       
vodja službe, razen Službe za evidence državnega odvetništva: za
razporejene v službo;
-       
vodja pisarniškega poslovanja: za vodje pisarn;
-       
vodja pisarne: za razporejene v pisarno.
(3) V primeru
nezasedenosti delovnega mesta odgovorne osebe, javnemu uslužbencu določi
delovno uspešnost višje nadrejeni.
II. NAČIN IN POSTOPEK PREVERJANJA IZPOLNJEVANJA POGOJEV
ZA NAPREDOVANJE
4. člen
(način preverjanja izpolnjevanja pogojev)
(1) Preverjanje
izpolnjevanja pogojev se izvede na podlagi treh letnih ocen delovne uspešnosti.
Letna ocena delovne uspešnosti se določi na podlagi elementov iz prvega
odstavka 17. člena ZSPJS.
(2) Ocena delovne
uspešnosti javnega uslužbenca je lahko: odlično, zelo dobro, dobro, zadovoljivo
in nezadovoljivo ter pomeni:
-       
odlično: odlično opravljeno delo, to je visoko nad pričakovanji glede na
kriterije ocenjevanja;
-       
zelo dobro: zelo dobro opravljeno delo, to je nad pričakovanji glede na
kriterije ocenjevanja;
-       
dobro: dobro opravljeno delo, to je v skladu s pričakovanji glede na kriterije
ocenjevanja;
-       
zadovoljivo: zadovoljivo opravljeno delo, to je delno pod pričakovanji
glede na kriterije ocenjevanja;
-       
nezadovoljivo: nezadovoljivo opravljeno delo, to je v celoti pod
pričakovanji glede na kriterije ocenjevanja.
(3) Podrobnejša opredelitev
kriterijev po elementih delovne uspešnosti iz prvega odstavka tega člena je v
Prilogi III, ki je sestavni del tega pravilnika.
5. člen
(postopek ocenjevanja)
(1) Javne uslužbence,
ki so na DOdv zaposleni za določen ali nedoločen čas, za polni delovni čas ali
delovni čas, krajši od polnega delovnega časa, se oceni enkrat letno,
najkasneje do 1. marca tekočega leta za
preteklo leto.
(2) Ocenijo se vsi
javni uslužbenci, ki so v preteklem letu opravljali delo v javnem sektorju
najmanj šest mesecev. Ocenijo se tudi tisti javni uslužbenci, ki so bili
odsotni več kot šest mesecev zaradi napotitve na izobraževanje s strani
delodajalca, zaradi poškodbe pri delu, poklicne bolezni ali starševskega
varstva (porodniški dopust).
(3) V roku iz prvega
odstavka tega člena mora odgovorna oseba izpolniti Ocenjevalni list za oceno
delovne uspešnosti javnega uslužbenca v ocenjevalnem obdobju (Priloga I, ki je
sestavni del tega pravilnika) ter javnega uslužbenca seznaniti z oceno in
utemeljitvijo.
(4) Ocenjevalni list iz
prejšnjega odstavka tega člena se izdela v dveh izvodih, pri čemer se en izvod
hrani v personalni mapi javnega uslužbenca, en izvod pa se vroči javnemu
uslužbencu.
(5) Zbirni podatki o
ocenah v napredovalnem obdobju se vpisujejo v Evidenčni list napredovanja javnega
uslužbenca v napredovalnem obdobju (Priloga II, ki je sestavni del tega
pravilnika). Evidenčni list se hrani v personalni mapi javnega uslužbenca.
(6) Javni uslužbenec,
ki na podlagi določb drugega odstavka tega člena ni ocenjen, se oceni ob
naslednjem roku za ocenjevanje iz prvega odstavka tega člena.
(7) Če javnemu
uslužbencu preneha delovno razmerje na DOdv in se zaposli pri drugem
delodajalcu v javnem sektorju, ga odgovorna oseba pred prenehanjem delovnega
razmerja oceni za tisto obdobje, v katerem je v tekočem letu opravljal delo.
(8) Javni uslužbenec
lahko zahteva preizkus ocene delovne uspešnosti v skladu s 17.a členom ZSPJS.
6. člen
(postopek preverjanja izpolnjevanja pogojev)
(1) Postopek
preverjanja izpolnjevanja pogojev za napredovanje se izvede do 15. novembra vsako leto za javne uslužbence, ki
izpolnijo pogoj 3 let od zadnjega napredovanja oziroma prve zaposlitve v javnem
sektorju.
(2) Ocene javnih
uslužbencev se točkujejo, in sicer ocena odlično s 5 točkami, ocena zelo dobro
s 4 točkami, ocena dobro s 3 točkami in ocena zadovoljivo z 2 točkama. Ocena
nezadovoljivo se ne točkuje. Točke se vpišejo v Evidenčni list napredovanja
javnega uslužbenca v napredovalnem obdobju (Priloga II). Izpolnjevanje pogojev
se ugotovi na podlagi seštevka treh letnih ocen.
(3) Za en plačni razred
napredujejo tisti javni uslužbenci, ki v napredovalnem obdobju dosežejo:
-       
ob prvem in drugem napredovanju najmanj 11 točk;
-       
ob tretjem in četrtem napredovanju najmanj 12 točk;
-       
ob petem napredovanju najmanj 13 točk;
-       
ob nadaljnjih napredovanjih najmanj 14 točk.
(4) Javni uslužbenci,
ki izpolnjujejo predpisane pogoje, lahko napredujejo največ za 2 plačna
razreda, če ob prvem napredovanju dosežejo najmanj 14 točk, ob nadaljnjih
napredovanjih pa 15 točk.
(5) Za javnega
uslužbenca, ki na podlagi seštevka treh letnih ocen ni zbral zadostnega števila
točk za napredovanje, se ponovno preveri izpolnjevanje pogojev za napredovanje
naslednje leto. Javni uslužbenec napreduje, ko doseže tri ocene, ki skupaj
pomenijo izpolnitev pogojev za napredovanje. Pri tem se upoštevajo tri
najugodnejše ocene v napredovalnem obdobju.
(6) Ne glede na določbe
tretjega, četrtega in petega odstavka tega člena napreduje javni uslužbenec za
en plačni razred, če je od zadnjega napredovanja oziroma prve zaposlitve
preteklo najmanj šest let in je v tem obdobju dosegel povprečno oceno najmanj
dobro.
7. člen
(ugotavljanje izpolnjevanja pogojev za napredovanje)
Izpolnjevanje pogojev za napredovanje ugotovi služba,
pristojna za kadre.
8. člen
(obvestilo o napredovanju)
(1) O izpolnitvi
pogojev za napredovanje se javnega uslužbenca obvesti s pisnim obvestilom, ki
vsebuje podatke o številu plačnih razredov napredovanja in o plačnem razredu
osnovne plače.
(2) Hkrati z obvestilom
o napredovanju se javnemu uslužbencu izroči pisni predlog aneksa k pogodi o
zaposlitvi.
(3) Obvestilo in pisni
predlog aneksa morata biti javnemu uslužbencu izročena najkasneje 30. novembra.
9. člen
(izplačilo plače na podlagi napredovanja)
Javnemu uslužbencu pripada plača na podlagi plačnega razreda,
pridobljenega z napredovanjem, od 1. decembra
v letu, ko izpolni pogoje za napredovanje v višji plačni razred.
10. člen
(napredovanje javnega uslužbenca iz plačne skupine B po
prenehanju mandata)
Javnemu uslužbencu iz plačne skupine B se ob prenehanju
mandata ob razporeditvi na novo delovno mesto upošteva število napredovanj, ki
bi jih dosegel, če bi na tem delovnem mestu napredoval vsaka tri leta v skladu
z določbami Uredbe o napredovanju javnih uslužbencev v plačne razrede (Uradni
list RS, št. 51/08, 91/08, 113/09 in 22/19), ki urejajo napredovanje javnega
uslužbenca iz plačne skupine B.

Priloga
I: Ocenjevalni list za oceno delovne uspešnosti javnega uslužbenca v ocenjevalnem
obdobju 
Priloga
II: Evidenčni list napredovanja javnega uslužbenca v napredovalnem obdobju
Priloga
III: Podrobnejša opredelitev elementov delovne uspešnosti javnega uslužbenca


Pravilnik o napredovanju javnih uslužbencev
Državnega odvetništva Republike Slovenije v plačne razrede (Uradni list RS, št.
77/19) vsebuje naslednje prehodne in
končne določbe:
»III. PREHODNE IN KONČNE DOLOČBE
11. člen
(ocene delovne uspešnosti
za pretekla leta)
(1) Ocene delovne
uspešnosti, določene pred uveljavitvijo tega pravilnika, se upoštevajo kot
ocene delovne uspešnosti, določene na podlagi določb tega pravilnika.
(2) Javnemu uslužbencu
se napredovalno obdobje z dnem začetka uporabe tega pravilnika ne prekine.
12. člen
(začetek veljavnosti in
uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne s 1. 1. 2020.«.

Pravilnik o spremembah Pravilnika o
napredovanju javnih uslužbencev Državnega odvetništva Republike Slovenije v
plačne razrede (Uradni list RS, št. 184/21) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(1) Postopek preverjanja izpolnjevanja pogojev za
napredovanje v letu 2021, ki je bil izveden na podlagi Pravilnika, se za javne
uslužbence, ki jim je napredovalno obdobje začelo teči v letu 2018 od vključno
2. aprila 2018 do vključno 1. decembra 2018, izvede ponovno ob upoštevanju
spremenjenih 6. in 8. člena Pravilnika.
(2) Pri postopku preverjanja izpolnjevanja pogojev za
napredovanje v letu 2021 za javne uslužbence iz prejšnjega odstavka se
upoštevajo veljavne ocene delovne uspešnosti javnih uslužbencev za leto 2020.
5. člen
Ta pravilnik začne veljati naslednji dan po objavi v Uradnem
listu Republike Slovenije.«.