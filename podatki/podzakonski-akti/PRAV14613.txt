1. člen
(vsebina)
Ta pravilnik ureja status črede, proste goveje virusne
diareje (v nadaljnjem besedilu: BVD), za izvajanje Delegirane uredbe Komisije
(EU) 2020/689 z dne 17. decembra 2019 o dopolnitvi Uredbe (EU) 2016/429
Evropskega parlamenta in Sveta glede pravil za spremljanje, programe
izkoreninjenja in status prost nekaterih bolezni s seznama in porajajočih se
bolezni (UL L št. 174 z dne 3. 6. 2020, str. 211), zadnjič spremenjene z
Delegirano uredbo Komisije (EU) 2021/881 z dne 23. marca 2021 o spremembi
Delegirane uredbe (EU) 2020/689 o dopolnitvi Uredbe (EU) 2016/429 Evropskega
parlamenta in Sveta glede pravil za spremljanje, programe izkoreninjenja in
status prost nekaterih bolezni s seznama in porajajočih se bolezni (UL L št.
194 z dne 2. 6. 2021, str. 10), (v nadaljnjem besedilu: Delegirana uredba
2020/689/EU), v delu, ki se nanaša na pogoje za status črede, proste BVD.
2. člen
(veterinarska organizacija)
Veterinarska organizacija je veterinarska organizacija, ki
ima v skladu s predpisom, ki ureja mrežo javne veterinarske službe in
izvajalcev nalog odobrenih veterinarjev, podeljeno koncesijo za izvajanje
dejavnosti javne veterinarske službe, ki niso financirane iz proračuna
Republike Slovenije, in jih lahko izvaja na celotnem ozemlju Republike
Slovenije.
3. člen
(odobritev statusa črede, proste BVD)
(1) Status črede, proste BVD, odobri uradni veterinar OU
Uprave, če čreda izpolnjuje pogoje iz oddelka 1 poglavja 1 dela VI Priloge IV
Delegirane uredbe 2020/689/EU.
(2) Imetnik živali vloži vlogo za odobritev statusa črede,
proste BVD, na pristojni območni urad Uprave za varno hrano, veterinarstvo in
varstvo rastlin (v nadaljnjem besedilu: OU Uprave).
(3) Vloga iz prejšnjega odstavka vsebuje najmanj naslednje
podatke:
a)    
o imetniku živali: osebno ime oziroma firma, naslov oziroma sedež, KMG –
MID in G-MID, na katerega se nanaša status črede, proste BVD;
b)    
datum vloge;
c)    
o gospodarstvu in čredi:
- 
opis gospodarstva (način reje, število objektov, vrste živali na
gospodarstvu, premiki živali z in na gospodarstvo, izolacije živali ipd.);
- 
število in kategorije živali v čredi, na katero se nanaša status črede,
proste BVD;
- 
opravljeni pregledi in preiskave (kopije zapisov v dnevniku
veterinarskih posegov);
- 
zdravstveno stanje črede (zapore gospodarstva – razlog, sumi na bolezen,
potrjeni primeri bolezni ipd.);
- 
potrdilo veterinarja veterinarske organizacije o odsotnosti kliničnih
znakov bolezni, ki ni starejše od sedmih dni.
(4) Seznam čred, prostih BVD, se objavi na spletni strani
Uprave.
4. člen
(ohranitev statusa črede, proste BVD)
(1) Status črede, proste BVD, se ohrani, če čreda izpolnjuje
pogoje iz oddelka 2 poglavja 1 dela VI Priloge IV Delegirane uredbe
2020/689/EU.
(2) Imetnik živali mora za ohranitev statusa črede, proste
BVD, zagotoviti, da veterinar veterinarske organizacije vsaj enkrat letno
opravi pregled izpolnjevanja pogojev iz tega pravilnika na gospodarstvu.
Veterinar veterinarske organizacije o tem napiše zapisnik tako, da izpolni
obrazec »Zapisnik o vzdrževanju statusa črede, proste BVD«, katerega predloga
je dostopna na spletni strani Uprave, in ga posreduje na OU Uprave.
(3) Če se pri pregledu iz prejšnjega odstavka ugotovi, da
čreda ne izpolnjuje več pogojev za status črede, proste BVD, veterinar veterinarske
organizacije o tem nemudoma obvesti uradnega veterinarja OU Uprave, ki začne s
postopkom za odvzem statusa črede, proste BVD.
5. člen
(začasni preklic in obnovitev statusa črede, proste BVD)
(1) Status črede, proste BVD, uradni veterinar OU Uprave
začasno prekliče pod pogoji iz prvega odstavka oddelka 3 poglavja 1 dela VI
Priloge IV Delegirane uredbe 2020/689/EU.
(2) Začasni preklic iz prejšnjega odstavka se označi na
seznamu iz četrtega odstavka 3. člena tega pravilnika tako, da se v rubriko »Opombe«
vpiše besedilo »Začasno preklican status črede, proste BVD« in datum začasnega
preklica.
(3) Čredi se povrne status črede, proste BVD, in na seznamu
iz četrtega odstavka 3. člena tega pravilnika dopiše datum obnovitve tega
statusa, ko so izpolnjeni pogoji iz drugega odstavka oddelka 3 poglavja 1 dela
VI Priloge IV Delegirane uredbe 2020/689/EU.
6. člen
(odvzem in ponovna odobritev statusa črede, proste BVD)
(1) Status črede, proste BVD, uradni veterinar OU Uprave
odvzame pod pogoji iz prvega odstavka oddelka 4 poglavja 1 dela VI Priloge IV
Delegirane uredbe 2020/689/EU.
(2) Čreda, ki ji je odvzet status črede, proste BVD, se
izbriše s seznama iz četrtega odstavka 3. člena tega pravilnika.
(3) Čredi se ponovno odobri status črede, proste BVD, ko
izpolni pogoje iz drugega oziroma tretjega odstavka oddelka 4 poglavja 1 dela
VI Priloge IV Delegirane uredbe 2020/689/EU.
7. člen
(odvzem vzorcev in preiskave)
(1) Preiskave za odobritev in ohranitev statusa črede, proste
BVD, so določene v oddelku 6 Priloge III Delegirane uredbe 2020/689/EU.
(2) Vzorce za preiskave odvzame veterinarska organizacija v
skladu s predpisom, ki ureja informacijski sistem za spremljanje, nadzor in
poročanje o določenih boleznih živali (v nadaljnjem besedilu: EPI).
(3) Preiskave opravi uradni laboratorij v skladu z uredbo, ki
ureja izvajanje uredbe (EU) o uradnem nadzoru in drugih uradnih dejavnostih na
področju živil, krme, zdravja in dobrobiti živali ter zdravja rastlin in
fitofarmacevtskih sredstev.
(4) Vsi odvzemi vzorcev ter rezultati preiskav morajo biti
vneseni v EPI in v dnevnik veterinarskih posegov na gospodarstvu.
8. člen
(stroški)
Stroški vseh preiskav, ukrepov in pregledov iz tega
pravilnika bremenijo imetnika živali.
PREHODNA IN KONČNI DOLOČBI
9. člen
(status čred, prostih BVD)
Ne glede na določbe 3. člena tega pravilnika se čredam, ki
imajo na dan uveljavitve tega pravilnika priznan status črede, proste BVD, na
podlagi Pravilnika o pogojih za priznanje, pridobitev in vzdrževanje statusa
črede, proste goveje virusne diareje (Uradni list RS, št. 107/13 in 40/17), ta
status ohrani.
10. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih za priznanje, pridobitev in vzdrževanje statusa črede, proste goveje
virusne diareje (Uradni list RS, št. 107/13 in 40/17).
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-130/2022
Ljubljana, dne 27. junija 2022
EVA 2022-2330-0029
Irena Šinko
ministrica za kmetijstvo,
gozdarstvo in prehrano