I. SPLOŠNI DOLOČBI
1. člen
(vsebina)
(1) Ta pravilnik določa meroslovne in
tehnične zahteve, ki jih mora izpolnjevati merilni sistem za stisnjena plinasta
goriva za vozila (v nadaljnjem besedilu: merilni sistem), način njihovega
označevanja ter postopke ugotavljanja skladnosti in overitev.
(2) Ta pravilnik se izda ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str. 37), zadnjič spremenjeno z Uredbo (EU) št.
1025/2012 Evropskega parlamenta in Sveta z dne 25. oktobra 2012 o evropski
standardizaciji, spremembi direktiv Sveta 89/686/EGS in 93/15/EGS ter direktiv
94/9/ES, 94/25/ES, 95/16/ES, 97/23/ES, 98/34/ES, 2004/22/ES, 2007/23/ES,
2009/23/ES in 2009/105/ES Evropskega parlamenta in Sveta ter razveljavitvi
Sklepa Sveta 87/95/EGS in Sklepa št. 1673/2006/ES Evropskega parlamenta in
Sveta (UL L št. 316 z dne 14. 11. 2012, str. 12).
2. člen
(uporabljeni izrazi in simboli)
V tem pravilniku uporabljeni izrazi in
simboli imajo naslednji pomen:
-       
»merilni sistem« je sistem, ki vključuje merilnik in vse naprave,
potrebne za zagotovitev pravilnega merjenja ali omogočanja lažjih merilnih
postopkov;
-       
»merilnik« je instrument za stalno merjenje in prikaz skupne količine
plina, ki se pretaka skozi merilni pretvornik v danih pogojih merjenja;
-       
»točka prenosa« je določena točka v merilnem sistemu, pri kateri se plin
dobavlja;
-       
»NDP« je največji dopustni pogrešek;
-       
»NKM« je najmanjša količina merjenja, to je najmanjša sešteta masa pri
enem polnjenju, pri kateri so še izpolnjene meroslovne zahteve za določen
merilni sistem;
-       
»Emin« je absolutna vrednost NDP pri NKM merilnega sistema;
-       
»Qmin« je najmanjši pretok plina;
-       
»Qmax« je največji pretok plina.
II. MEROSLOVNE IN TEHNIČNE ZAHTEVE
3. člen
(splošna načela)
(1) Merilni sistem mora zagotavljati
visoko raven meroslovne zaščite, da bi lahko vsakdo, ki ga merjenje zadeva,
zaupal rezultatom meritev, ter mora biti zasnovan in proizveden na visoki
kakovostni ravni merilne tehnologije in varovanja merilnih podatkov.
(2) Rešitve, ki se sprejmejo zaradi
izpolnjevanja zahtev tega pravilnika, morajo upoštevati predvideno uporabo merilnega
sistema in vse predvidljive zlorabe merilnega sistema.
(3) Merilni sistem mora biti zasnovan
tako, da je mogoče izvesti vsak pregled in preskus, ki je predpisan s tem
pravilnikom.
4. člen
(NDP)
(1) V okviru naznačenih obratovalnih
pogojev in v odsotnosti motenj merilni pogrešek pri postopkih ugotavljanja
skladnosti in overitvah ne sme presegati NDP. Če ni drugače določeno, se NDP
izrazi kot dvostranska vrednost odmika od referenčne vrednosti izmerjene
količine.
(2) Velikost NDP je ne glede na
izmerjeno količino dana z večjo od naslednjih dveh vrednosti:
-       
za merilnik: 1 % izmerjene količine ali Emin,
-       
za merilni sistem: 1,5 % izmerjene količine ali Emin.
Emin je enak 2 x NKM x 1 % za
merilnik in 2 x NKM x 1,5 % za merilni sistem.
(3) Merilni sistem ne sme izkoriščati
NDP ali sistematično dajati prednosti kateri koli stranki.
5. člen
(pomembnejša napaka)
(1) Pomembnejša napaka za merjeno maso
je napaka, katere vrednost presega večjo od spodnjih vrednosti:
-       
eno desetino NDP pri ugotavljanju skladnosti za merilni sistem za
merjeno maso ali
-       
Emin.
(2) Pomembnejša napaka za znesek za
plačilo je napaka pri prikazanem ali natisnjenem znesku in je po vrednosti
enaka pomembnejši napaki za merjeno maso iz prejšnjega odstavka.
(3) Pri prikazu cene na enoto napake
niso dovoljene.
6. člen
(dopusten učinek motenj)
V okviru naznačenih obratovalnih pogojev in
v prisotnosti motenj iz 7. člena tega pravilnika sme biti učinek motenj na
merilni sistem tak, da:
-       
do pomembnejše napake ne pride ali
-       
merilni sistem pomembnejše napake odkrije in ustrezno obravnava preko
kontrolnih pripomočkov.
7. člen
(naznačeni obratovalni pogoji)
(1) Proizvajalec mora določiti
klimatska, mehanska in elektromagnetna okolja, v katerih naj bi se merilni
sistem uporabljal, oskrbo z električno energijo in druge vplivne veličine, ki
lahko vplivajo na njegovo točnost, upoštevajoč zahteve iz tega pravilnika.
(2) Proizvajalec mora določiti
naslednje naznačene vrednosti za obratovalne pogoje:
-       
merilno območje pretoka, ki je omejeno z Qmin in Qmax.
Razmerje med Qmax in Qmin mora biti najmanj 10:1;
-       
NKM v obliki 1 x 10n, 2 x 10n ali 5 x 10n kg, kjer je »n« pozitivno ali
negativno celo število ali nič. Največja vrednost NKM je odvisna od Qmax v
skladu z naslednjo tabelo:


 

Qmax ≤ 4

4 <Qmax ≤
  12

12 <Qmax ≤
  30

30 <Qmax ≤
  70

Qmax>
  70

kg/min


NKM ≤

0,5

1

2

5

10

kg


-       
temperaturno območje okolice, ki mora biti najmanj v obsegu od –10 °C do
40 °C,
-       
temperaturo plina,
-       
tlak plina,
-       
relativno vlažnost okolice, kjer se opredeli, ali je merilni sistem ali
njegovi deli namenjen za uporabo v zaprtih, vremensko zaščiten lokacijah ali na
odprtih lokacijah,
-       
vrednost (območja) napajalne napetosti,
-       
nivo naključnih tresljajev, kjer se opredeli ali gre za mobilni merilni
sistem ali njegove dele.
(3) V zvezi z elektromagnetnimi okolji
je treba upoštevati naslednje vplivne veličine:
-       
prekinitve napetosti,
-       
kratkotrajne upade napetosti,
-       
napetostne prehodne pojave na napajalnih oziroma signalnih vodih,
-       
elektrostatične razelektritve,
-       
radiofrekvenčna elektromagnetna polja,
-       
inducirana radiofrekvenčna elektromagnetna polja na napajalnih oziroma
signalnih vodih in
-       
napetostne udare na napajalnih vodih oziroma signalnih vodih.
(4) V zvezi z elektromagnetnimi okolji
je treba upoštevati, ali se merilni sistemi:
-       
uporabljajo na lokacijah z elektromagnetnimi motnjami, podobnimi tistim
v stanovanjskih in poslovnih stavbah ter v objektih lahke industrije,
-       
uporabljajo na lokacijah z elektromagnetnimi motnjami, podobnimi tistim
v drugih industrijskih objektih,
-       
napajajo iz akumulatorja vozila.
(5) Pri merilnih sistemih, ki se
napajajo iz akumulatorja vozila, je treba poleg zahtev za merilne sisteme, ki
se uporabljajo na lokacijah z elektromagnetnimi motnjami, podobnimi tistim v
drugih industrijskih objektih, upoštevati tudi:
-       
padce napetosti, ki jih povzroča napajanje zaganjalnikov motorjev z
notranjim zgorevanjem,
-       
prehodne pojave ob izpadu bremena, ki se pojavijo, kadar se izpraznjeni
akumulator odklopi pri delujočem motorju.
8. člen
(temeljna pravila za preskušanje in
določanje pogreškov)
(1) Skladnost z zahtevami iz 4. in 6.
člena tega pravilnika je treba preveriti za vsako primerno vplivno veličino. Zahteve
veljajo, kadar se uporabi vsaka posamezna vplivna veličina in se njen učinek
ocenjuje ločeno ter se druge vplivne veličine ohranjajo relativno konstantne
pri referenčnih vrednostih.
(2) Meroslovni preskusi se izvajajo ob
prisotnosti vplivne veličine ali po njej, pri čemer je treba upoštevati tiste
razmere, ki ustrezajo običajnemu stanju delovanja merilnega sistema, ko se bo
ta vplivna veličina verjetno pojavila.
9. člen
(obnovljivost)
Uporaba iste merjene veličine na drugi
lokaciji ali pri drugem uporabniku, pri čemer so vse druge razmere enake, mora
v zaporednih meritvah dati zelo podobne rezultate. Razlika med merilnimi
rezultati mora biti majhna v primerjavi z NDP.
10. člen
(ponovljivost)
Za količine merjene veličine, ki so enake
ali večje od 1000 razdelkov merilnika:
-       
pogrešek ponovljivosti merilnika ne sme presegati 0,6 %,
-       
pogrešek ponovljivosti merilnega sistema ne sme presegati 1 %.
11. člen
(odzivnost in občutljivost)
Merilni sistem mora biti dovolj občutljiv
in njegov prag odzivnosti mora biti dovolj nizek za predvideno merilno nalogo.
12. člen
(vzdržljivost)
(1) Merilni sistem mora biti zasnovan
tako, da v okoljskih pogojih, za katere je zasnovan, vzdržuje primerno
stabilnost svojih meroslovnih lastnosti med obdobjem, ki ga določi
proizvajalec, če je pravilno nameščen ter se vzdržuje in uporablja v skladu z
navodili proizvajalca.
(2) Po najmanj 100 urah delovanja
merilnika pri pretoku 0,8 Qmax ne sme priti do pomembnejšega
pogreška vzdržljivosti.
(3) Pomembnejši pogrešek vzdržljivosti
je enak ali večji od ± 1 % pogreška vzdržljivosti merjene količine.
13. člen
(zanesljivost)
Merilni sistem mora biti zasnovan tako, da
kolikor je mogoče zmanjša vpliv napake, ki bi povzročila netočen merilni
rezultat.
14. člen
(primernost)
(1) Merilni sistem mora biti primeren
za predvideno uporabo, upoštevajoč praktične delovne pogoje in uporabniku ne
sme postavljati nerazumnih zahtev zato, da bi se pridobilo pravilne merilne
rezultate.
(2) Merilni sistem mora biti dovolj
vzdržljiv in njegovi konstrukcijski materiali morajo biti primerni za razmere,
v katerih je predvidena njegova uporaba.
(3) Merilni sistem mora biti zasnovan
tako, da omogoča meroslovni pregled merila tudi po dajanju v promet in začetku
uporabe. Posebna oprema ali programska oprema za ta nadzor mora biti po potrebi
del merilnega sistema.
(4) Če merilni sistem vsebuje
programsko opremo, ki poleg merilnih zagotavlja tudi druge funkcije, mora biti
programska oprema, ki je bistvena za meroslovne lastnosti, prepoznavna in nanjo
ostala programska oprema ne sme nedopustno vplivati.
15. člen
(zaščita pred zlorabo in nehoteno napačno
uporabo)
(1) Merilni sistem ne sme omogočati
zlorabe in nehotene napačne uporabe.
(2) Na meroslovne lastnosti merilnega
sistema se ne sme nedopustno vplivati s priključevanjem druge naprave, z nobeno
lastnostjo priključene naprave ali s katero koli drugo oddaljeno napravo, ki
komunicira z merilnim sistemom.
(3) Del strojne opreme, ki je
bistvenega pomena za meroslovne lastnosti, mora biti zasnovan tako, da ga je
mogoče zaščititi pred zlorabo oziroma napačno uporabo. Predvideni zaščitni
ukrepi morajo omogočiti dokazljivost možnega posega.
(4) Programska oprema, ki je
bistvenega pomena za meroslovne lastnosti, mora biti kot taka prepoznavna in
zaščitena.
(5) Merilni sistem mora zagotoviti, da
je programska oprema zlahka prepoznavna.
(6) Dokaz o posegu v merilni sistem
mora biti na voljo najmanj 3 leta po posegu.
(7) Merilni podatki in meroslovno
pomembni parametri, ki so shranjeni ali se prenašajo, morajo biti primerno
zaščiteni proti zlorabi in nehoteni napačni uporabi.
16. člen
(kazanje rezultata)
(1) Kazanje rezultata mora biti
izvedeno s pomočjo prikazovalnika ali v tiskani obliki.
(2) Če je merilni sistem opremljen s
prikazovalnikom cene, se mora navedena cena na enoto in znesek plačila nanašati
samo na izmerjeno maso.
(3) Kazanje rezultata mora biti jasno
in nedvoumno. Dodani mu morajo biti taki napisi in oznake, ki jih uporabnik
potrebuje za razumevanje pomembnosti rezultata. Razbiranje prikazanega
rezultata mora biti enostavno pri običajnih pogojih uporabe. Dodatna kazanja se
lahko prikažejo, če jih ni mogoče zamenjati z meroslovno nadzorovanimi kazanji.
(4) Vrednost razdelka za merjeno
vrednost mora imeti obliko 1 × 10n, 2 × 10n ali 5 × 10n,
kjer je »n« katero koli celo število ali nič. Merska enota ali njen simbol
morata biti prikazana v bližini številčne vrednosti.
(5) Vrednost razdelka mora biti enaka
ali manjša od 0,5 x Emin.
(6) Merilni sistem, ki je namenjen
trgovskim poslom v neposredni prodaji, mora biti zasnovan tako, da ob vgradnji
na predvideni način prikaže merilni rezultat obema strankama v poslu.
(7) Rezultat meritve mora biti
prikazan ali natisnjen v kg.
(8) Če ima merilni sistem več
prikazovalnih naprav, morajo le-te kazati ali natisniti enak merilni rezultat.
Vrednost razdelka različnih prikazovalnih naprav mora biti enaka. Med kazanji
različnih prikazovalnih naprav pri merjenju poljubne merjene veličine ne sme
biti razlike.
17. člen
(nadaljnja obdelava podatkov za sklenitev
trgovinskega posla)
Merilni sistem, ki je predviden za uporabo
v odsotnosti ene izmed strank v poslu, mora na trajen način zapisati merilni
rezultat skupaj z informacijami za prepoznavanje posameznega posla. Poleg tega
mora biti v trenutku, ko je meritev dokončana, na zahtevo na voljo trajen dokaz
o merilnem rezultatu in informacije za prepoznavanje posla.
18. člen
(naprava za ničliranje)
(1) Merilni sistem mora biti opremljen
z napravo za ničliranje.
(2) Začetek nove meritve ne sme biti
mogoč, če prikazovalnik ni vrnjen na ničlo.
(3) Ničliranje ne sme biti možno med
meritvijo.
(4) Če sistem vključuje tudi napravo
za prikaz cene, mora biti vgrajena skupaj z napravo za ničliranje.
(5) Naprava za ničliranje na napravi
za prikaz cene in kazalni napravi za maso mora biti zasnovana tako, da se
ničliranje izvede na obeh napravah.
19. člen
(računska enota)
(1) NDP računske enote za prikazano
količino plina, če se le-ta preverja posebej, je 0,05 % prave vrednosti.
(2) Vsi parametri, potrebni za
pripravo kazanj, ki so predmet tega pravilnika, se morajo ob začetku merjenja
nahajati v računski enoti.
20. člen
(rezervno napajanje)
Merilni sistem mora imeti napravo za
rezervno napajanje, ki med izpadom glavnega vira napajanja zavaruje vse merilne
funkcije, ali biti opremljen s sredstvi, ki shranijo in prikažejo obstoječe
podatke, da se omogoči zaključek transakcije, ki je v teku.
21. člen
(namestitev merilnega sistema)
(1) Z zasnovo merilnega sistema mora
biti zagotovljeno, da se dobavi izmerjena količina. Za merilnikom se med polnjenjem
ne sme odvajati plina.
(2) Če obstaja tveganje, da je pretok
večji od Qmax, mora biti nameščena naprava, ki pretok omejuje.
(3) Omogočena mora biti namestitev ali
odstranitev merilnika tlaka z merilnega sistema, da se lahko preveri Pmax in,
če je potrebno, Pmin.
22. člen
(točka prenosa)
(1) Merilni sistemi morajo vključevati
točko prenosa. Točka prenosa se nahaja v smeri toka od merilnika.
(2) Nameščenih je lahko več stalnih
točk prenosa, ki delujejo sočasno ali izmenično, tako da do nepredvidenega
odvoda plina ne more priti ali pa je ta očiten.
(3) V primeru uporabe ene točke
prenosa mora biti nova dobava, ko se točilna pipa točke prenosa vrne na svoje
mesto, onemogočena, dokler se prikazovalna naprava ne postavi na nič.
(4) Če se lahko sočasno ali izmenično
uporablja dve ali več točk prenosa in potem ko se uporabljene točilne pipe točk
prenosa vrnejo na svoje mesto, mora biti naslednja dobava onemogočena, dokler
se kazalna naprava ne postavi na nič.
III. NAPISI IN OZNAKE
23. člen
(napisna ploščica)
(1) Merilni sistem, za katerega je
bila izdana odobritev tipa, in merilnik ali drugi moduli v sklopu odobritve
tipa, morajo imeti stalno, neprenosljivo in lahko berljivo napisno ploščico, ki
vsebuje naslednje podatke:
-       
naziv proizvajalca,
-       
leto izdelave,
-       
tip,
-       
številko odobritve tipa za merilni sistem,
-       
serijsko številka merilnega sistema in, če je mogoče, tudi serijsko
številko vsakega modula.
(2) Na čelni strani prikazovalnika
mora biti trajno vidna vrednost NKM.
(3) Na prikazovalniku, bodisi stalno,
bodisi na zahtevo, ali na napisni ploščici morajo biti navedeni naslednji
podatki:
-       
Qmin in Qmax,
-       
največji tlak plina v posodi za skladiščenje plina Pst,
-       
največji tlak plina pri hitrem polnjenju vozila Pv,
-       
če je kritičen, najmanjši tlak plina Pmin,
-       
največji tlak plina Pmax,
-       
vrsta plina ali plinske mešanice (npr. zemeljski plin, vodik),
-       
če je mogoče, informacija o gostoti, sestavi, kvaliteti, itd.,
-       
najvišja temperatura plina Tmax,
-       
najnižja temperatura plina Tmin,
-       
temperaturno območje delovanja,
-       
nazivna omrežna napetost, frekvenca in moč, v primeru napajanja iz
električnega omrežja,
-       
tip (vključno s podatki o minimalni moči) in nazivno napetost
akumulatorja ali baterije, v primeru instrumentov, ki uporabljajo baterije
oziroma notranjo izmenljivo rezervno baterijo,
-       
identifikacija programske opreme,
-       
prisotnost in način delovanja sekvenčne kontrolne naprave,
-       
če je mogoče, najvišja dovoljena hitrost prehoda med bankami za
sekvenčno kontrolno napravo,
-       
dodatne informacije, če je tako zahtevano v certifikatu o odobritvi tipa
merila.
24. člen
(navodila za uporabo)
(1) Uporabniku morajo biti na voljo
navodila za delovanje vsakega posameznega merilnega sistema.
(2) Merilnemu sistemu morajo biti
priložene informacije o njegovem delovanju. Informacije morajo biti v
slovenskem jeziku, zlahka razumljive, in kjer je to ustrezno, vključevati:
-       
naznačene pogoje delovanja,
-       
mehanske in elektromagnetne okoljske razrede,
-       
zgornje in spodnje temperaturne meje, ali je kondenzacija mogoča ali ne,
ali je merilo namenjeno za odprto ali zaprto lokacijo,
-       
navodila za vgradnjo, vzdrževanje, popravila in dopustna naravnavanja,
-       
navodila za pravilno delovanje in vse posebne pogoje uporabe in
-       
pogoje skladnosti z vmesniki, podsestavi ali merili.
IV. UGOTAVLJANJE SKLADNOSTI
25. člen
(postopki)
Skladnost merilnega sistema z zahtevami iz
tega pravilnika je mogoče potrditi po enem od naslednjih postopkov, ki ga
izbere vložnik zahteve:
-       
z odobritvijo tipa, ki ji sledi prva overitev ali izjava o skladnosti s
tipom;
-       
z neposredno overitvijo posamičnega merilnega sistema.
26. člen
(odobritev tipa)
(1) Pregledi in preskusi za pregled
izpolnjevanja zahtev tega pravilnika v okviru postopka odobritve tipa se
opravijo na način in pod pogoji, ki jih določa Mednarodno priporočilo OIML R139
Mednarodne organizacije za zakonsko meroslovje (Organisation Internationale de
Métrologie Légale) (v nadaljnjem besedilu: OIML R139) oziroma na drug enakovreden
način.
(2) Pregledi in preskusi za pregled
izpolnjevanja zahtev tega pravilnika v okviru postopka odobritve tipa glede
programske opreme merilnega sistema se opravijo na način in pod pogoj, ki jih
določa Vodilo WELMEC 7.2 Evropskega združenja za zakonsko meroslovje (European
Cooperation in Legal Metrology) (v nadaljnjem besedilu: WELMEC 7.2) za merila s
stopnjo tveganja B za P tip instrumentov in stopnjo tveganja C za U tip števcev
oziroma na drug enakovreden način.
27. člen
(tuja preskusna poročila)
V postopkih iz tega pravilnika se lahko
delno ali v celoti sprejmejo in priznajo tudi preskusna poročila, kot jih
določa OIML R139, ki jih je izdal organ za ugotavljanje skladnosti, akreditiran
za ustrezno področje ugotavljanja skladnosti v skladu z Uredbo (ES) št.
765/2008 Evropskega parlamenta in Sveta z dne 9. julija 2008 o določitvi
zahtev za akreditacijo in nadzor trga v zvezi s trženjem proizvodov ter
razveljavitvi Uredbe (EGS) št. 339/93 (UL L št. 218 z dne 13. 8. 2008,
str. 30) ali pristojni organ za odobritve tipa merilnih sistemov v državi
članici Evropske unije.
28. člen
(neposredna overitev posamičnega merilnega
sistema)
Pregledi in preskusi za pregled
izpolnjevanja zahtev iz tega pravilnika v okviru postopka neposredne overitve
posamičnega merilnega sistema se smiselno izvedejo v skladu s 26. in 27. členom
tega pravilnika.
29. člen
(prva overitev)
(1) Postopki meroslovnega pregleda pri
prvi overitvi merilnih sistemov so enaki postopkom, kot so za prvo overitev
navedeni v OIML R 139.
(2) Razširjena merilna negotovost
preskusnega sistema pri dani izmerjeni količini ne sme preseči 1/3 NDP za
merilne sisteme, ki veljajo pri prvi overitvi.
30. člen
(izjava o skladnosti s tipom)
Pregledi in preskusi za pregled izpolnjevanja
zahtev iz tega pravilnika, ki jih proizvajalec izvede v okviru postopka izjava
o skladnosti s tipom merila, se smiselno izvedejo v skladu z 29. členom tega
pravilnika.
V. REDNE IN IZREDNE OVERITVE
31. člen
(redna in izredna overitev)
(1) Postopki meroslovnega pregleda pri
redni in izredni overitvi merilnih sistemov so enaki postopkom, kot so za redno
overitev navedeni v OIML R 139.
(2) Razširjena merilna negotovost
preskusnega sistema pri dani izmerjeni količini ne sme preseči 1/3 NDP za
merilne sisteme, ki veljajo pri redni overitvi.
32. člen
(rok redne overitve)
Rok redne overitve za merilne sisteme je
dve leti.
VI. NDP MERILNIH SISTEMOV V UPORABI
33. člen
(velikost NDP merilnega sistema v uporabi)
NDP merilnega sistema v uporabi pri
naznačenih obratovalnih pogojih je ne glede na izmerjeno količino dan z večjo
od naslednjih dveh vrednosti:
-       
2 % izmerjene količine,
-       
Emin, kjer je Emin je za merilni sistem v uporabi
enak 2 x NKM x 2 %.
VII. PREHODNA IN KONČNA DOLOČBA
34. člen
(merilni sistemi v uporabi)
Merilni sistemi, ki so v obratovanju na dan
uveljavitve tega pravilnika in se uporabljajo v namene iz 3. člena Zakona o
meroslovju, ne potrebujejo odobritve tipa oziroma neposredne overitve
posamičnega merila iz 25. člena tega pravilnika ter se lahko uporabljajo še
naprej, če lastnik ali imetnik merilnega sistema zanj najkasneje v roku šestih
mesecev od uveljavitve tega pravilnika pridobi prvo overitev.
35. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-135/2014
Ljubljana, dne 16. decembra 2014
EVA 2014-2130-0025
Zdravko Počivalšek l.r.
Minister
za gospodarski
razvoj in tehnologijo