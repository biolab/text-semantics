1. člen
(vsebina uredbe)
S to uredbo se določajo metodologija, po kateri se ocenjuje
škoda, ki jo je podjetjem povzročila epidemija COVID-19, pogoji in postopek
dodelitve sredstev proračuna Republike Slovenije na podlagi točke b) drugega
odstavka 20.a člena Zakona o interventnih ukrepih za zajezitev epidemije
COVID-19 in omilitev njenih posledic za državljane in gospodarstvo (Uradni list
RS, št. 49/20 in 61/20; v nadaljnjem besedilu: ZIUZEOP).
2. člen
(opredelitev škode)
Škoda, ki je podjetjem nastala kot posledica epidemije
COVID-19 (v nadaljnjem besedilu: škoda), se dokazuje kot škoda, ki nastane
podjetjem zaradi zmanjšanja dobička iz poslovanja (v nadaljnjem besedilu: EBIT),
ali kot škoda, ki nastane zaradi dodatnih stroškov podjetja.
3. člen
(metodologija določitve škode zaradi zmanjšanja dobička iz
poslovanja)
(1) Dobiček iz poslovanja se izračuna na podlagi podatkov iz
izkaza poslovnega izida, katerega vsebina je opredeljena s Prilogo 2 Navodila o
predložitvi letnih in zaključnih poročil ter drugih podatkov poslovnih
subjektov (Uradni list RS, št. 86/16 in 76/17), po naslednji formuli:
EBIT= KDP – PO,
pri čemer so:
EBIT=    dobiček iz poslovanja (AOP 151),
KDP =   kosmati donos iz poslovanja (AOP
126),
PO =      poslovni odhodki (AOP 127).
(2) Od vrednosti KDP iz prejšnjega odstavka se odštejejo
prejeta javna sredstva za nadomestilo plač in oprostitev prispevkov iz 28. in
33. člena ZIUZEOP.
(3) Škoda kot posledica zmanjšanja EBIT se izračuna tako, da
se na podlagi podatkov iz izkaza poslovnega izida ali drugega dokazila za
obdobje zadnjih dvanajstih mesecev pred epidemijo COVID-19 izračuna mesečno
povprečje EBIT in nato od povprečne vrednosti odšteje znesek doseženega EBIT v
posameznem mesecu za obdobje iz 20. člena ZIUZEOP.
(4) Če je podjetje pred epidemijo COVID-19 na trgu poslovalo
manj kot dvanajst mesecev, se škoda zaradi zmanjšanja EBIT izračuna tako, da se
na podlagi podatkov iz izkaza poslovnega izida ali drugega dokazila za obdobje
poslovanja podjetja izračuna mesečno povprečje EBIT in nato od povprečne
vrednosti odšteje znesek doseženega EBIT v posameznem mesecu za obdobje iz 20.
člena ZIUZEOP.
(5) Podjetjem, ki imajo sezonsko naravo dela, se mesečno
povprečje EBIT iz tretjega odstavka tega člena izračuna za enako obdobje
preteklega leta glede na obdobje iz 20. člena ZIUZEOP. Šteje se, da ima
podjetje sezonsko naravo dela, če je v vsakem od zadnjih treh zaporednih
poslovnih let mesečni prihodek vsaj v enem mesecu za več kot 25% odstopal od
povprečnih mesečnih prihodkov v celem letu. O sezonski naravi dela poda izjavo
zastopnik podjetja.
4. člen
(metodologija določitve škode zaradi dodatnih stroškov)
(1) Škoda zaradi dodatnih stroškov se določi kot vsota zneska
izplačanega kriznega dodatka v skladu z drugim do četrtim odstavkom 33. člena
ZIUZEOP in zneska dodatnih stroškov, nastalih izključno zaradi zagotavljanja
zajezitve in omejitve posledic epidemije v skladu z navodili in priporočili
Nacionalnega inštituta za javno zdravje za varno izvajanje posameznih
dejavnosti. Upoštevajo se le dodatni stroški, nastali v obdobju iz 20. člena
ZIUZEOP.
(2) Od višine škode iz prejšnjega odstavka se odšteje
presežek čistih prihodkov od prodaje. Presežek čistih prihodkov od prodaje se
ugotovi tako, da se od doseženih čistih prihodkov od prodaje v obdobju iz 20.
člena ZIUZEOP odšteje doseženi čisti prihodek od prodaje v enakem obdobju
preteklega leta.
(3) Škodo zaradi dodatnih stroškov iz prvega odstavka tega
člena podjetje dokazuje na podlagi knjigovodskih listin in obračuna davčnega
odtegljaja od dohodkov iz delovnega razmerja.
5. člen
(višina in pogoji dodelitve javnih sredstev)
(1) Vsota javnih sredstev, prejetih na podlagi 28. in 33.
člena ZIUZEOP, drugih javnih sredstev za odpravo posledic škode iz državnega
proračuna in občinskih proračunov ter zneska, ki ga je podjetje za isto škodo
prejelo iz naslova zavarovanja, sodnega postopka, arbitraže ali drugega vira,
ne sme presegati nastale škode zaradi epidemije.
(2) Če višina ocenjene škode, po odštetju drugih prejetih
javnih sredstev za odpravo posledic škode iz državnega proračuna in občinskih
proračunov ter zneska, ki ga je podjetje za isto škodo prejelo iz naslova
zavarovanja, sodnega postopka, arbitraže ali drugega vira, preseže skupni
znesek nadomestil plače in oprostitve prispevkov iz 28. in 33. člena ZIUZEOP,
se javna sredstva dodelijo le v višini skupnega zneska nadomestil plače in
oprostitve prispevkov iz 28. in 33. člena ZIUZEOP.
(3) Če je višina ocenjene škode, po odštetju drugih prejetih
javnih sredstev za odpravo posledic škode iz državnega proračuna in občinskih
proračunov ter zneska, ki ga je podjetje za isto škodo prejelo iz naslova
zavarovanja, sodnega postopka, arbitraže ali drugega vira, manjša od skupnega
zneska nadomestil plače in oprostitve prispevkov iz 28. in 33. člena ZIUZEOP,
se javna sredstva dodelijo le v višini ocenjene škode.
(4) Skupni znesek javnih sredstev za nadomestila plače in
oprostitev prispevkov iz 28. in 33. člena ZIUZEOP, ki se financirajo tudi iz
drugih javnih virov, ne sme preseči omejitev, določenih z ZIUZEOP.
6. člen
(postopek ugotavljanja upravičene višine dodeljenih javnih
sredstev)
(1) Vlogo za ugotavljanje upravičene višine dodeljenih javnih
sredstev iz 28. in 33. člena ZIUZEOP podjetje pošlje ministrstvu, pristojnemu
za delo, do 31. avgusta 2020. Podjetje mora vlogi priložiti naslednja dokazila:
-       
pravilno izpolnjen Obrazec za oceno škode, ki je kot Priloga 1 sestavni
del te uredbe, z ustreznimi dokazili (izkaz poslovnega izida, knjigovodske
listine, obračun davčnega odtegljaja in drugo),
-       
izjavo, koliko javnih sredstev je prejelo za namen odprave posledic
škode,
-       
izjavo, koliko drugih javnih sredstev je prejelo za nadomestila plače in
oprostitve prispevkov za iste delavce,
-       
kopije zavarovalnih polic za zavarovanje izpada prihodka oziroma v
primeru, da podjetje ni zavarovano za izpad prihodka, ožigosano in podpisano
izjavo direktorja ali druge pooblaščene osebe o tem, da podjetje ni bilo
zavarovano za namene izpada prihodka oziroma za namene, ki pokrivajo tak izpad,
-       
kopije dokazil sodnih postopkov, arbitraže ali drugih virov za kritje
škode, oziroma ožigosano in podpisano izjavo direktorja ali druge pooblaščene
osebe o tem, da podjetje ni udeleženo v navedenih postopkih.
(2) Postopek ugotavljanja upravičene višine dodeljenih javnih
sredstev iz 28. in 33. člena ZIUZEOP se začne na podlagi sklepa ministrstva,
pristojnega za delo. Ministrstvo, pristojno za delo, preveri pravilnosti
ocenjene škode po metodologiji iz 3. ali 4. člena te uredbe ter ugotovi
upravičenost prejetega zneska javnih sredstev iz 28. in 33. člena ZIUZEOP v
skladu s 5. členom te uredbe.
(3) Ministrstvo, pristojno za finance, ministrstvu,
pristojnemu za delo, v okviru svojih nalog svetovanja upravljavcem pomoči, v
skladu z Zakonom o spremljanju državnih pomoči, poda mnenje o pravilnosti
ocenjene škode in mnenje o višini upravičene državne pomoči. Za ta namen
ministrstvo, pristojno za delo, ministrstvu, pristojnemu za finance, posreduje
dokumente iz prvega odstavka tega člena.
(4) Če podjetje ministrstvu, pristojnemu za delo, ne
posreduje vloge v roku iz prvega odstavka tega člena, se šteje, da mu škoda ni
nastala.
(5) Ministrstvo, pristojno za delo, izda odločbo o upravičeni
višini dodeljenih javnih sredstev.
(6) Če ministrstvo, pristojno za delo, ugotovi, da škoda ni
bila pravilno ocenjena oziroma je podjetje prejelo nadomestila plač in
oprostitev prispevkov iz 28. in 33. člena ZIUZEOP v nasprotju s 5. členom te
uredbe, v odločbi iz prejšnjega odstavka določi rok za vračilo prekomerno
prejetih javnih sredstev. Po poteku roka za plačilo do plačila se podjetju
obračunavajo zakonske zamudne obresti po Zakonu o predpisani obrestni meri
zamudnih obresti (Uradni list RS, št. 11/07 – uradno prečiščeno besedilo).

Priloga
1: Obrazec za oceno škode

Uredba o metodologiji za ocenjevanje škode,
pogojih in postopku dodelitve javnih sredstev iz točke b) drugega odstavka 20.a
člena Zakona o interventnih ukrepih za zajezitev epidemije COVID-19 in omilitev
njenih posledic za državljane in gospodarstvo (Uradni list RS, št. 74/20) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvi Uredbe o
metodologiji za ocenjevanje škode, pogojih in postopku dodelitve javnih
sredstev iz točke b) drugega odstavka 20.a člena Zakona o interventnih ukrepih
za zajezitev epidemije COVID-19 in omilitev njenih posledic za državljane in
gospodarstvo (Uradni list RS, št. 96/20) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.