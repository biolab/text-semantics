I. SPLOŠNE DOLOČBE
1. člen
(vsebina)
Ta uredba določa pomoč za pospeševanje uvajanja energije iz
obnovljivih virov in njenega shranjevanja, način dodeljevanja pomoči, tehnične
specifikacije, pogoje za njihovo dodelitev in vrste dokazil za njihovo
izkazovanje, vrste upravičencev do pomoči, intenzivnost pomoči, poročanje ter
spremljanje izvajanja ukrepa.
2. člen
(pomen izrazov)
Izrazi, uporabljeni v tej uredbi, imajo enak pomen kot
izrazi, ki so opredeljeni v predpisih s področja spodbujanja rabe obnovljivih
virov energije.
3. člen
(opredelitev pomoči)
Pomoč po tej uredbi se dodeli v obliki neposrednih
nepovratnih sredstev za spodbujanje proizvodnje električne energije in toplote
iz obnovljivih virov ter shranjevanje električne energije in toplote.
II. ENERGETSKE TEHNOLOGIJE PROIZVODNIH NAPRAV
4. člen
(proizvodne naprave, upravičene do pomoči)
(1) Glede na
tehnologijo rabe obnovljivih virov energije (v nadaljnjem besedilu: OVE) in
inštalirano moč proizvodne naprave se dodeljuje pomoč za naložbe v nakup in
vgradnjo nove proizvodne naprave (v nadaljnjem besedilu: projekt) za:
-       
proizvodnjo električne energije iz fotonapetostne ali druge sončne
energije, geotermalne energije in vodne energije z inštalirano močjo enako ali
manj od 1 MW oziroma enako ali manj od 6 MW,
če je proizvodna naprava v stoodstotni lasti malih ali srednjih podjetij ali
skupnosti na področju energije iz obnovljivih virov, ki je pravna oseba (v
nadaljnjem besedilu: skupnost OVE);
-       
proizvodnjo električne energije iz vetrne energije z inštalirano močjo
enako ali manj od 1 MW oziroma enako ali
manj od 18 MW, če je proizvodna naprava v
stoodstotni lasti mikro in malih podjetij ali skupnosti OVE;
-       
soproizvodnjo električne energije in toplote iz lesne biomase,
geotermalne energije, bioplina, deponijskega plina in plina, pridobljenega z
napravami za čiščenje odplak;
-       
proizvodnjo toplote iz lesne biomase, energije okolice, sončne in
geotermalne energije, vključno s toplotnimi črpalkami.
(2) V okviru projektov
iz prejšnjega odstavka je lahko vključeno tudi shranjevanje električne ali
toplotne energije. Inštalirana moč ali kapaciteta hranilnika, za katerega se
pomoč dodeli glede na inštalirano moč proizvodne naprave, h kateri je hranilnik
prigrajen, se opredeli v javnem pozivu za dodeljevanje pomoči (v nadaljnjem
besedilu: javni poziv).
(3) Podrobnejše
tehnične zahteve glede proizvodnih naprav in z njimi povezanega shranjevanja
električne ali toplotne energije se opredelijo v javnem pozivu.
III. POGOJI DODELJEVANJA POMOČI
5. člen
(intenzivnost pomoči)
(1) Intenzivnost pomoči
za projekte iz prejšnjega člena ne sme presegati:
a)    
45 % skupnih stroškov projekta, pri čemer se intenzivnost pomoči lahko
poveča za 20 odstotnih točk za pomoč, dodeljeno malim podjetjem, oziroma za 10
odstotnih točk za pomoč, dodeljeno srednjim podjetjem.
b)    
25 milijonov eurov pomoči posameznemu podjetju na projekt.
(2) Največja višina
pomoči, izražena v EUR/kW inštalirane moči proizvodne naprave in v EUR/kW ali v
EUR/kWh inštalirane moči ali kapacitete hranilnika energije, ki ne presega
intenzivnosti pomoči iz prejšnjega odstavka, se na podlagi referenčnih skupnih
stroškov projekta za posamezne tehnologije proizvodnih naprav in hranilnikov
energije ter za skupnostne proizvodne naprave in za proizvodne naprave, za katere
veljajo zahteve, opredeljene v kulturnovarstvenih pogojih ali
kulturnovarstvenem soglasju v skladu s predpisi s področja varstva kulturne
dediščine, glede na rezultate predhodnih pozivov in stanje na trgu določi v
javnem pozivu.
6. člen
(upravičenci)
(1) Upravičenec za
dodelitev pomoči je:
-       
pravna oseba;
-       
zadruga;
-       
fizična oseba, ki opravlja pridobitno dejavnost, in
-       
samoupravna lokalna skupnost.
(2) Velikost podjetij
iz prvega odstavka 4. in 5. člena te
uredbe se določi v skladu z 2. členom
Priloge 1 k Uredbi (EU) št. 651/2014 z
dne 17. junija 2014 o razglasitvi
nekaterih vrst pomoči za združljive z notranjim trgom pri uporabi členov 107 in
108 Pogodbe (UL L št. 187 z dne 26. 6. 2014, str. 1), zadnjič spremenjeni z Uredbo
Komisije (EU) 2021/1237 z dne 23. julija 2021 o spremembi Uredbe (EU) št. 651/2014 o razglasitvi nekaterih vrst pomoči
za združljive z notranjim trgom pri uporabi členov 107 in 108 Pogodbe (UL L št. 270 z dne 29. 7.
2021, str. 39).
7. člen
(skupni stroški)
(1) Skupni stroški
projekta so upravičeni le v okviru upravičenega namena za novo proizvodno
napravo. Pomoč se ne dodeli za nakup rabljene, obnovljene, pilotne in
prototipne proizvodne naprave.
(2) Skupni stroški so
upravičeni, če:
-       
so s projektom neposredno povezani, so potrebni za njegovo izvajanje in
so v skladu s cilji projekta;
-       
so dejansko nastali za izvedena dela, storitve in za dobavljeno blago;
-       
nastanejo in so plačani v obdobju upravičenosti;
-       
temeljijo na verodostojnih knjigovodskih in drugih listinah.
8. člen
(obdobje upravičenosti stroškov)
(1) Pomoč se dodeli za
projekte, za katere so se dela začela od 9. marca
2023 in še niso dokončana ali proizvodna naprava ne obratuje ali ni priključena
na omrežje do uveljavitve te uredbe. Proizvodna naprava lahko začne obratovati
ali je priključena na omrežje takoj po uveljavitvi te uredbe.
(2) Proizvodna naprava
mora začeti obratovati v 30 mesecih od dneva izdaje odločbe o dodelitvi pomoči.
9. člen
(pogoji)
(1) Pomoči se v
postopku javnega poziva dodeljujejo glede na čas oddaje vloge, ob izpolnjevanju
naslednjih pogojev:
-       
pomoč se za iste skupne stroške ne sme kombinirati z drugo pomočjo;
-       
prijavitelj ni podjetje v težavah v skladu z zakonom, ki ureja reševanje
in prestrukturiranje podjetij v težavah;
-       
prijavitelj ni naslovnik neporavnanega naloga za izterjavo zaradi
predhodne odločbe Evropske komisije, ki je pomoč razglasila za nezakonito in
nezdružljivo s skupnim trgom;
-       
prijavitelj nima neporavnanih vračil za preveč izplačane pomoči na
podlagi predhodnega poziva ministrstva, pristojnega za finance;
-       
prijavitelj nima na dan prijave neporavnanih zapadlih davčnih obveznosti
in drugih denarnih nedavčnih obveznosti, razen če vrednost teh zapadlih
neplačanih obveznosti ne presega 50 eurov;
-       
prijavitelj nima neporavnanih davčnih odtegljajev za dohodke iz delovnega
razmerja za obdobje zadnjih dveh let do dneva prijave;
-       
za prijavitelja, ki je oseba, subjekt ali organ, in podjetje, ki je v
lasti oseb, subjektov ali organov oziroma jih te osebe obvladujejo, ali
podjetje, dejavno v industrijskih panogah, ne veljajo sankcije, ki jih je
Evropska unija sprejela zaradi ruske agresije nad Ukrajino.
(2) Za upravičenost do
pomoči za posamezne tehnologije proizvodnih naprav mora biti zagotovljeno
trajnostno izkoriščanje OVE v skladu s trajnostnimi pogoji iz 10. in 11. člena te uredbe in javnega poziva.
Izpolnjevanje relevantnih pogojev prijavitelj potrdi z izjavo, v kateri pod
kazensko in materialno odgovornostjo jamči, da izpolnjuje zadevne pogoje.
10. člen
(energija iz toplotnih črpalk)
Toplotne črpalke, s katerimi se proizvaja toplota iz
obnovljivih virov energije, so skladne s pravilnikom, ki ureja način izračuna
bruto končne porabe energije iz obnovljivih virov.
11. člen
(nepovzročanje bistvene škode za okolje)
Izvedba projektov v nove proizvodne naprave za rabo OVE, za
katere se prejme pomoč, ne sme povzročiti bistvene škode za okolje, skladno z
Uredbo (EU) 2020/852 Evropskega parlamenta in Sveta z dne 18. junija 2020 o vzpostavitvi okvira za
spodbujanje trajnostnih naložb ter spremembi Uredbe (EU) 2019/2088 (UL L št. 198 z dne 22. 6.
2020, str. 13).
IV. POSTOPEK DODELJEVANJA POMOČI
12. člen
(postopek)
Postopek dodeljevanja pomoči izvede center za podpore ter
obsega objavo javnega poziva, pregled vlog prijaviteljev za dodelitev pomoči in
odločanje o pomoči.
13. člen
(imenovanje in pristojnosti komisije)
(1) Postopek
dodeljevanja pomoči vodi komisija, ki jo s sklepom imenuje zakoniti zastopnik
družbe, ki izvaja dejavnost centra za podpore.
(2) Komisija pripravi
in potrdi vsebino javnega poziva.
14. člen
(javni poziv)
(1) Center za podpore
objavi javni poziv na svojem spletnem mestu in v Uradnem listu Republike
Slovenije.
(2) Obvezne sestavine
javnega poziva so:
-       
pravna podlaga za izvedbo javnega poziva;
-       
predmet javnega poziva;
-       
pogoji za prijavo na javni poziv;
-       
skupna višina predvidenih sredstev za dodelitev pomoči;
-       
največja višina pomoči, izražena v EUR/kW inštalirane moči za posamezne
tehnologije in vrste proizvodnih naprav ter v EUR/kW ali v EUR/kWh inštalirane
moči ali kapacitete hranilnika energije;
-       
način in rok za predložitev vlog;
-       
postopek, način in pogoji za dodelitev pomoči;
-       
skrajni rok za dokončanje projekta in začetek obratovanja nove
proizvodne naprave ter rok za predložitev dokazil za izplačilo pomoči in
-       
kontaktni podatki za pošiljanje informacij o javnem pozivu.
15. člen
(vsebina vloge za prijavo projekta)
(1) Prijavitelj na
podlagi objavljenega javnega poziva vloži vlogo za prijavo projekta za
dodelitev pomoči elektronsko prek spletne aplikacije centra za podpore. Vloga
za prijavo projekta se lahko vloži zgolj za eno proizvodno napravo.
(2) Prijavitelj v vlogi
v skladu z zahtevami iz javnega poziva navede ali predloži:
-       
osnovne podatke o vrsti, velikosti in lokaciji proizvodne naprave;
-       
načrtovano letno količino proizvedene energije iz OVE;
-       
oceno skupnih stroškov;
-       
izjavo o izpolnjevanju pogojev iz 9. člena
te uredbe;
-       
izjavo o opredelitvi velikosti podjetja;
-       
izjavo o povezanih podjetjih v smislu tretjega odstavka 3. člena
Priloge I k Uredbi 651/2014/EU;
-       
soglasje za priključitev proizvodne naprave na omrežje, če je to
potrebno;
-       
izjavo, s katero pod kazensko in materialno odgovornostjo jamči za
resničnost podatkov.
16. člen
(pregled vlog)
(1) Komisija pregleda
vloge glede na čas oddaje vlog, pri čemer ugotavlja, ali so popolne in ali so
izpolnjeni pogoji iz javnega poziva, in pripravi seznam potrjenih projektov za
dodelitev pomoči.
(2) Pomoč se dodeljuje
do razdelitve razpoložljivih sredstev v okviru posameznega javnega poziva.
Razpoložljiva sredstva so lahko omejena po posameznih tehnologijah proizvodnih
naprav.
17. člen
(odločanje o dodelitvi pomoči)
(1) Center za podpore
odloči o dodelitvi pomoči z odločbo.
(2) Obvezne sestavine
odločbe o dodelitvi so:
-       
opis proizvodne naprave;
-       
najvišja višina dodeljene pomoči v EUR ali v EUR/kW za proizvodno
napravo in v EUR/kW ali EUR/kWh za hranilnik energije;
-       
najvišja intenzivnost pomoči;
-       
rok, do katerega mora proizvodna naprava začeti obratovati;
-       
rok za predložitev dokazil za izplačilo pomoči;
-       
posledice, če proizvodna naprava v predpisanem roku ne začne obratovati;
-       
izpolnjevanje trajnostnih pogojev in veljavnost deklaracije za
proizvodno napravo ali pogodbe o uporabi sistema ali drugega dokumenta, ki
izkazuje obratovanje naprave;
-       
morebitne spremembe zaradi spremenjenih okoliščin in
-       
sankcije v primeru neizpolnjevanja obveznosti upravičenca.
18. člen
(spremenjene okoliščine)
(1) Če med izvajanjem
projekta nastopijo spremenjene okoliščine, ki vplivajo na odločitev o dodelitvi
pomoči, mora upravičenec center za podpore seznaniti z vsemi dejstvi, podatki
in okoliščinami, ki so mu znani ali bi mu morali biti znani in bi lahko
vplivali na odločitev centra za podpore o izplačilu pomoči.
(2) Center za podpore:
-       
odpravi ali razveljavi odločbo o dodelitvi, če upravičenec zaradi
spremenjenih okoliščin ni upravičen do pomoči ali ne predloži dokazila za
izplačilo pomoči v roku, ki ga določi center za podpore;
-       
spremeni odločbo o dodelitvi, če je upravičenec zaradi spremenjenih
okoliščin upravičen do drugačne višine pomoči ali če po izdaji odločbe
nastanejo okoliščine, ki vplivajo na pogoje in podatke, določene v odločbi o
dodelitvi, vendar višina pomoči ne more biti večja od navedene v odločbi o
dodelitvi.
(3) Če je upravičenec
zaradi spremenjenih okoliščin prejel pomoč, do katere ni upravičen, je to
dolžan vrniti. Upravičenec lahko zaprosi za obročno vračilo neupravičeno
prejetih sredstev, pri čemer rok za vračilo sredstev ne sme biti daljši od
enega leta od izdaje sklepa. Višina in zapadlost posameznih obrokov se
opredelita v sklepu. Za neupravičeno prejeta sredstva se od dneva izplačila
pomoči obračunajo zakonske zamudne obresti.
19. člen
(izplačilo pomoči)
(1) Po začetku
obratovanja proizvodne naprave in v roku, določenem v odločbi, upravičenec
centru za podpore elektronsko prek spletne aplikacije vloži zahtevo za
izplačilo pomoči in predloži naslednja dokazila:
-       
deklaracijo za proizvodno napravo, če se ta pridobi po uredbi, ki ureja
izdajo deklaracij;
-       
izpis iz registra osnovnih sredstev za proizvodno napravo ali kartico
osnovnega sredstva, ki izkazuje skupne stroške projekta;
-       
pravnomočno gradbeno dovoljenje ali izjavo vodje projektiranja, da za
projekt v skladu s predpisi, ki urejajo graditev objektov, gradbeno dovoljenje
ni potrebno;
-       
pravnomočno uporabno dovoljenje ali izjavo vodje projektiranja, da za
projekt v skladu s predpisi, ki urejajo graditev objektov, uporabno dovoljenje
ni potrebno;
-       
kulturnovarstveno soglasje, če je v skladu s predpisi s področja varstva
kulturne dediščine to potrebno;
-       
soglasje za priključitev proizvodne naprave na omrežje, če je bilo
zaradi odstopanja inštalirane moči pridobljeno novo soglasje za priključitev in
se razlikuje od soglasja, predloženega v vlogi;
-       
pogodbo o uporabi sistema ali drug dokument, iz katerega je razvidno, da
je bila naprava priklopljena na omrežje ali dana v uporabo;
-       
dokazilo o ustanovljeni skupnosti OVE, če je proizvodna naprava v lasti
skupnosti OVE;
-       
izjavo, s katero upravičenec pod kazensko in materialno odgovornostjo
jamči za resničnost podatkov, in
-       
morebitna druga dokazila iz javnega poziva.
(2) Center za podpore
pri sistemskem operaterju distribucijskega omrežja preveri pravilnost podatkov
glede priklopa proizvodne naprave na omrežje in inštalirane moči.
(3) Če upravičenec
predloži vsa zahtevana dokazila iz prvega odstavka tega člena, center za
podpore izplača upravičencu pomoč. Višina izplačila pomoči se določi na podlagi
dejansko vgrajene inštalirane moči proizvodne naprave (EUR/kW) in inštalirane
moči ali kapacitete hranilnika energije (EUR/kW ali EUR/kWh), skupni znesek
pomoči pa ne sme presegati zneska, določenega v odločbi o dodelitvi in
intenzivnosti pomoči iz prvega odstavka 5. člena
te uredbe. Inštalirana moč proizvodne naprave, za katero je bila izdana odločba
o dodelitvi, ne sme odstopati za več kot 25 % inštalirane moči in mora biti v
skladu z omejitvami inštalirane moči iz prvega odstavka 4. člena.
(4) Če proizvodna
naprava ni dokončana in ne deluje v roku iz drugega odstavka 8. člena, se po prvih treh mesecih zamude za vsak
mesec zamude višina dodeljene pomoči zniža za 5 %, po šestem mesecu pa se ta
delež poveča na 10 % zneska za vsak mesec zamude, razen če je zamuda nastala
zaradi dejavnikov, na katere upravičenec do pomoči ne more vplivati in jih ni
bilo mogoče razumno predvideti, kar ne vključuje zamud pri pridobivanju
dovoljenj za projekt.
(5) Če je iz zahtevka
razvidno, da izpis iz registra osnovnih sredstev ali kartica osnovnega
sredstva, ki izkazuje skupne stroške projekta, izkazuje manjšo vrednost skupnih
stroškov na način, da pomoč preseže intenzivnost pomoči iz prvega odstavka 5. člena te uredbe, se pomoč zmanjša na raven iz
prvega odstavka 5. člena te uredbe.
(6) Izplačilo pomoči se
izvede v 30 dneh od dneva, ko upravičenec predloži vsa dokazila.
V. POROČANJE IN SPREMLJANJE
20. člen
(vodenje dokumentacije javnega poziva)
(1) Center za podpore
vodi dokumentacijo javnega poziva, na podlagi katerega se dodeljujejo pomoči.
Dokumentacija vsebuje podatke o imenu in sedežu upravičenca, proizvodni
napravi, skupnih stroških projekta, višini pomoči, pogojih in izplačilih.
(2) Dokumentacija iz
prejšnjega odstavka se hrani 10 let od zadnje dodelitve pomoči.
21. člen
(poročanje)
(1) Center za podpore
informacije o dodelitvah pomoči javno objavi na svojem spletnem mestu.
(2) Center za podpore
poroča ministrstvu, pristojnemu za finance, v skladu s predpisi, ki urejajo
spremljanje in predložitev podatkov ter poročanje o dodeljenih pomočeh.
(3) Če center za podpore
kadar koli med postopkom ali po končanem projektu ugotovi, da upravičenec ni
dal pravih podatkov, ali je dal zavajajočo izjavo, ali so bila sredstva pomoči
uporabljena nenamensko, ali se ugotovijo druge kršitve predpisov, izterja
celoten znesek pomoči z zakonskimi zamudnimi obrestmi od dneva izplačila
pomoči.
VI. NADZOR
22. člen
(nadzor)
Nadzor nad izvajanjem te uredbe opravlja inšpekcija,
pristojna za energijo.
VII. PREHODNA IN KONČNA DOLOČBA
23. člen
(rok za dodelitev pomoči)
Pomoč iz 3. člena te uredbe
se lahko dodeli najpozneje do 31. decembra
2025.
24. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-255/2023
Ljubljana, dne 22. junija 2023
EVA 2023-2570-0052
Vlada Republike Slovenije
dr. Robert Golob
predsednik