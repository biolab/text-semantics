1. člen
(vsebina)
S to uredbo se za izvajanje Uredbe (EU) 2015/2120 Evropskega
parlamenta in Sveta z dne 25. novembra 2015 o določitvi ukrepov v zvezi z
dostopom do odprtega interneta in spremembi Direktive 2002/22/ES o univerzalni
storitvi in pravicah uporabnikov v zvezi z elektronskimi komunikacijskimi
omrežji in storitvami ter Uredbe (EU) št. 531/2012 o gostovanju v javnih
mobilnih komunikacijskih omrežjih v Uniji (UL L št. 310 z dne 26. 11.
2015, str. 1), zadnjič spremenjene z Uredbo (EU) 2018/1971 Evropskega
parlamenta in Sveta z dne 11. decembra 2018 o ustanovitvi Organa evropskih
regulatorjev za elektronske komunikacije (BEREC) in Agencije za podporo BEREC-u
(Urad BEREC), spremembi Uredbe (EU) 2015/2120 ter razveljavitvi Uredbe (ES)
št. 1211/2009 (UL L št. 321 z dne 17. 12. 2018, str. 1), (v
nadaljnjem besedilu: Uredba 2015/2120/EU), v delu, ki se nanaša na dostop do
odprtega interneta in maloprodajne cene za regulirane komunikacije znotraj Evropske
unije, določajo pristojni organ, kazenske določbe in način reševanja sporov.
2. člen
(reševanje sporov)
Glede reševanja sporov, ki nastanejo v zvezi z izvajanjem
Uredbe 2015/2120/EU v primeru morebitnega stalnega ali redno ponavljajočega se
razhajanja med dejansko zmogljivostjo storitve dostopa do interneta glede
hitrosti ali drugih parametrov kakovosti storitev in zmogljivostjo, navedeno v
pogodbi, ki vključuje storitev dostopa do interneta (točka e prvega odstavka 4. člena
Uredbe 2015/2120/EU), se uporabljajo določbe 142., 217., 218., 219. in
220. člena Zakona o elektronskih komunikacijah (Uradni list RS,
št. 109/12, 110/13, 40/14 – ZIN-B, 54/14 – odl. US, 81/15 in 40/17; v
nadaljnjem besedilu: Zakon o elektronskih komunikacijah).
3. člen
(pristojni organ)
(1) Organ, pristojen za izvajanje te uredbe in Uredbe
2015/2120/EU, je Agencija za komunikacijska omrežja in storitve Republike
Slovenije (v nadaljnjem besedilu: agencija).
(2) Agencija je pristojna tudi za izvajanje nadzora in
vodenje postopkov zaradi prekrškov iz 4. in 5. člena te uredbe.
4. člen
(prekrški)
(1) Z globo od 500 do 15.000 eurov se kaznuje pravna
oseba, z globo od 20.000 do 50.000 eurov pa pravna oseba, ki se po zakonu, ki
ureja gospodarske družbe, šteje za srednjo ali veliko gospodarsko družbo, če:
-       
ravna v nasprotju z določbami 3. člena Uredbe 2015/2120/EU,
-       
ravna v nasprotju z določbami prvega ali drugega odstavka 4. člena
Uredbe 2015/2120/EU ali
-       
ravna v nasprotju z zahtevo agencije iz prvega odstavka 5. člena
ali z določbami drugega odstavka 5. člena Uredbe 2015/2120/EU.
(2) Z globo od 500 do 15.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 200 do 2.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika, če stori
prekršek iz prvega odstavka tega člena.
5. člen
(prekrški)
(1) Z globo od 50.000 do 125.000 eurov se za prekršek
kaznujejo pravna oseba, samostojni podjetnik posameznik in posameznik, ki
samostojno opravlja dejavnost, katerih letni prihodki iz zagotavljanja javnih
komunikacijskih omrežij oziroma izvajanja javnih komunikacijskih storitev so
višji od 200 milijonov eurov, če:
-       
ravnajo v nasprotju z določbami prvega, drugega, tretjega ali četrtega
odstavka 5.a člena Uredbe 2015/2120/EU ali
-       
ravnajo v nasprotju z odločitvijo agencije iz tretjega pododstavka šestega
odstavka 5.a člena Uredbe 2015/2120/EU.
(2) Z globo od 20.000 eurov do 50.000 eurov se kaznujejo
pravna oseba, samostojni podjetnik posameznik in posameznik, ki samostojno
opravlja dejavnost, katerih letni prihodki iz zagotavljanja javnih
komunikacijskih omrežij oziroma izvajanja javnih komunikacijskih storitev so od
50 do 200 milijonov eurov, če storijo prekršek iz prejšnjega odstavka.
(3) Z globo od 10.000 do 20.000 eurov se kaznujejo
pravna oseba, samostojni podjetnik posameznik in posameznik, ki samostojno
opravlja dejavnost, katerih letni prihodki iz zagotavljanja javnih
komunikacijskih omrežij oziroma izvajanja javnih komunikacijskih storitev so
nižji od 50 milijonov eurov, če storijo prekršek iz prvega odstavka tega člena.
(4) Z globo od 1.000 do 4.100 eurov se kaznuje odgovorna
oseba pravne osebe ali odgovorna oseba samostojnega podjetnika posameznika, če stori
prekršek iz prvega odstavka tega člena.
6. člen
(ugotavljanje višine prihodka kršitelja)
Za razvrstitev kršitelja glede na višino letnega prihodka se
za potrebe izvajanja prejšnjega člena uporabljata četrti in peti odstavek
6. člena Zakona o elektronskih komunikacijah.
7. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči
globa tudi v znesku, ki je višji od najnižje predpisane globe, določene s to
uredbo.
PREHODNI IN KONČNA DOLOČBA
8. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Uredbe (EU) o določitvi ukrepov v zvezi z dostopom do odprtega
interneta (Uradni list RS, št. 29/16).
9. člen
(prenehanje veljavnosti 5. in 6. člena)
5. in 6. člen te uredbe prenehata veljati
14. maja 2024.
10. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00714-13/2019
Ljubljana, dne 30. maja 2019
EVA 2019-3130-0005
Vlada Republike Slovenije
Marjan Šarec
predsednik