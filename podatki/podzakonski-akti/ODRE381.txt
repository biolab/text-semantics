I. SPLOŠNE DOLOČBE
1. člen
Ta pravilnik določa kriterije za ustanavljanje:
-       
javnih osnovnih šol, organizacijskih enot in podružnic šol, merila za
določanje njihove zmogljivosti in merila za spremembo njihovega statusa,
-       
javnih osnovnih šol, njihovih podružnic in oddelkov ter javnih zavodov
za vzgojo in izobraževanje otrok in mladostnikov s posebnimi potrebami in
merila za spremembo njihovega statusa,
-       
javnih glasbenih šol, njihovih podružnic in dislociranih oddelkov in
merila za spremembo njihovega statusa.
2. člen
V tem pravilniku uporabljeni pojmi imajo naslednji pomen:
-       
samostojna šola je vzgojno-izobraževalni zavod ali organizacijska enota,
ki se ustanovi oziroma organizira za opravljanje osnovnošolskega oziroma
osnovnega glasbenega izobraževanja,
-       
matična šola je vzgojno-izobraževalni zavod ali organizacijska enota, ki
ima podružnice, in se ustanovi oziroma organizira za opravljanje
osnovnošolskega oziroma osnovnega glasbenega izobraževanja,
-       
organizacijska enota je del javnega vzgojno-izobraževalnega zavoda ali
drugega zavoda, ki se organizira za opravljanje osnovnošolskega oziroma
osnovnega glasbenega izobraževanja,
-       
podružnica šole je del matične šole, ki se organizira za opravljanje
osnovnošolskega oziroma osnovnega glasbenega izobraževanja na različnih
lokacijah,
-       
dislocirani oddelek je del samostojne oziroma matične šole oziroma
podružnice šole, ki se organizira za opravljanje osnovnega glasbenega izobraževanja
ali za izvajanje prilagojenega programa
osnovnošolskega izobraževanja,
-       
oddelek pri osnovni šoli je del samostojne oziroma matične šole, ki se
organizira za izvajanje prilagojenega programa osnovnošolskega izobraževanja,
-       
postopek za spremembo statusa šole vključuje postopke, določene s tem
pravilnikom, ki jih mora ustanovitelj izvesti, ko na podlagi demografskih
podatkov o številu šoloobveznih otrok v šolskem okolišu oziroma podatkov o
vpisanih učencih ugotovi, da število učencev oziroma oddelkov pade na tisto raven,
ki v skladu z določili 13. člena tega pravilnika zahteva uvedbo postopka za
spremembo statusa šol.
II. KRITERIJI ZA USTANAVLJANJE
3. člen
Pri ustanavljanju novih osnovnih šol se uporablja naslednje kriterije:
-       
samostojna šola se lahko ustanovi kot vzgojno-izobraževalni zavod, če
ima zagotovljen vpis vsaj za dva oddelka prvega in vseh naslednjih razredov,
-       
matična šola se lahko ustanovi kot vzgojno-izobraževalni zavod, če ima
skupaj s podružnicami zagotovljen vpis tolikšnega števila učencev, da v skladu
z normativi oblikuje od petega do osmega oziroma devetega razreda najmanj dva
oddelka vsakega razreda,
-       
organizacijska enota se lahko organizira, če ima zagotovljen vpis
najmanj za devet oddelkov,
-       
podružnica šole se lahko organizira, če ima zagotovljen vpis najmanj za
tri oddelke.
Ne glede na določbe prvega odstavka tega člena se na območjih
s specifično poselitvijo in na območjih z razvojnimi posebnostmi uporablja
naslednje kriterije:
-       
samostojna šola se lahko ustanovi kot vzgojno-izobraževalni zavod, če
ima zagotovljen vpis najmanj za 14 oddelkov,
-       
matična šola se lahko ustanovi kot vzgojno-izobraževalni zavod, če ima
skupaj s podružnicami zagotovljen vpis tolikšnega števila učencev, da v skladu
z normativi oblikuje od petega do osmega oziroma devetega razreda najmanj sedem
oziroma osem oddelkov,
-       
organizacijska enota se lahko organizira, če ima zagotovljen vpis
najmanj za šest oddelkov,
-       
podružnična šola se lahko organizira, če ima zagotovljen vpis najmanj za
dva oddelka.
4. člen
Pri ustanavljanju novih osnovnih šol oziroma zavodov za
vzgojo in izobraževanje otrok in mladostnikov s posebnimi potrebami se
uporabljajo naslednji kriteriji:
-       
samostojna šola se ustanovi, če je zagotovljen vpis vsaj za en oddelek
učencev prvega in vseh naslednjih razredov,
-       
podružnica šole pri drugi osnovni šoli se organizira, če je zagotovljen
vpis vsaj za štiri oddelke učencev,
-       
oddelek pri osnovni šoli se organizira, če na določenem območju ni
pogojev za organiziranje podružnice,
-       
zavod se ustanovi, če je zagotovljen vpis vsaj za en oddelek prvega in
vseh naslednjih razredov osnovne šole oziroma vpis vsaj enega oddelka prvega in
vseh naslednjih letnikov srednje šole oziroma tri vzgojne ali stanovanjske skupine
v vzgojnem zavodu ali domu za učence.
5. člen
Pri ustanavljanju novih glasbenih šol se uporablja naslednje kriterije:
-       
glasbena šola oziroma organizacijska enota se lahko ustanovi oziroma
organizira, če je zagotovljen pouk vsaj petih orkestrskih inštrumentov (godala,
pihala, trobila, in sicer tako, da se iz vsake skupine naštetih orkestrskih inštrumentov
zagotovi poučevanje vsaj enega inštrumenta), klavirja, nauka o glasbi,
predšolske glasbene vzgoje in šolskega godalnega ali pihalnega orkestra. V pouk
inštrumentov mora biti vključeno najmanj 130 učencev, od tega vsaj polovica v
orkestrske inštrumente,
-       
podružnica glasbene šole se lahko organizira, če je zagotovljen pouk
vsaj treh orkestrskih inštrumentov in nauka o glasbi. Vpisano mora biti vsaj 65
učencev, od tega vsaj polovico v orkestrske inštrumente,
-       
dislocirani oddelek se lahko organizira, če je vpisano najmanj 16
učencev.
III. ZMOGLJIVOST
6. člen
Zmogljivost javne osnovne šole, to je največje možno število
učencev, ki jih šola v skladu z normativi razporedi v oddelke, upoštevajoč
učilnice in druge prostore, potrebne za izvedbo programa osnovnošolskega
izobraževanja v eni izmeni, določi ustanovitelj.
Pri določitvi zmogljivosti
šole se upošteva merilo, da ima šola najmanj toliko učilnic, kolikor je
oddelkov.
Šola ima za izvedbo programa osnovnošolskega izobraževanja
poleg učilnic iz prejšnjega odstavka še dve do tri dodatne učilnice.
Poleg prostorov iz drugega in tretjega odstavka tega člena
ima šola za izvedbo programa osnovnošolskega izobraževanja še naslednje
prostore:
-       
telovadnico,
-       
računalniško učilnico,
-       
knjižnico.
7. člen
Novoustanovljena šola zagotavlja izvedbo programa
osnovnošolskega izobraževanja v eni izmeni. Za eno izmeno se smatra čas od osme
do petnajste ure.
8. člen
Obstoječe šole se, upoštevajoč število vpisanih učencev in
njihovo zmogljivost, razvrščajo v:
-       
šole, ki lahko izvedejo program osnovnošolskega izobraževanja v eni
izmeni,
-       
šole, ki lahko izvedejo program osnovnošolskega izobraževanja v več kot
eni izmeni,
-       
šole, ki za izvedbo programa osnovnošolskega izobraževanja izkoristijo
manj kot 80 odstotkov svoje zmogljivosti.
9. člen
Če je v šolskem okolišu število učencev, ki se v skladu z
normativi razporedijo v oddelke, večje oziroma manjše, kot je zmogljivost šole,
ustanovitelj spremeni šolske okoliše z namenom, da zagotovi vsem šolam na
območju svoje lokalne skupnosti izvedbo programa osnovnošolskega izobraževanja v
eni izmeni oziroma zagotovi racionalno izrabo njihove zmogljivosti.
10. člen
Ustanovitelj šole iz druge in tretje alinee 8. člena tega
pravilnika sprejme program ukrepov, ki zagotovijo izvedbo programa osnovnošolskega
izobraževanja v eni izmeni oziroma zagotovijo racionalno izrabo zmogljivosti
šole.
Šola iz druge alinee 8. člena tega pravilnika si vsako leto v
30 dneh po vpisu učencev pridobi soglasje ustanovitelja.
Ustanovitelj šole iz prejšnjega odstavka lahko da šoli soglasje
za izvedbo programa osnovnošolskega izobraževanja v več kot eni izmeni, če sta
šola in ustanovitelj sprejela potrebne ukrepe za odpravo pouka v več kot eni
izmeni.
Ustanovitelj o vsakem izdanem soglasju iz prejšnjega odstavka,
in o utemeljenih razlogih zanj, obvesti ministrstvo, pristojno za šolstvo.
Če ustanovitelj šole iz 8. člena tega pravilnika s spremembo šolskih
okolišev ne more zagotoviti polne izrabe zmogljivosti šole, lahko le-ta deluje
še naprej v nespremenjenem statusu, dokler izpolnjuje merila za samostojno
oziroma matično šolo.
IV. POSTOPEK ZA SPREMEMBO STATUSA
11. člen
Postopek za spremembo statusa šole vsebuje:
-       
spremembo statusa samostojne oziroma matične šole v podružnico šole,
-       
spremembo statusa matične šole v samostojno šolo,
-       
ukinitev samostojne oziroma matične šole.
Ustanovitelj lahko sprejme sklep o ukinitvi samostojne
oziroma matične šole v krajih, kjer deluje več šol, zaradi racionalizacije
mreže šol in racionalne izrabe njihove zmogljivosti. Če se ukine matična šola,
ustanovitelj v sklepu o ukinitvi uredi tudi organizacijsko povezavo podružnic
šole.
Ustanovitelj statusne spremembe iz prvega in drugega odstavka
tega člena uredi v aktu o ustanovitvi.
12. člen
Ustanovitelj šole spremlja demografske podatke o številu šoloobveznih
otrok v šolskem okolišu za najmanj petletno obdobje in podatke o vpisu učencev
v šolo.
Če ustanovitelj na podlagi podatkov iz prvega odstavka tega člena
ugotovi, da samostojna ali matična šola oziroma podružnica šole v določenem času
izpolni pogoje, določene v 13. členu tega pravilnika, mora začeti postopek za
spremembo statusa šole.
Postopek za spremembo statusa šole začne ustanovitelj najmanj
dve leti pred začetkom šolskega leta, v katerem šola izpolni pogoje iz 13.
člena tega pravilnika.
13. člen
Postopek za spremembo statusa šole se začne, če ustanovitelj
ugotovi, da ima:
-       
samostojna oziroma matična šola manj kot osem oddelkov oziroma na
območjih s specifično poselitvijo in na območjih z razvojnimi posebnostmi manj
kot štiri oddelke,
-       
podružnica šole manj kot 14 učencev oziroma na območjih s specifično
poselitvijo in na območjih z razvojnimi posebnostmi manj kot pet učencev.
14. člen
Če ustanovitelj ugotovi, da je mogoče zagotoviti pogoje za
delovanje šole s spremembo šolskega okoliša, ne spremeni statusa šole v skladu
z določbami prvega odstavka 11. člena tega pravilnika.
Ustanovitelj prav tako ne spremeni statusa šole, če na podlagi
demografskih podatkov o številu šoloobveznih otrok v šolskem okolišu oziroma na
podlagi vpisa učencev ugotovi, da s spremembo šolskega okoliša ni mogoče takoj
zagotoviti pogojev za delovanje šole, vendar bo šola najkasneje v dveh letih te
pogoje ponovno izpolnjevala.
Če podružnica šole ne izpolnjuje pogojev za delovanje, vendar
bo na podlagi demografskih podatkov najkasneje v dveh letih pogoje ponovno
izpolnjevala, ustanovitelj ne spremeni statusa šole.
14.a člen
Ustanovitelj v okviru organizacijskih sprememb lahko sprejme
odločitev o:
-       
začasnem prenehanju delovanja podružnice šole,
-       
ponovnem aktiviranju podružnice šole,
-       
ukinitvi podružnice šole.
Ustanovitelj po preteku roka za vpis otrok v osnovno šolo za
vsako šolsko leto posebej preveri podatke o številu otrok, ki bodo vključeni v
podružnico šole. Na podlagi podatkov o teh otrocih ustanovitelj najpozneje do
konca meseca aprila ugotovi oziroma odloči, da podružnica šole v naslednjem
šolskem letu še naprej deluje ali začasno preneha z delovanjem ali pa se ukine.
Ustanovitelj lahko sprejme sklep o začasnem prenehanju
delovanja podružnice šole oziroma sklep o ponovnem aktiviranju podružnice šole
na podlagi demografskih podatkov in podatkov o številu vpisanih otrok.
Če je podružnica šole predhodno prenehala z delovanjem,
ustanovitelj na podlagi podatkov o vpisu sprejme sklep, da se podružnica šole
ponovno aktivira, če je zagotovljen vpis za najmanj deset učencev.
Ustanovitelj lahko sprejme sklep o ukinitvi podružnice šole,
kadar zaradi zmanjšanega vpisa otrok oziroma zaradi prenehanja vpisa otrok ni
več pogojev za delovanje podružnice šole. Ukinitev podružnice šole se uredi v
aktu o ustanovitvi.
15. člen
O uvedbi postopka za spremembo statusa šole ustanovitelj najmanj
eno leto pred spremembo akta o ustanovitvi šole seznani šolo, zainteresirane
krajane in ministrstvo, pristojno za šolstvo, s programom ukrepov.
16. člen
V primeru, da šola začasno preneha delovati oziroma je ukinjena,
ustanovitelj zagotovi:
-       
v dogovoru s starši nadaljnje izobraževanje učencev in
-       
učencem prevoz v šolo ali na drug način zagotovi pogoje za njihovo
šolanje.
Ustanovitelj v sodelovanju z ministrstvom, pristojnim za šolstvo,
v skladu s predpisi, zagotovi pravice zaposlenih.
17. člen
O začasnem prenehanju
delovanja podružnice šole oziroma o ponovnem aktiviranju podružnice šole
oziroma o ukinitvi podružnice šole mora ustanovitelj najpozneje do začetka
šolskega leta obvestiti ministrstvo, pristojno za šolstvo.
Ustanovitelj si pred
sprejetjem dokončnega sklepa o ukinitvi samostojne oziroma matične šole pridobi
soglasje Vlade Republike Slovenije.
Če gre za edino šolo v lokalni skupnosti, ki leži na obmejnem
oziroma gorsko višinskem območju, in je njeno delovanje potrebno tudi zaradi
ohranitve poseljenosti ozemlja in slovenskega jezika, lahko vlada na predlog
ustanovitelja odloči, da se status šole ne spremeni, ne glede na določbe tega
pravilnika.
18. člen
Javni osnovni šoli, podružnici šole in oddelku šole za vzgojo
in izobraževanje otrok in mladostnikov s posebnimi potrebami se status
spremeni, in sicer:
-       
javna osnovna šola se spremeni v podružnico šole, če število oddelkov
pade na manj kot pet,
-       
podružnica šole se spremeni v oddelke osnovne šole s prilagojenim
programom, če število oddelkov pade na manj kot tri,
-       
oddelek pri osnovni šoli se ukine, če število učencev pade na manj kot
pet.
19. člen
Javni glasbeni šoli, podružnici šole oziroma dislociranemu oddelku
se status spremeni, in sicer:
-       
glasbena šola se spremeni v podružnico šole, če ne more zagotoviti pouka
več kot treh orkestrskih inštrumentov in nauka o glasbi in ima vpisano manj kot
81 učencev,
-       
podružnica šole se spremeni v dislocirani oddelek, če ne more zagotoviti
pouka vsaj dveh orkestrskih inštrumentov in ima vpisano manj kot 33 učencev,
-       
dislocirani oddelek se ukine, če ne more zagotoviti pouka vsaj enega
instrumenta, če je vpisano manj kot 16 učencev.

Odredba o pogojih za ustanavljanje javnih
osnovnih šol, javnih osnovnih šol in zavodov za vzgojo in izobraževanje otrok
in mladostnikov s posebnimi potrebami ter javnih glasbenih šol (Uradni list RS,
št. 16/98) vsebuje naslednji prehodni in končni
določbi:
»V. PREHODNI IN KONČNI DOLOČBI
20. člen
Ustanovitelj javnih osnovnih šol v skladu z določili 6. člena
te odredbe najkasneje v roku šestih mesecev po njeni uveljavitvi določi
zmogljivost šol.
21. člen
Ta odredba začne veljati petnajsti dan po objavi v Uradnem listu
Republike Slovenije.«.

Pravilnik o
spremembah in dopolnitvah odredbe o pogojih za ustanavljanje javnih osnovnih
šol, javnih osnovnih šol in zavodov za vzgojo in izobraževanje otrok in
mladostnikov s posebnimi potrebami ter javnih glasbenih šol (Uradni list RS,
št. 82/03) spreminja 20. člen odredbe tako,
da se glasi:
»20. člen
Ustanovitelj javnih osnovnih šol v skladu z določili
6. člena tega pravilnika najkasneje v roku šestih mesecev po njeni
uveljavitvi določi zmogljivost šol.«;
spreminja 21. člen odredbe tako, da se glasi:
»21. člen
Ta pravilnik začne veljati petnajsti dan po objavi v Uradnem
listu Republike Slovenije.«;
ter vsebuje naslednjo končno določbo:
»8. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o
dopolnitvi pravilnika o pogojih za ustanavljanje javnih osnovnih šol, javnih
osnovnih šol in zavodov in zavodov za vzgojo in izobraževanje otrok in
mladostnikov s posebnimi potrebami ter javnih glasbenih šol (Uradni list RS,
št. 61/05) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.