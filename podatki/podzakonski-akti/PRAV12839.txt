1. člen
(vsebina)
Ta pravilnik določa obliko, vsebino in
način izpolnjevanja ovojnic za vročanje po pošti v skladu z Zakonom o kazenskem
postopku (Uradni list RS, št. 32/12 – uradno prečiščeno besedilo, 47/13,
87/14 in 8/16 – odl. US; v nadaljnjem besedilu: zakon).
2. člen
(ovojnica)
(1) Ovojnica je izdelana kot večslojna
tiskovina. Na levi polovici zgornjega sloja je pritrjen dodatni sloj (v
nadaljnjem besedilu: vročilnica). V smeri izpisa ima zgornji sloj ovojnice
podaljšek, ki je namenjen obvestilom oziroma sporočilom o prispelem pismu po
zakonu (v nadaljnjem besedilu: obvestila).
(2) Ovojnica je pravokotne oblike.
(3) Ovojnica za laserski tiskalnik je
širine 210 mm in dolžine 148 mm. Zgornji sloj ovojnice je podaljšan v smeri
izpisa za 149 mm, tako da je ovojnica skupaj s podaljškom dolga 297 mm.
(4) Format ovojnice za matrični
tiskalnik je isti kot za ovojnico za laserski tiskalnik, temu so dodana vodila
v širini 20 mm na vsaki strani. Format ovojnice s podaljškom je poravnan s
spodnjim robom. Skupna dolžina ovojnice s podaljškom za iglični tiskalnik je
12" (dvanajst ameriških inčev) – v skladu z računalniškimi standardi za
tiskalnike.
(5) Ovojnica je zlepljena po zgornjem,
spodnjem in desnem robu, na levem robu pa ima pritrjen silikonski trak z
lepilom za zapiranje ovojnice po vlaganju listin.
(6) Ovojnica je z notranje strani
opremljena s številčnim rastrom, ki ohranja zaupnost vsebine.
(7) Ovojnica ima v spodnjem levem robu
izpisano oznako VR-MP-2.
(8) Ovojnica mora biti pripravljena
tako, da jo vodila tiskalnika skozi mehanizem vlečejo enakomerno, da skozi tiskalnik
teče gladko in da se papir ob tiskanju ne guba.
(9) Vzorčni model ovojnice v
slovenskem jeziku je kot priloga sestavni del tega pravilnika.
(10) Izdelovalec ovojnic mora
predhodno pridobiti mnenje Ministrstva za pravosodje o vsebinski ustreznosti
ovojnice v slovenskem jeziku in dvojezičnih ovojnic ter Centra za informatiko
pri Vrhovnem sodišču Republike Slovenije o tehnični ustreznosti ovojnic.
3. člen
(vročilnica)
(1) Vročilnica ima obliko pokončnega
pravokotnika, ki je 134 mm od levega roba ovojnice navpično in 104 mm od
spodnjega roba ovojnice vodoravno nakazan s perforirnimi nizi.
(2) Na vročilnici je zgoraj napis
»VROČILNICA«, pod njim pa z vogalnimi črtami označen pravokotnik, velikosti
60 x 18 mm, kamor se izpiše črtna koda s številko sprejemne pošte in
številko priporočene pošiljke. Pod tem pravokotnikom je napis »ŠTEVILKA:«, pod
njim je napis »VSEBINA:« in pod njim navpičen napis »PREJEMNIK VROČILNICE:«. Ob
napisu je z vogalnimi črtami označen pravokotnik, velikosti 80 x 27 mm,
kamor se vpiše, kdo je prejemnik vročilnice. Pod njim je črtna razpredelnica,
velikosti 80 x 17 mm, za vpis datuma in podpisa ob neuspeli vročitvi. Pod črtno
razpredelnico je navpičen napis »NASLOVNIK PISMA:« in ob njem z vogalnimi
črtami označen pravokotnik, velikosti 80 x 27 mm, kamor se vpiše, kdo je
naslovnik pisma.
(3) Črtna razpredelnica iz prejšnjega
odstavka je razdeljena na tri stolpce. V levem stolpcu, širine 18 mm, je napis
»Naslovnik obveščen o prispelem pismu«. Druga dva stolpca sta enako široka in
enakomerno razdeljena na tri vrstice. V srednji zgornji vrstici je napis
»datum«, prazni vrstici pod njim pa sta namenjeni vpisu datuma, ko je
vročevalec naslovniku pisma pustil 1. oziroma 2. obvestilo. V desni zgornji vrstici
je napis »podpis«, spodnji prazni dve desni vrstici pa sta namenjeni podpisu
vročevalca, ki je pustil obvestili.
(4) Na hrbtni strani vročilnice je
besedilo: »Potrjujem, da sem dne«, temu besedilu sledi prostor za datum
vročitve, ki mora biti dovolj velik, da prejemnik pisma z besedo napiše datum
prejema pisma. Za njim je besedilo »prejel navedeno pismo.«. Za tem je prostor
za podpis prejemnika in za pripombe vročevalca.
4. člen
(desna polovica sprednje strani ovojnice)
Na desni polovici sprednje strani ovojnice
je levo zgoraj napis »ŠTEVILKA:«, pod njim napis »VSEBINA:« in pod njim
navpičen napis »POŠILJATELJ:«. Ob njem je z vogalnimi črtami označen
pravokotnik, velikosti 80 x 27, kamor se vpiše, kdo je pošiljatelj. Pod njim je
z vogalnimi črtami označen pravokotnik, velikosti 60 x 18 mm, kamor se izpiše
črtna koda s številko sprejemne pošte in številko priporočene pošiljke. Desno
od tega pravokotnika je v pravokotniku velikosti 28 x 13 mm oznaka
»AR«, pod njim pa napis »OSEBNO!« in poleg njega napis »ZKP«. Pod temi
običajnimi poštnimi oznakami je navpičen napis »NASLOVNIK:« in ob njem z
vogalnimi črtami označen pravokotnik, velikosti 80 x 27 mm, namenjen vpisu
podatkov o naslovniku pisma.
5. člen
(podaljšek)
(1) Podaljšek, ki je namenjen
obvestilom o prispelem pismu, je (križno) razdeljen na štiri enako velike dele.
(2) Zgornja dva dela podaljška sta
namenjena prepisu obvestil po 118. in 119. členu zakona. Med seboj sta
ločena z navpično neprekinjeno črto, z ovojnico pa sta trajno spojena in se ob
neuspeli vročitvi vračata skupaj z ovojnico pošiljatelju.
(3) Spodnja dva dela sta namenjena
izvirniku obvestil, ki ju vročevalec pusti za naslovnika pisma v skladu s 118.
ali 119. členom zakona, in sta od prepisov obvestil ločena z
vodoravnim perforirnim nizom. Med seboj sta izvirnika obvestil ločena z
navpičnim perforirnim nizom po sredini.
6. člen
(desno obvestilo)
(1) Na desnem prepisu obvestila in pod
njim na desnem izvirniku obvestila je na sprednji strani za besedilom
»... OBVESTILO O PRISPELEM PISMU«, kateremu sledi prostor za osebno ime in
naslov naslovnika, natisnjeno naslednje besedilo:
»1) Za osebni prevzem vas čaka priporočeno
pismo opr. št. ....... z vročilnico št. ............ iz
...................
2) Počakajte na navedenem naslovu dne
................. med ........... in ........... uro, da vam vročevalec izroči
pismo.
Pismo lahko sami prevzamete danes, dne
............ na pošti .................., od ........... do ............ ure.
V ............................, dne
....................
Podpis vročevalca:
.............................«.
(2) Na zadnji strani desnega prepisa
obvestila in desnega izvirnika obvestila (torej na levi polovici zadnje strani
podaljška ovojnice, ki je namenjen obvestilom) je natisnjeno naslednje
besedilo:
»Pravni pouk
Če vas v tem času vročevalec ne bo našel na
tem naslovu, bo pismo izročil odraslemu družinskemu članu, ki ga mora sprejeti
(118. člen ZKP). Če to ne bo mogoče, bo pismo ob njuni privolitvi izročeno
hišniku ali sosedu; če je vročano na vašem delovnem mestu, mora pisanje
sprejeti oseba pooblaščena za sprejemanje pošte, sodelavec pa, če v to privoli
(119. člen ZKP). Šteje se, da je vročitev opravljena z dnem vročitve eni
od navedenih oseb.
Če vročitev tudi tako ne bo mogoča, bo na
vrata oziroma v vaš poštni predalčnik dano obvestilo, kje je pismo. Če ga v
nadaljnjih 15 dneh ne prevzamete, se vrne pošiljatelju.
Obvestilo je (označi!):
-       
prevzel: odrasli član gospodinjstva/hišnik/sosed/sodelavec
Podpis prevzemnika obvestila:
.........................
V .........................., dne
........................
-       
bilo puščeno v hišnem predalčniku/izpostavljenem predalčniku/na vratih
Podpis vročevalca:
..............................
V ............................., dne
...................«.
7. člen
(levo obvestilo)
(1) Na levem prepisu obvestila in pod
njim na levem izvirniku obvestila je na sprednji strani za besedilom
».... OBVESTILO O PRISPELEM PISMU«, kateremu sledi prostor za osebno ime
in naslov naslovnika, natisnjeno naslednje besedilo:
»Čaka vas priporočeno pismo opr. št.
........... z vročilnico št. ......... iz ................ Ker osebna
vročitev dne .......... ni bila možna in danes ........... tudi ne vročitev
odraslim družinskim članom, hišniku ali sosedu oziroma sodelavcu, lahko pismo
prevzamete na pošti ……….. v 15 dneh od …………. dalje v delovnem času pošte, danes
pa od ........... do ............ ure.
V ......................., dne
.................
Podpis vročevalca:
........................«.
(2) Na zadnji strani levega prepisa
obvestila in levega izvirnika obvestila (torej na desni polovici zadnje strani
podaljška ovojnice, ki je namenjen obvestilom) je natisnjeno naslednje
besedilo:
»Pravni pouk
Če pisma v tem roku ne boste prevzeli, bo
vrnjeno pošiljatelju (119. člen ZKP).«.
8. člen
(razporeditev besedila)
(1) Razporeditev besedila na
obvestilih je takšna, da omogoča izpis spremenljivih podatkov in lastnoročne
vpise vročevalca in prejemnika.
(2) Minister, pristojen za pravosodje
s tehničnim navodilom natančneje določi fiksirane pozicije in velikost posameznih
polj na podaljšani ovojnici.
9. člen
(barve)
Osnovna barva celotne ovojnice za vročanje
v kazenskem postopku je bledo rumena (barvna skala Pantone 155 U), barva
predtiskanih podatkov na ovojnici modra (barvna skala Pantone 2995 U), razen
oznake »AR«, ki je rdeče barve (barvna skala Pantone Red 32 U), barva izpisanih
spremenljivih podatkov pa je črna.
10. člen
(izpolnjevanje)
(1) Sprednjo stran ovojnice v celoti,
z izjemo črtne razpredelnice iz tretjega odstavka 3. člena tega
pravilnika, izpolni sodišče s spremenljivimi podatki in črtnima kodama.
(2) Na podaljšku z obvestili sodišče
ob vnosu spremenljivih podatkov izpolni prve štiri podatke na izvirnikih in
prepisih obvestil, in sicer: številko obvestila, naslovnika pisma, številko
priporočenega pisma z vročilnico v numeričnem zapisu in podatek, od kje je to
priporočeno pismo.
(3) Kadar je potrebno pismo vročiti
osebno v skladu s 118. členom zakona, se v prostor pred naslovom desnega
obvestila (izvirnika in prepisa) vpiše številka »1.«, v prostor pred naslovom
levega obvestila (izvirnika in prepisa) pa se vpiše številka »2.«.
(4) Kadar se pismo vroča navadno v
skladu s 119. členom zakona, se na sprednji strani ovojnice prečrta oznaka
»OSEBNO!«. Na podaljšku z obvestili ostaneta desni prepis obvestila in desni
izvirnik obvestila neizpolnjena, v prostor pred naslovom levega obvestila
(izvirnika in prepisa) pa se vpiše številka »1.«.
11. člen
(prepogib)
Po izpisu spremenljivih podatkov in
vstavljanju listin se ovojnica in podaljšek ovojnice, na katerem so obvestila,
prepognejo v V-zgib v skladu s poštnimi standardi.
12. člen
(večje pošiljke)
Za vročanje listin večje izmere ali obsega,
ki jih ni mogoče pošiljati v ovojnicah, določenih s tem pravilnikom, se
uporabljajo večje standardne ovojnice s pritrjenimi vročilnicami z ustrezno
vsebino, določeno s tem pravilnikom.
13. člen
(dvojezične ovojnice)
Na območju občin, kjer je pri sodišču poleg
slovenskega jezika uradni jezik tudi jezik italijanske ali madžarske narodne
skupnosti, mora biti besedilo na ovojnici napisano tudi v italijanskem ali
madžarskem jeziku, če stranka v postopku uporablja italijanski ali madžarski
jezik.
PREHODNE IN KONČNE DOLOČBE
14. člen
(prehodna določba)
(1) Ovojnice, ki so v uporabi ob
uveljavitvi tega pravilnika, se uporabljajo do njihove porabe.
(2) Ne glede na prejšnji odstavek se
na območju občin, kjer je pri sodišču poleg slovenskega jezika uradni jezik
tudi jezik italijanske ali madžarske narodne skupnosti, stranki, ki v postopku
uporablja italijanski ali madžarski jezik, po poteku treh mesecev od
uveljavitve tega pravilnika vroča z dvojezično ovojnico, kot je določena s tem
pravilnikom.
15. člen
(prenehanje veljavnosti)
Z dnem, ko začne veljati ta pravilnik,
preneha veljati Pravilnik o ovojnici za vročanje po pošti v pravdnem in kazenskem
postopku (Uradni list RS, št. 75/03 in 93/08).
16. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-126/2016
Ljubljana, dne 28. julija 2016
EVA 2016-2030-0021
mag. Goran Klemenčič l.r.
Minister
za pravosodje

Priloga: Vzorčni model ovojnice