I. SPLOŠNE DOLOČBE
1. člen
S tem pravilnikom se določa metodologija za ocenjevanje
vrednosti podržavljenih premičnih in nepremičnih stvari, ki so po predpisih o
naravni in kulturni dediščini razglašene za kulturne spomenike ali naravne
znamenitosti (v nadaljnjem besedilu: kulturni spomeniki oziroma naravne
znamenitosti), o katerih se odloča v postopku za denacionalizacijo.
2. člen
Po tem pravilniku se ocenjujejo tisti kulturni spomeniki
oziroma naravne znamenitosti, ki so s posamičnimi pravnimi akti individualno
razglašene za kulturni spomenik oziroma naravno znamenitost, pa niso
urbanistični spomenik, krajinski, regijski, narodni ali spominski park, ter
tisti kulturni spomeniki in naravne znamenitosti, ki so kot taki razglašeni z
odloki o razglasitvi območij kulturnih spomenikov in naravnih znamenitosti, če
so v njih kot kulturni spomeniki oziroma naravne znamenitosti določene
nepremičnine, posebej imenovane in se nanje nanašajo varstveni režimi, ki so
različni od splošnega režima za območje.
3. člen
Vrednost stvari po tem pravilniku se določa po stanju na dan
podržavljanja in ob upoštevanju njihove sedanje vrednosti.
4. člen
Vrednost premičnin, ki so predmeti kulturne, zgodovinske ali
umetniške vrednosti oziroma premičnin, ki so razglašene za kulturne spomenike
oziroma naravne znamenitosti, vse ugotavlja po splošnih predpisih v dokaznem
postopku.
5. člen
Vrednost nepremičnine, ki je kulturni spomenik oziroma
naravna znamenitost (V), je sestavljena iz osnovne vrednosti (OV) in dodatne
vrednosti (DV). 
Osnovna vrednost se določi po stanju na dan podržavljanja na
podlagi predpisov iz drugega in tretjega odstavka 44. člena oziroma prvega
odstavka 85. člena zakona o denacionalizaciji. 
Ocenjevanje dodatne vrednosti kulturnih spomenikov oziroma
naravnih znamenitosti v primerih, ko je to potrebno, opravijo strokovne
organizacije za varstvo naravne in kulturne dediščine v skladu s tem
pravilnikom po načelu krajevne pristojnosti.
II. METODOLOGIJA ZA OCENJEVANJE DODATNE VREDNOSTI KULTURNIH
SPOMENIKOV IN NARAVNIH ZNAMENITOSTI
6. člen
Dodatna vrednost se določi tako, da se stanje oziroma
lastnosti kulturnih spomenikov oziroma naravnih znamenitosti na dan
podržavljanja primerja z vsaj tremi drugimi sorodnimi nepremičninami, ki so
kulturni spomeniki oziroma naravne znamenitosti, in eno primerljivo nepremičnino,
ki nima spomeniških lastnosti (kontrolna nepremičnina – KN). 
Za kulturni spomenik oziroma naravno znamenitost in za
kontrolne nepremičnine se določi poljubno, vendar enako število elementov
vrednotenja (EV), ki ustrezajo njihovim lastnostim. 
Vsak element se ovrednoti z enim ali več merili vrednotenja.
7. člen
Merila vrednotenja (MV) za kulturne spomenike so: 
-    
avtorsko in razvojno merilo, 
-    
tipološko merilo 
-    
zgodovinsko-pričevalno merilo, 
-    
kulturno-civilizacijsko merilo, 
-    
prostorsko merilo. 
Pri avtorskem in razvojnem merilu se upošteva posamezne
kulturne spomenike, ki pomenijo člen v razvoju konkretne vrste spomenikov
oziroma stopnjo v razvoju avtorja ali šole in izvirnost, avtentičnost v izrazu
in v materialni zasnovi, izjemnost, dragocenost in estetsko kvaliteto v izvedbi
in izrazu, vplivnost na druge podobne rešitve in ujemanje s podobnimi pojavi v
širšem prostoru. 
Pri tipološkem merilu se upoštevajo kulturni spomeniki, ki so
sorazmerno številni in pri njih ni mogoče upoštevati merila izjemnosti, oziroma
so njihove lastnosti bolj splošne in razširjene, vendar pomembne, ker pomenijo
značilen primer spomeniške zvrsti – tipa. Pri tem se upoštevajo vrednote, kot
so tipičnost, standardnost, nazornost in pričevalnost. 
Pri zgodovinsko-pričevalnem merilu se upošteva kulturne
spomenike, ki so povezani s pomembnimi zgodovinskimi dogodki oziroma z
življenjem in delom pomembnih osebnosti. Pri tem se upoštevajo predvsem
vrednote, kot so pričevalnost o pomembnih dogodkih oziroma o vplivnih
zgodovinskih pojavih, in simbolno vrednost. 
Pri kulturno-civilizacijskem merilu se upošteva kompleksne
kulturne spomenike, ki so nastajali v daljših časovnih obdobjih in v katerih se
prepletajo različne spomeniške vrednote, kot so povezanost različnih
zgodovinskih pojavov in procesov s sedanjo kulturo, razvojno kontinuiteto,
bogastvo, raznolikosti in prepletanje različnih kulturnih vplivov. 
Pri prostorskem merilu se upošteva vlogo kulturnega spomenika
v njegovem geografskem, vizualnem in funkcionalnem prostoru. Pri tem se
ocenjuje, ali je objekt dominanten del prostora, ali je izjemen člen prostorske
ureditve, ali je v tem oziru podrejen in prostorsko nepoudarjen.
8. člen
Merila vrednotenja (MV) za naravne znamenitosti so: 
-    
izjemnost, 
-    
tipičnost (značilnost) 
-    
kompleksnost pojavov, 
-    
ekološki vidik 
-    
kulturni vidik. 
Pri merilu izjemnosti se upošteva znotraj tipološke skupine
frekvenca pojavljanja, dimenzije ali druge značilnosti, ki se primerjajo
znotraj Slovenije, v posebnih primerih tudi v Evropi in na svetu. Merilo
upošteva absolutno redkost pojavljanja, relativno redkost pojavljanja, izjemne
dimenzije in izredne ali enkratne oblike. 
Pri merilu tipičnosti se upošteva naravne znamenitosti, ki
ponazarjajo določene naravne pojave, pojavne oblike in procese, oziroma so
značilni ali zelo nazorno oblikovani predstavniki določene vrste pojava. 
Pri merilu kompleksnosti se upošteva naravne znamenitosti, ki
nastopajo povezano in sestavljajo novo vrednoto, če je vrednost takega
kompleksnega pojava večja od seštevka posameznih vrednot. 
Pri ekološkem merilu se upošteva ekosisteme z naslednjimi
lastnostmi: visoko stopnjo ohranjenosti, veliko pestrost habitatov oziroma
veliko pestrost vrst (stabilni ekostistemi) in redke ekosisteme. 
Pri kulturnem merilu se upošteva pričevalnost, simbolna
vrednost, slikovitost in pomen v ožjem in širšem prostoru (krajinski vidik).
Določanje primerjalne vrednosti
9. člen
Vsakega od izbranih elementov vrednotenja se oceni z
vrednostjo od 1 do 3 (numerična vrednost – NV). Numerična vrednost 1 ustreza
stopnji naravne in kulturne dediščine, numerična vrednost 2 stopnji kulturnega
spomenika oziroma naravne znamenitosti in numerična vrednost 3 stopnji
kulturnega spomenika oziroma naravne znamenitosti velikega pomena. 
Za kulturni spomenik oziroma naravno znamenitost in za
kontrolne nepremičnine, ki imajo lastnosti kulturnega spomenika, se sešteje
vrednosti posameznih elementov vrednotenja glede na eno ali več meril vrednotenja.
Seštevek se deli s seštevkom elementov vrednotenja (povprečna
primerjalna vrednost – PV), po naslednji enačbi:
Pri tem je: 
PV – povprečna primerjalna vrednost 
NV – numerična vrednost 
MV – merilo vrednotenja 
nEV – uporabljeno število elementov
vrednotenja 
n – število elementov oziroma meril
vrednotenja 
Pri tem ima kontrolna nepremičnina, ki nima spomeniških
lastnosti povprečno primerjalno vrednost obvezno in služi le za morebitno
korekcijo primerjalne vrednosti kulturnega spomenika oziroma naravne
znamenitosti.
Določanje koeficienta in dodatne vrednosti kulturnega
spomenika oziroma naravne znamenitosti
10. člen
Dodatna vrednost kulturnega spomenika oziroma naravne
znamenitosti (DV) se izračuna tako, da se povprečna primerjalna vrednost
zmanjša za 1 in deli s 5 ter pomnoži z osnovno vrednostjo po naslednji enačbi:
Pri tem je: 
DV – dodatna vrednost 
PV – povprečna primerjalna vrednost 
OV – osnovna vrednost
Določanje vrednosti nepremičnine, ki je kulturni spomenik ali
naravna znamenitost
11. člen
Vrednost nepremičnine, ki je kulturni spomenik ali naravna
znamenitost, se dobi tako, da se osnovni vrednosti prišteje dodatna vrednost (V
= OV + DV).
12. člen
Pri določanju razlike v vrednosti v primerih iz 25. in 26.
člena iz zakona o denacionalizaciji se za nepremičnine, ki so kulturni spomenik
oziroma naravne znamenitosti, dodatna vrednost ne upošteva in se razlika v
vrednosti določi po predpisih, navedenih v 5. členu tega pravilnika.
III. KONČNA DOLOČBA
13. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 617-8/89
Ljubljana, dne 13. maja 1992.
Minister za kulturo 
dr. Andrej Capuder l. r.