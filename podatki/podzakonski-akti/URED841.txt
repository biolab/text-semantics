I. UVODNE DOLOČBE
1. člen
S to metodologijo se predpisuje način vrednotenja posameznih
postavk v otvoritveni bilanci stanja iz 4. člena zakona o lastninskem
preoblikovanju podjetij (v nadaljnjem besedilu zakon) na dan 1. 1. 1993.
S to metodologijo se ugotovi višina družbenega kapitala, ki
je osnova za izdajo delnic v smislu zakona.
2. člen
Otvoritveno bilanco stanja izdela podjetje samostojno, razen
vrednotenja stavbnih zemljišč in gradbenih objektov, ki ga opravijo s strani
Agencije Republike Slovenije za prestrukturiranje in privatizacijo (v
nadaljnjem besedilu agencija) pooblaščeni cenilci. 
V otvoritveno bilanco stanja iz prejšnjega odstavka vključi
podjetje tudi rezultate morebitne ocenitve pooblaščenih ocenjevalcev v skladu s
tretjim odstavkom četrtega člena zakona. (črtan)
3. člen
Otvoritvena bilanca stanja, ki je sestavni del te
metodologije se v skladu s to metodologijo izdela takole:
1.   posamezne postavke
sredstev in obveznosti do virov sredstev iz bilance stanja podjetja, sestavljene
v skladu z zakonom o računovodstvu (Ur. l. SFRJ, št. 12/89, 35/89, 3/90, 42/90,
61/90 in SRS 42/90) na dan 31. 12. 1992, se popravijo v skladu s 4., 5. in 6.
členom te metodologije;
2.   postavke sredstev in
obveznosti do virov sredstev iz bilance stanja iz prejšnje točke se ovrednotijo
na način, predpisan v členih 7 do 50 te metodologije.
4. člen
Pred izdelavo otvoritvene bilance stanja izloči podjetje iz
svojih sredstev:
-       
kmetijska zemljišča, gozdove in nezazidana stavbna zemljišča, za katera
ni veljavnega prostorsko izvedbenega načrta, v skladu s 5. členom zakona in 14.
členom zakona o Skladu kmetijskih zemljišč in gozdov Republike Slovenije
(Uradni list Republike Slovenije, št. 10/93);
-       
stvari, ki jih je potrebno popisati in izločiti iz lastninskega preoblikovanja
in predstavljajo zavarovanje pravic bivših lastnikov in njihovih dedičev v
skladu s predpisi o denacionalizaciji, zadrugah ter drugimi predpisi na podlagi
začasne odredbe o zavarovanju zahtevka v procesih lastninskega preoblikovanja
(12. člen zakona);
-       
nepremičnine turističnih podjetij, ki opravljajo turistično dejavnost in
ki se nahajajo na območju Triglavskega narodnega parka;
-       
kulturne spomenike in naravne znamenitosti,
-       
knjigovodsko izkazano izgubo po stanju na dan 31. 12. 1992;
-       
razvrednotene dolgoročne finančne naložbe, ki predstavljajo brezobrestno
združevanje sredstev preko bivših SIS materialne proizvodnje.
Izločena sredstva iz prvih štirih alinej prejšnjega odstavka
tega člena zmanjšujejo v višini knjigovodske vrednosti družbeni kapital oziroma
ustrezne obveznosti, ki se nanašajo na ta sredstva, po stanju na dan 31. 12.
1992.
Izločena sredstva iz zadnjih dveh alinej prejšnjega odstavka
tega člena zmanjšujejo v višini knjigovodske vrednosti trajni kapital oziroma
ustrezne obveznosti, ki se nanašajo na ta sredstva, po stanju na dan 31. 12.
1992.
5. člen
Pred izdelavo otvoritvene bilance stanja izloči podjetje iz
nominiranega kapitala vse postavke, ki ne predstavljajo kapitala, in jih izkaže
kot dolgoročne obveznosti. To so:
-       
pogodbena vlaganja,
-       
vplačila za nakup deležev ali delnic v družbenih podjetjih (p. o.),
-       
vplačila za nakup deležev v družbah z omejeno odgovornostjo (d. o. o.),
ki še niso vpisana v sodni register,
-       
vplačila za nakup delnic v delniških družbah, ki niso bila izvršena v
skladu z veljavno sprejetimi sklepi o povečanju kapitala pristojnega organa
upravljanja oziroma v primeru javne prodaje delnic z odločbami Komisije za
vrednostne papirje.
Hkrati z izločitvijo postavk iz prejšnjega odstavka poveča
podjetje trajni kapital za znesek dolgoročnih finančnih naložb, ki
predstavljajo preteklo obveznost za črpanje brezobrestno združenih sredstev
preko bivših SIS materialne proizvodnje.
Spremembe iz prejšnjih odstavkov tega člena se opravijo v
višini knjižne vrednosti posameznih postavk na dan 31. 12. 1992.
V kapitalskih družbah, preoblikovanih v skladu s tretjim
odstavkom 47. člena zakona, se posameznim soinvestitorjem prizna solastništvo
družbe v sorazmernem deležu njihovega vložka.
6. člen
Po opravljenih popravkih sredstev in kapitala v skladu s 4.
in 5. členom te metodologije ugotovi podjetje znesek osnovnega kapitala.
Osnovni kapital podjetja je osnova, v breme oziroma v dobro
katere izkaže podjetje učinke vrednotenja posameznih postavk bilance stanja po
določilih te metodologije
Osnovni kapital podjetja je seštevek vseh vrst nominiranega
in nenominiranega kapitala podjetja in lastnih virov (skladov) neposlovnih
sredstev podjetja na dan 31. 12. 1992.
Družbeni kapital je tisti delež v osnovnem kapitalu, ki nima
znanega lastnika.
II. VREDNOTENJE SREDSTEV
Nematerialne naložbe
7. člen
V okviru nematerialnih naložb (oznaka za AOP 001 v
otvoritveni bilanci stanja) ovrednotijo podjetja po knjigovodski vrednosti na
dan 31. 12. 1992:
1)     stroške
razvijanja, ki izpolnjujejo naslednje pogoje:
- 
proizvod ali postopek je jasno določen, stroške, nastale v zvezi s tem
proizvodom ali postopkom, pa je mogoče ločeno ugotoviti;
- 
dokazana je tehnična izvedljivost proizvoda ali postopka;
- 
poslovodstvo podjetja je jasno izrazilo svojo namero, da bo podjetje
proizvod ali postopek izdelovalo in tržilo ali uporabljalo;
- 
obstajajo jasni znaki za to, da je na voljo trg za bodoči proizvod ali
postopek, ali da je uporaben v podjetju samem, če naj bi ga namesto prodaje na
trgu uporabljali sami;
- 
na voljo je dovolj dejavnikov, oziroma je mogoče utemeljeno pričakovati,
da bodo na voljo za dokončanje projekta in trženje proizvoda ali postopka;
- 
znesek neodpisane vrednosti ni večji kot ga bo mogoče pokriti z
ustreznimi bodočimi prihodki.
2)     nabavno
vrednost patentov in licenc, ki izpolnjujejo naslednje pogoje:
- 
upravičeno je mogoče pričakovati večletne koristne učinke iz naslova
uporabe teh pravic;
- 
zneski za pridobitev teh pravic so plačani enkratno za večletno obdobje;
- 
zneski, povezani s pridobitvijo teh pravic, so razmeroma visoki in jih
ob njihovem nastanku ni mogoče ali ni smiselno obravnavati kot odhodke;
- 
znesek neodpisane vrednosti ni večji, kot ga bo mogoče pokriti z
ustreznimi bodočimi prihodki.
Nematerialne naložbe, ki niso zajete v točkah 1 in 2
prejšnjega odstavka, bremenijo osnovni kapital.
Materialne naložbe
8. člen
V okviru materialnih naložb (oznaka za AOP 007) ovrednotijo
podjetja:
-       
stavbna zemljišča v skladu z 10. in 11. členom te metodologije,
-       
zgradbe v skladu z 12. – 17. členom te metodologije,
-       
proizvajalno in drugo opremo v skladu z 18. – 23. členom te
metodologije,
-       
dokončane materialne naložbe v pripravi v skladu z 24. členom te
metodologije,
-       
večletne nasade in osnovno čredo v skladu z 25. členom te metodologije,
-       
ostale materialne naložbe v skladu s 26. členom te metodologije.
a) Stavbna zemljišča in gradbeni objekti
9. člen
Vrednotenje nepremičnin (stavbna zemljišča, gradbeni objekti)
opravi s strani agencije pooblaščeni cenilec.
Poročilo o opravljeni cenitvi nepremičnin vsebuje vse
podatke, ki so pomembni za ocenitev in ureditev lastniško – pravnih zadev.
Poročilo iz prejšnjega odstavka je sestavni del otvoritvene
bilance stanja, njegove obvezne sestavine pa so navedene v prilogi 2, ki je
sestavni del te metodologije.
10. člen
Vrednost stavbnega zemljišča je enaka zmnožku površine in
ocenjene cene zemljišča, pri čemer se površina in lastništvo oziroma pravica
uporabe izkazuje z zemljiškoknjižnim izpiskom ali ustrezno pravno podlago.
Površina je izražena v kvadratnih metrih, osnovna cena pa je odvisna od
razporeditve zemljišča v cone in je opredeljena v tabeli 1.
Tabela 1
Osnovna cena zemljišča po conah


Cone

A

B

C

D


Cena m2 v SIT

16.200

9.600

3.600

4.800


Za cono A je značilna največja gostota zazidave, števila
trgovin, storitvenih dejavnosti, pisarn, hotelov, gostinskih in drugih
objektov. Cona A je opredeljena samo v Ljubljani, Mariboru, Celju in Kranju.
Cona B zajema visokofrekventna in gosto zazidana področja ob
glavnih vpadnicah v navedena mesta. V cono B spadajo tudi ožja mestna jedra
občinskih središč in obmorski, planinski in zdraviliški turistični kraji.
V cono C spadajo zemljišča, ki niso uvrščena v cone A, B in
D.
V cono D spadajo poslovno-industrijske cone.
Za vsa mesta, v katerih število prebivalcev presega 30.000,
je izdelana pregledna karta, ki natančno opredeljuje razporeditev zemljišča v
cone in je sestavni del te metodologije. (Priloga 3).
11. člen
Osnovna cena zemljišča lahko odstopa ob upoštevanju
naslednjih elementov:
-       
izkoriščenost zemljišča,
-       
velikost in oblika zemljišča,
-       
geomehanske lastnosti zemljišča,
-       
lokacijski vplivi,
-       
opremljenost s komunalnimi napravami,
-       
drugi elementi.
Cenilec posebej pojasni vpliv posamičnega elementa na
odstopanje od osnovne cene v coni (ocenjena cena). Ocenjena cena kvadratnega
metra zemljišča se v okviru posamezne cone lahko giblje v intervalu cen, ki je
prikazan v tabeli 2.
Tabela 2
Interval
osnovnih cen po conah


Cone

A

B

C

D


Interval osn.

13.200

6.000

1.800

2.400


cen zem. v coni

do

do

do

do


(v SIT)

19.200

13.200

6.000

6.000


Nezazidano stavbno zemljišče, ki je po urbanističnem načrtu
predvideno za zazidavo, se lahko oceni največ do 40% ocenjene cene za pozidano
stavbno zemljišče.
12. člen
Nabavna in neodpisana vrednost gradbenih objektov se
ugotavljata za vse vrste objektov (visoke gradnje, nizke gradnje, prometni in
specialni objekti).
Nabavno vrednost gradbenih objektov predstavljajo nadomestni
reprodukcijski stroški, in sicer: stroški gradnje po tekočih cenah za natančen
duplikat, z istimi materiali, standardi, ureditvijo in kvaliteto izdelave ter
stroški tehnične dokumentacije, priključkov od sekundarnega omrežja v objekte
in ostalimi investitorskimi stroški.
13. člen
Pri ocenjevanju nabavne vrednosti gradbenih objektov se
uporablja metoda primerjalnih enot, ki temelji na stroških kvadratnega metra
neto površine (v skladu z JUS U. C2. 100) celotnega tipičnega objekta (Tabela
3). Tehnični opis tipičnih objektov je podan v prilogi 4, ki je sestavni del te
metodologije.
Tabela 3
Reprodukcijski stroški tipičnih objektov 


Vrsta

Reprodukcijski strošek na m2 neto površine v SIT


Poslovne zgradbe

102.000


Stanovanjske
  zgradbe

84.0002


Bivalni objekti

93.000


Trgovski in
  gostinski objekti

90.000


Proizvodne hale

60.000


Skladiščne hale

36.000


Hoteli in moteli

144.000


Silosi

8.4003


Lope (delavnice)

24.000


1
Strošek za m2 neto etažne površine.
2 Strošek za m2 neto
koristne stanovanjske površine.
3 Strošek za m3
prostornine silosa.
14. člen
Na podlagi stroškov celotnega objekta določi cenilec ustrezen
popravek za razlike med tipičnim in ocenjevanim objektom. Popravek za razlike
upošteva različnost v:
-       
konstruktivni izvedbi,
-       
končni obdelavi,
-       
opremljenosti z instalacijami,
-       
odstopanju od standardnih višin in druge razlike v tehnični izvedbi.
Če ocenjevani objekt ni zajet s tabelo tipičnih objektov,
cenilec analitično ugotovi nabavno vrednost.
15. člen
Stopnjo odpisanosti določi cenilec z uporabo linearne metode
na osnovi ekonomske življenjske dobe za tipične objekte in dejanske starosti
objekta.
Ekonomska življenjska doba je doba, v kateri objekt ob
normalnem vzdrževanju še prinaša donos, in je določena v tabeli 4.
Tabela 4
Pregled ekonomskih življenjskih dob za tipične objekte


Vrsta

Ekonomska
  življenjska doba


Poslovne zgradbe

60


Stanovanjske
  zgradbe

70


Bivalni objekti

50


Trgovski in
  gostinski objekti

45


Proizvodne hale

45


Skladiščne hale

45


Hoteli in moteli

55


Silosi

45


Lope (delavnice)

30


Če ocenjevani objekt ni zajet s tabelo tipičnih objektov,
cenilec posebej ugotovi ekonomsko življenjsko dobo.
Cenilec opredeli dejansko starost, ki je lahko različna od
kronološke starosti. Pri opredelitvi dejanske starosti je pomembno vzdrževanje
objekta ter popravila oziroma zamenjave elementov zgradbe kot so: okna, vrata,
tlaki, strešna kritina, obnova fasade ipd. Zaradi teh izboljšav je lahko
dejanska starost manjša od kronološke in narobe. V poročilu morajo biti
navedeni vzroki določitve dejanske starosti.
Razlika med ekonomsko življenjsko dobo in dejansko
življenjsko dobo objekta je preostanek življenjske dobe objekta.
16. člen
Odpisana vrednost objekta je enaka zmnožku stopnje
odpisanosti, izražene s koeficientom, in nabavne vrednosti objekta.
Neodpisano vrednost izračuna cenilec tako, da od nabavne
vrednosti odšteje odpisano vrednost.
17. člen
Vsi ostali elementi, ki niso zajeti v gradbeni ceni stavbe,
so vključeni v zunanjo ureditev. To so razne ceste, platoji, oporni zidovi,
parkirišča, komunalni objekti, zelene površine, ograje in ostali elementi.
Neodpisana vrednost teh elementov se izračunava na enak način kot neodpisana
vrednost gradbenih objektov. Ekonomska življenjska doba za zunanjo ureditev
znaša 30 let.
Vrednost zunanje ureditve je v okviru analitike gradbenih
objektov prikazana ločeno.
b) Proizvodna in druga oprema
18. člen
Pred ovrednotenjem opreme podjetje preveri, če so posamezni
elementi opreme pravilno razporejeni v amortizacijske skupine.
Ocena nabavne, odpisane in neodpisane vrednosti proizvajalne
in druge opreme temelji na razdelitvi v dve osnovni skupini, in sicer:
-       
oprema, ki ima v poslovnih knjigah na dan 31. 12. 1992 revalorizirano
nabavno vrednost, ki je enaka ali višja od 60.000 SIT – v nadaljnjem besedilu
prva skupina,
-       
oprema, ki ima v poslovnih knjigah na dan 31. 12. 1992 revalorizirano
nabavno vrednost, ki je nižja od 60.000 SIT – v nadaljnjem besedilu druga
skupina.
19. člen
Za prvo skupino se nabavna vrednost posameznih elementov
opreme določi po obrazcu
NV =
PNV • 60 
pri čemer predstavlja
PNV – prvotno nabavno vrednost opreme na dan
aktiviranja, preračunano v DEM po poprečnem mesečnem tečaju DEM na datum
aktiviranja (Priloga 5/1),
60 – zaokroženo razmerje 1 DEM = 60 SIT.
Podjetje, ki ne razpolaga s podatki o prvotni nabavni
vrednosti pred letom 1988, uporabi za izračun prvotne nabavne vrednosti
revalorizirano nabavno vrednost na dan 31. 12. 1988 in faktorje revalorizacije
v obdobju od 31. 12. 1988 do datuma aktiviranja (verižni koeficienti
revalorizacije za obdobje 1970 – 1988 so podani v prilogi 5/2 te metodologije).
Kolikor je bil posamezen element opreme nabavljen pred letom
1971, se njegova nabavna vrednost ugotavlja na osnovi nabavne vrednosti na dan
31. 12. 1971 in poprečnega tečaja DEM za mesec december 1971.
Za elemente opreme, ki so bili podatumu nabave ponovno
ovrednoteni, se kot prvotna nabavna vrednost upošteva zadnja na novo določena
vrednost.
20. člen
Za drugo skupino je nabavna vrednost opreme enaka
revalorizirani nabavni vrednosti na dan 31. 12. 1992.
21. člen
Odpisana vrednost posameznih elementov opreme se določi po
obrazcu
OV =
NV • KO
pri čemer predstavlja
NV – nabavno vrednost posameznih elementov
opreme,
KO – koeficient
odpisanosti, ki je izračunan na osnovi uredbe o nomenklaturi sredstev za amortizacijo
z letnimi amortizacijskimi stopnjami (Ur. l. SFRJ, št. 21/89 in 5/90 – v
nadaljnjem besedilu uredba), in sicer:
pri čemer predstavlja 
DUO – dejansko dobo uporabe ali obratovanja
opreme, izraženo v letih,
LAS – letno stopnjo amortizacije po omenjeni
uredbi, izraženo v %.
Koeficient odpisanosti (KO) je lahko manjši ali enak ena.
Izjeme so:
-       
amortizacijska skupina 109/3 (elektronski računalniki in druga oprema za
obdelavo podatkov), za katero se upošteva letna stopnja amortizacije v višini
25 % (v uredbi 20 %),
-       
amortizacijska skupina 109/4 (oprema za snemanje in razmnoževanje
pisarniškega materiala), za katero se upošteva letna stopnja amortizacije v
višini 20 % (v uredbi 14,3 %),
-       
amortizacijska skupina 102/1 (telefonske in telegrafske centrale in pripadajoče
naprave, aparati in pribor), za katero se upošteva letna stopnja amortizacije v
višini 10 % (v uredbi 7 %).
22. člen
Neodpisana vrednost posameznih
elementov opreme se določi po obrazcu: 
V = NV
– OV
pri čemer predstavlja
NV – nabavno vrednost posameznega elementa
opreme, izraženo v SIT,
OV – odpisano vrednost posameznega elementa
opreme, izraženo v SIT.
Tako opredeljena neodpisana vrednost za posamezne, tudi za že
odpisane elemente opreme ne sme biti nižja od 10 % ovrednotene nabavne
vrednosti v skladu s to metodologijo. Izjeme so amortizacijske skupine:
54/3 orodni stroji in druga oprema z
numeričnim krmiljenjem in programatorji,
102 oprema za PTT promet,
103 oprema za radijski in televizijski
promet,
106 računalniki in druga oprema za krmiljenje
posameznih delovnih procesov,
109/3 elektronski računalniki in druga oprema
za obdelavo podatkov,
109/4 oprema za snemanje in razmnoževanje
pisarniškega materiala,
za katere velja, da neodpisana vrednost
posameznih elementov opreme ne sme biti nižja od 5 % ovrednotene nabavne
vrednosti v skladu s to metodologijo.
Odpisana vrednost se prilagodi omejitvam iz prejšnjega
odstavka.
23. člen
Kolikor vrednost posameznega elementa opreme, ugotovljena v
skladu s to metodologijo, bistveno odstopa od s strani podjetja ocenjene
vrednosti, zagotovi podjetje opredelitev te vrednosti s strani od agencije
pooblaščenega cenilca za opremo.
Določba prvega odstavka tega člena se smiselno uporablja tudi
za vse elemente opreme, ki v skladu z veljavnimi predpisi niso bili predmet obvezne
revalorizacije in so zaradi tega v računovodskih izkazih podcenjeni (npr.
umetniški predmeti).
c) Dokončane materialne naložbe v pripravi
24. člen
Dokončane materialne naložbe v pripravi (del oznake za AOP
030), ki zagotavljajo normalno poslovanje, vendar zanje še ni pridobljeno
uporabno dovoljenje, se v odvisnosti od vrste naložbe ovrednotijo v skladu z
10. in 11. (stavbna zemljišča), 12. – 17. (gradbeni objekti) ali 18. – 23.
(oprema) členom te metodologije.
d) Ostale postavke materialnih naložb
25. člen
Večletni nasadi in osnovna čreda se v otvoritveni bilanci
stanja ovrednotijo po knjigovodski vrednosti na dan 31. 12. 1992.
26. člen
Ostale materialne naložbe se v otvoritveni bilanci stanja
ovrednotijo po knjigovodski vrednosti na dan 31. 12. 1992, vendar najmanj v
višini pričakovane čiste iztržljive vrednosti.
27. člen
Materialne naložbe v ostalih republikah bivše Jugoslavije se
ovrednotijo po knjigovodski vrednosti. 
Dolgoročne finančne naložbe (oznaka za AOP 032)
28. člen
V okviru dolgoročnih finančnih naložb v Sloveniji vrednotijo
podjetja:
1.   Vrednostne papirje in
naložbe v (povezana) podjetja in banke (delnice in deleži podjetij v skupini,
delnice in deleži drugih povezanih podjetij, druge delnice in deleži), in
sicer:
a)   
Vrednost obveznic v otvoritveni bilanci je enaka tržni vrednosti
obveznic, kot je izkazana pri zadnji javno objavljeni transakciji pred datumom
otvoritvene bilance (enotni tečaj Ljubljanske borze).
b)   
Vrednost delnic bank, ki se prodajajo na borzi, je v otvoritveni bilanci
enaka vrednosti delnic, kot je izkazana pri zadnji javno objavljeni transakciji
pred datumom otvoritvene bilance.
-     Delnice
bank v predsanacijskem ali sanacijskem postopku so brez vrednosti.
-     Vrednost
ostalih delnic bank v otvoritveni bilanci se določi kot zmnožek števila delnic
in njihove revidirane knjigovodske vrednosti po zaključnem računu za leto 1992.
c)   
Vrednost prednostnih delnic in deležev je v otvoritveni bilanci enaka
nominalni vrednosti ob izdaji, revalorizirani za polne mesece od dneva izdaje
do datuma otvoritvene bilance:
-     s stopnjo
rasti cen na drobno, če so nominirane v SIT,
-     s porastom
vrednosti tuje valute, če so nominirane v tuji valuti, upoštevaje srednji
dnevni tečaj Banke Slovenije.
d)   
Vrednost navadnih delnic in deležev, ki ne izvirajo iz navzkrižne
lastniške povezave podjetij je enaka:
-     knjigovodski
vrednosti, kadar navadne delnice ali deleži ne predstavljajo več kot 20%
lastniškega kapitala podjetja in kadar je knjigovodska vrednost podjetja
izdajatelja nižja od tolarske vrednosti 60,000.000 SIT;
-     ustreznemu
deležu vrednosti lastniškega kapitala podjetja izdajatelja.
Vrednost
navadnih delnic in deležev, ki izvirajo iz navzkrižne lastniške povezave, se
ugotavlja na osnovi konsolidirane otvoritvene bilance navzkrižno povezanih
podjetij, ki predstavlja podlago za izdelavo otvoritvenih bilanc posameznega
podjetja in ugotavljanje vrednosti deležev in delnic v navzkrižno povezanem
podjetju na osnovi dokumentov o nastanku navzkrižnih povezav s prenosom
ustanovitvenega kapitala.
V primeru
deleža, ki v odvisnem podjetju presega 20% lastniški delež po zaključnem računu
za leto 1992, je potrebno v skladu s to metodologijo ovrednotiti tudi odvisna
podjetja. Revizija agencije je v tem primeru obvezna.
Odvisna
podjetja v tujini se vrednotijo v skladu z drugim odstavkom 29. člena te
metodologije.
e)   
Vrednost vseh ostalih dolgoročnih finančnih naložb iz 1. točke tega
člena, katerih posamični znesek je po stanju na dan 31. 12. 1992 nižji od
30,000.000 SIT, je v otvoritveni bilanci stanja enaka njihovi knjigovodski
vrednosti.
2.   Vrednost vseh ostalih
dolgoročnih finančnih naložb v Sloveniji je v otvoritveni bilanci enaka
vrednosti iz bilance stanja za leto 1992. Če podjetje ni zagotovilo, da bi bil
pri vsaki od njih ta znesek najmanj enak stanju teh dolgoročnih finančnih
naložb na dan 1. 1. 1992, povečanemu za stopnjo rasti cen na drobno v l. 1992,
in če ni zagotovljena najmanj 1% realna obrestna mera ter podjetje z ustreznimi
pravnimi akti do 30. 6. 1993 ne zagotovi takšne revalorizacije in oplojevanja v
prihodnosti, mora to dejstvo pojasniti s specifikacijo, ki je priloga k
otvoritveni bilanci stanja.
29. člen
Dolgoročne finančne naložbe v ostalih republikah bivše
Jugoslavije ovrednoti podjetje na osnovi bruto vrednosti naložb v ostalih
republikah bivše Jugoslavije od 1. januarja 1990 do 31. decembra 1992. Podjetje
lahko zmanjša dolgoročne finančne naložbe za popravke le, če odpis utemelji z
ustreznimi dokazili, kot npr. sodni spor, stečaj oziroma likvidacija, druga
argumentirana dejstva, ki dokazujejo, da je naložba dvomljiva oziroma sporna.
Dolgoročne finančne naložbe v tujini, katerih posamezne
vrednosti na dan 31. december 1992 ne presegajo 30,000.000 SIT, ovrednoti
podjetje na osnovi zaključnega računa podjetja v tujini, potrjenega s strani
pristojnega davčnega organa, oziroma na posebno zahtevo Agencije ali Službe
družbenega knjigovodstva v Republiki Sloveniji na osnovi revidiranega
zaključnega računa podjetja v tujini.
Dolgoročne finančne naložbe v tujini, katerih posamezne
vrednosti na dan 31. 12. 1992 presegajo 30,000.000 SIT, ovrednoti podjetje na
osnovi revidiranega zaključnega računa podjetja v tujini.
Ostale dolgoročne finančne naložbe v tujini izkaže podjetje v
otvoritveni bilanci po knjigovodski vrednosti. (črtan)
Zaloge
30. člen
V okviru zalog (oznaka za AOP 052) ocenijo podjetja njihovo
vrednost v otvoritveni bilanci:
-       
zaloge materiala, nadomestnih delov in trgovskega blaga po nabavnih
cenah,
-       
zaloge proizvodov in nedokončane proizvodnje po proizvajalnih stroških s
tem, da mora biti vključevanje stalnega dela splošnih proizvajalnih stroškov
zasnovano na normalni stopnji izrabe zmogljivosti normalnega obsega
proizvajalnih zgradb, opreme in zaposlenih.
S proizvajalnimi stroški so mišljeni neposredni stroški
materiala, neposredni stroški dela, neposredni stroški storitev, neposredni
stroški amortizacije in splošni proizvajalni stroški. Splošni proizvajalni
stroški so stroški materiala, storitev, dela in amortizacije, ki so obračunani
v okviru proizvajalnega procesa, a jih ni mogoče neposredno povezovati z
nastajajočimi poslovnimi učinki.
Višina teh cen oziroma proizvajalnih stroškov mora upoštevati
razmere ob zaključku leta 1992 (čim bližje 31. 12. 1992), lahko pa tudi
povprečje v mesecu decembru. V nobenem primeru pa ne sme prekoračiti čiste
iztržljive vrednosti, to je ocenjene prodajne cene, dosegljive v okviru rednega
poslovanja in zmanjšane za stroške dokončanja proizvodnje in stroške, potrebne
za to, da pride do prodaje.
Nekurantne zaloge oceni podjetje v višini čiste iztržljive
vrednosti.
Drobni inventar
31. člen
Drobni inventar v zalogi in v uporabi, katerega doba
uporabnosti je daljša od leta dni, se obravnava kot materialna naložba ter
ovrednoti po knjigovodski vrednosti na dan 31. 12. 1992. Drobni inventar v
uporabi, katerega doba uporabnosti je krajša od leta dni, v otvoritveni bilanci
nima več neodpisane vrednosti.
Terjatve iz poslovanja
32. člen
Vrednotenje terjatev do kupcev v Sloveniji (oznaka za AOP
063):
V otvoritveni bilanci morajo biti bruto terjatve izkazane z
zneski, ki izhajajo iz ustreznih listin ob njihovem nastanku ali kasnejšem
povečanju (zmanjšanju), ki je individualno dokumentirano.
Ob sestavi otvoritvene bilance mora podjetje preveriti
upravičenost izvršenih odpisov in opraviti ustrezne popravke.
Popravke iz predhodnega odstavka tega člena izvede podjetje v
povezavi s spremembami, ki so nastopile najkasneje do 30. 6. 1993.
33. člen
Ostale terjatve iz poslovanja v Republiki Sloveniji
(dolgoročne in kratkoročne terjatve iz poslovanja v Republiki Sloveniji) – se v
otvoritveni bilanci izkažejo v višini knjigovodske vrednosti po zaključnem
računu za leto 1992.
34. člen
Terjatve (dolgoročne in kratkoročne) iz poslovanja v ostalih
republikah bivše Jugoslavije oceni podjetje na osnovi realno revalorizirane
bruto vrednosti terjatev do ostalih republik bivše Jugoslavije od 1. januarja
1990 do 31. decembra 1992 in bruto plačil v tem obdobju. Podjetje lahko zmanjša
terjatve za popravke le, če odpis utemelji z ustreznimi dokazili, kot npr.
sodni spor, stečaj oziroma likvidacija dolžnika v ostalih republikah bivše
Jugoslavije, druga argumentirana dejstva, ki dokazujejo, da je terjatev
dvomljiva oziroma sporna. 
Neplačane terjatve do Iraka, Kube in Ljudske republike Angole
izkaže podjetje v višini 70 % od priznane terjatve v skladu z zakonom o odkupu
terjatev do Iraka, Kube in Ljudske republike Angole ter Zvezne direkcije za
promet in rezerve izdelkov posebnega namena (Uradni list RS, št. 55/92).
34.a člen
Terjatve do Slovenskega odškodninskega sklada, ki se nanašajo
na sredstva, ki so predmet denacionalizacije po 73. členu zakona o
denacionalizaciji (Uradni list RS, št. 27/91 in 31/93) in jih je podjetje
izločilo pred izdelavo otvoritvene bilance, se v otvoritveni bilanci stanja
ovrednotijo v višini, ki jo določajo predpisi o razlastitvi in prisilnem
prenosu nepremičnin v družbeni lastnini. 
Če se podjetje terjatvi do Slovenskega odškodninskega sklada
odpove, te terjatve v otvoritveni bilanci stanja ne izkaže.
35. člen
Vrednotenje terjatev iz poslovanja s tujino (dolgoročne in
kratkoročne terjatve iz poslovanja s tujino):
Podjetja presojajo vrednost terjatev do tujine na osnovi
bruto vrednosti terjatev do tujine od 1. 1. 1990 do 31. 12. 1992 in bruto
plačil v tem obdobju. Terjatve lahko zmanjšajo za popravke le, če odpis
utemeljijo z ustreznimi dokazili, kot npr. sodni spor, prerekana terjatev,
stečaj oziroma likvidacija dolžnika v tujini, druga argumentirana dejstva, ki
dokazujejo, da je terjatev dvomljiva oziroma sporna. 
Podatke iz prejšnjega odstavka morajo podjetja predložiti na
Obrazcu I – Prikaz terjatev do tujine (v nadaljnjem besedilu: Obrazec I), ki ga
izda minister za finance. Obrazec I mora podjetje priložiti Agenciji Republike
Slovenije za prestrukturiranje in privatizacijo (v nadaljnjem besedilu:
Agencija) skupaj z otvoritveno bilanco. V primeru dvoma glede pravilnosti
stanja terjatev, navedenega v Obrazcu I, lahko Agencija zahteva mnenje vladne
koordinacijske komisije za spremljanje zakonov s področja poslovanja s tujino
ter v primeru ugotovljenih nepravilnosti obvesti devizno inšpekcijo.
Podjetja, ki so v skladu s prejšnjim odstavkom ugotovila
potrebne popravke vrednosti terjatev do tujine, upoštevajo vse spremembe, ki so
v povezavi s terjatvami iz prejšnjega odstavka nastopile najkasneje do 30. 6.
1993.
Popravke vrednosti terjatev do tujine odobri v predlagani
višini direktor podjetja.
Kratkoročne finančne naložbe in druge kratkoročne
terjatve
36. člen
Kratkoročne finančne naložbe in druge kratkoročne terjatve se
v otvoritveni bilanci izkažejo v višini knjigovodske vrednosti po zaključnem
računu za leto 1992.
Vrednostni papirji in denarna sredstva
37. člen
Vrednostni papirji in denarna sredstva (oznaka za AOP 078) se
v otvoritveni bilanci izkažejo v višini knjigovodske vrednosti po zaključnem
računu za leto 1992.
Aktivne časovne razmejitve
38. člen
Vrednotenje aktivnih časovnih razmejitev (oznaka za AOP 081):
V otvoritveno bilanco 1. 1. 1993 se vključijo le tiste
vrednosti aktivnih časovnih razmejitev na dan 31. 12. 1992, ki jih
predstavljajo kratkoročno odloženi stroški oziroma odhodki in predhodno
nezaračunani prihodki ter ustrezajo naslednjim pogojem:
Kratkoročno odloženi stroški oziroma odhodki so tiste
vrednosti, ki ob svojem nastanku še ne bremenijo dejavnosti, ne povečujejo
nabavne vrednosti osnovnih sredstev ali zalog in ne vplivajo na tedanji
poslovni izid, temveč bo do tega prišlo kasneje, kar bo imelo enakomeren vpliv
na poslovanje in na poslovne izide.
Predhodno nezaračunani prihodki se lahko pojavljajo v
izjemnih primerih, ko so pri ugotavljanju poslovnega izida utemeljeno
upoštevani tudi prihodki iz naslova opravljenih storitev ali prodanih
proizvodov, za katere v danem trenutku podjetje ni prejelo plačila, ali jih ni
moglo zaračunati, vendar bo to z gotovostjo napravljeno najkasneje v naslednjem
letu.
Vse aktivne razmejitvene postavke morajo biti v knjigovodski
evidenci izkazane ločeno in razčlenjene na pomembnejše vrste. Na enak način
morajo biti izkazane in dokumentirane tudi na dan 1. 1. 1993, na katerega se
sestavlja otvoritvena bilanca. Nobena postavka na aktivnih časovnih razmejitvah
ne sme predpostavljati daljšega roka svojega obstoja kot je rok leta dni.
Vse postavke na aktivnih časovnih razmejitvah morajo biti
utemeljene glede na realnost njihovega obračuna v naslednjem obdobju.
Sredstva skupne porabe
39. člen
Sredstva skupne porabe (oznaki za AOP 088 in 100) se v
otvoritveni bilanci ovrednotijo na naslednje načine:
-       
krediti delavcem za stanovanjsko gradnjo se ovrednotijo po knjigovodski
vrednosti;
-       
ostale terjatve iz naslova skupne porabe se ovrednotijo po načelih in
merilih, ki veljajo za istovrstna poslovna sredstva;
-       
eventualne dolgoročne in kratkoročne finančne naložbe se ovrednotijo po
načelih in merilih, ki veljajo za istovrstna poslovna sredstva;
-       
stanovanja, za katera so podjetja z imetniki stanovanjske pravice na teh
stanovanjih sklenila najemne pogodbe za nedoločen čas, se ovrednotijo v skladu
s Stanovanjskim zakonom (Uradni list RS, št. 18/1991: 117., 119., 120. in 130.
člen zakona);
-       
stanovanja, s katerimi podjetje prosto razpolaga, ovrednoti pooblaščeni
cenilec za nepremičnine v skladu z 12. – 17. členom te metodologije;
-       
vrednost počitniških in športnih objektov določi podjetje v skladu s 27.
členom te metodologije;
-       
druga opredmetena in neopredmetena sredstva skupne porabe se ovrednotijo
po načelih in merilih, ki veljajo za istovrstna in podobna poslovna sredstva,
pri čemer ocenjena vrednost ne sme biti nižja od čiste iztržljive vrednosti.
Druga izvenposlovna sredstva
40. člen
Sredstva za ljudsko obrambo (oznaka za AOP 102) se vključijo
v otvoritveno bilanco po knjigovodski vrednosti, ki ne sme biti nižja od čiste
iztržljive vrednosti.
41. člen
Ostala izvenposlovna sredstva (oznaka za AOP 103) se v
otvoritveni bilanci ovrednotijo glede na verjetnost in stopnjo vnovčitve.
III. VREDNOTENJE OBVEZNOSTI DO VIROV SREDSTEV
Dolgoročne rezervacije
42. člen
V otvoritveni bilanci se upoštevajo le dolgoročne rezervacije
(oznaka za AOP 148) za prodajne garancije, za velika popravila in za ekološko sanacijo,
če izpolnjujejo vse naslednje pogoje:
-       
njihov znesek je mogoče utemeljevati s potrebnim obsegom in cenami
prihodnjih dejanj, zaradi katerih so bile izkazane;
-       
utemeljevanje je izvedeno individualno, brez medsebojnih pobotanj;
-       
ne vzpostavljajo skritih rezerv.
43. člen
V okviru dolgoročnih rezervacij se, kolikor ni upoštevan že v
okviru drugih postavk otvoritvene bilance, ovrednoti znesek za sanacijo virov
obremenjevanja okolja za nevarne odpadke iz tretjega odstavka 7. člena zakona o
ravnanju z odpadki (Uradni list SRS, št. 8/78 in 29/86).
44. člen
Podlaga za oblikovanje rezervacije je s strani ministrstva,
pristojnega za okolje in prostor, potrjen predračun za odstranitev odpadkov.
Predračun iz prejšnjega odstavka se pripravi na podlagi
cenika za odstranitev odpadkov, če podjetje razpolaga s primerno analizo
odpadkov, oziroma na podlagi poprečne cene za odstranitev odpadkov. Cenik in
poprečna cena za odstranjevanje odpadkov sta sestavni del te metodologije
(Priloga 6).
45. člen
Dolgoročna rezervacija za ekološko sanacijo obsega znesek v
višini predračunske vrednosti za sanacijo odpadkov iz 43. člena te
metodologije.
Dolgoročne obveznosti
46. člen
Dolgoročne obveznosti (dolgoročne obveznosti iz financiranja,
dolgoročne obveznosti iz poslovanja) – oznaka za AOP 154 – so v otvoritveni
bilanci ovrednotene z zneski, ki izhajajo iz ustreznih listin o nastanku
obveznosti, povečanimi za pripisane odhodke (obresti in druga nadomestila), če
za to obstaja sporazum z upnikom, in zmanjšanimi za odplačane zneske in morebitne
drugačne poravnave v sporazumu z upnikom ter za prenos zneskov, ki zapadejo v
plačilo v letu dni, med kratkoročne obveznosti.
Kolikor se je pri izdaji dolgoročnih obveznic pojavil popust
ali presežek, mora biti v otvoritveni bilanci odpisan sorazmerno z zapadlostjo
glavnice v plačilo.
Obveznosti do delavcev, nastale na. podlagi zakona o
izplačilih osebnih dohodkov, sredstev za neposredno skupno porabo in sredstev
za prehrano delavcev med delom (Uradni list SFRJ, št. 37/90), ki so v kasnejših
postopkih dobile značaj in vsebino internih delnic po zakonu o družbenem
kapitalu (Uradni list SFRJ, št. 84/89 in 46/90), se v otvoritveni bilanci
znižajo za morebitno obračunani odstotek popusta.
Dolgoročne obveznosti podjetij, ki delujejo v drugih državah,
se v konsolidirani otvoritveni bilanci stanja preračunajo po srednjem tečaju
Banke Slovenije na dan 31. 12. 1992 in izkažejo v tolarjih.
Kolikor se v skupini povezanih podjetij, za katera se
sestavlja konsolidirana bilanca stanja, pojavi razlika med pobotanimi
dolgoročnimi obveznostmi in dolgoročnimi finančnimi naložbami iz njihovih
medsebojnih razmerij, se ta razlika izkaže v otvoritveni bilanci.
Kratkoročne obveznosti
47. člen
Kratkoročne obveznosti (kratkoročne obveznosti iz
financiranja, kratkoročne obveznosti iz poslovanja) -oznaka za AOP 168 – se v
otvoritveni bilanci izkažejo v višini knjigovodske vrednosti po zaključnem
računu za leto 1992.
Kratkoročne obveznosti po zaključnem računu za leto 1992 se v
otvoritveni bilanci povečajo oziroma zmanjšajo za obveznosti, ki so bile
naknadno ugotovljene in dokumentirane do 30. 6. 1993.
Pasivne časovne razmejitve
48. člen
Vrednotenje pasivnih časovnih razmejitev (oznaka za AOP 192):
V otvoritveno bilanco 1. 1. 1993 se vključijo le tiste
vrednosti pasivnih časovnih razmejitev na dan 31. 12. 1992, ki jih
predstavljajo vnaprej vračunani stroški oziroma odhodki in kratkoročno odloženi
prihodki ter ustrezajo naslednjim pogojem:
Vnaprej vračunani stroški oziroma odhodki nastajajo z
enakomernim obremenjevanjem dejavnosti, poslovnega izida oziroma zalog s
stroški, ki so pričakovani, a se še niso pojavili. Kratkoročno odloženi
prihodki predstavljajo zaračunane ali plačane storitve podjetja, ki še niso
bile opravljene.
Vse pasivne razmejitvene postavke morajo biti v knjigovodski
evidenci izkazane ločeno in razčlenjene na pomembnejše vrste. Na enak način
morajo biti izkazane in dokumentirane tudi na dan izdelave otvoritvene bilance.
Nobena postavka na pasivnih časovnih razmejitvah ne sme predpostavljati
daljšega roka svojega obstoja kot je rok leta dni. Postavke na pasivnih
časovnih razmejitvah ne smejo vsebovati skritih rezerv.
Nerazporejeni dobiček v tekočem letu
49. člen
Nerazporejeni dobiček iz leta 1992 (oznaka za AOP 196) se v
otvoritveni bilanci razporedi na posamezne postavke osnovnega kapitala v skladu
s 6. členom te metodologije in obveznosti v skladu s sklepom organa upravljanja
podjetja.
Obveznosti do virov izvenposlovnih sredstev
50. člen
Obveznosti do virov izvenposlovnih sredstev predstavljajo v
otvoritveni bilanci stanja bodisi osnovni kapital iz 6. člena te metodologije
(trajni del teh virov) bodisi kratkoročne in dolgoročne obveznosti.
IV. UGOTAVLJANJE VIŠINE DRUŽBENEGA KAPITALA
51. člen
Vsa povečanja oziroma zmanjšanja vrednosti sredstev in
obveznosti do virov sredstev v skladu s 7. do 50. členom te metodologije
povečujejo oziroma zmanjšujejo vrednost osnovnega kapitala iz 6. člena te
metodologije.
Povečana oziroma zmanjšana vrednost osnovnega kapitala
podjetja je osnova za ugotovitev vrednosti družbenega kapitala.
52. člen
Če je tako ugotovljen osnovni kapital podjetja enak nič,
podjetje ravna po 189. členu zakona o prisilni poravnavi, stečaju in
likvidaciji (Uradni list RS, št. 67/93).
53. člen
Med dolgoročnimi rezervacijami po tej uredbi se posebej
izkažejo dolgoročne rezervacije za objekte, tehnologijo in naprave, namenjene
zmanjšanju obremenjevanja okolja in morebitno ugotovljene z ocenitvijo
pooblaščenih ocenjevalcev. Vrednost tega dela dolgoročnih rezervacij odobri
ministrstvo, pristojno za okolje in prostor, ki nadzira tudi njegovo porabo.
Dolgoročne rezervacije po tej uredbi oblikuje podjetje tudi v
primeru, ko je na podlagi ocenitve vrednosti podjetja s strani pooblaščenih
ocenjevalcev ugotovilo, da so sredstva, izkazana v skladu s to metodologijo,
precenjena. Tako oblikovane dolgoročne rezervacije ne smejo presegati razlike
med osnovnim kapitalom, ugotovljenim v skladu z določili te metodologije in
nižjo vrednostjo podjetja, ocenjeno s strani pooblaščenih ocenjevalcev.
54. člen
Vrednost družbenega kapitala ugotovi podjetje tako, da od
osnovnega kapitala iz 51. člena te metodologije odšteje kapital že znanih
lastnikov in kapitalski delež za zavarovanje pravic bivših lastnikov in
njihovih dedičev v skladu s predpisi o denacionalizaciji oziroma zadrugah, če zahtevka
ni mogoče poravnati v naravi.
Kapitalski deleži že znanih lastnikov se v osnovnem kapitalu
podjetja določijo v skladu z deleži v nominiranem trajnem kapitalu podjetja po
zaključnem računu za leto 1992 in dodatno usklajenimi lastninskimi razmerji iz
5. člena te metodologije.
Kapitalski delež za zavarovanje pravic upravičencev iz
naslova denacionalizacije se določi na podlagi začasne odredbe iz 12. člena
zakona.
55. člen
Vrednost družbenega kapitala v delu podjetja (1. člen zakona
o spremembah in dopolnitvah Zakona o zadrugah, Uradni list RS, št. 7/93) se
ugotavlja na enak način, kot je predpisan s to metodologijo za podjetje kot
celoto.
56. člen
Izdelava otvoritvene bilance stanja v skladu s to
metodologijo je obvezna za vsa podjetja iz 3. člena zakona.
Na podlagi otvoritvene bilance stanja, izdelane v skladu s.
to metodologijo, uskladijo podjetja iz prvega odstavka tega člena računovodske
evidence z določbami Zakona o gospodarskih družbah najkasneje do 31. 12. 1993.
Kolikor do 31. 12. 1993 podjetje še ni pripravilo programa
lastninskega preoblikovanja, predloži otvoritveno bilanco stanja do 20. marca
1994 (prva inačica otvoritvene bilance stanja) iz prvega in drugega odstavka
tega člena Službi družbenega knjigovodstva.
57. člen
V okviru programa lastninskega preoblikovanja lahko podjetje
po opravljeni ocenitvi sredstev in obveznosti do njihovih virov v skladu s to
metodologijo izloči iz svojih sredstev:
-       
predvidena zmanjšanja sredstev zaradi prenosov poslovno nepotrebnih
sredstev večjih vrednosti na druge pravne osebe (stanovanja, objekti družbenega
standarda in ostala sredstva);
-       
predvidena zmanjšanja sredstev zaradi prenosov naložb in sredstev v
republikah bivše Jugoslavije na Sklad za sukcesijo;
-       
predvidena zmanjšana sredstva zaradi izločitve iz bilance in
vzpostavitve izvenbilančne evidence materialnih naložb v republikah nekdanje
Jugoslavije v višini knjigovodske vrednosti naložb (27. člen) na osnovi pogodbe
s Skladom Republike Slovenije za razvoj,
-       
predvidena zmanjšana sredstva zaradi izločitve iz bilance in
vzpostavitve izvenbilančne evidence dolgoročnih finančnih naložb v republikah
nekdanje Jugoslavije v višini bruto vrednosti naložb (prvi odstavek 29. člena)
na osnovi pogodbe s Skladom Republike Slovenije za razvoj,
-       
predvidena zmanjšana sredstva zaradi izločitve iz bilance in
vzpostavitve izvenbilančne evidence terjatev (dolgoročnih in kratkoročnih) iz
poslovanja v republikah nekdanje Jugoslavije ter terjatev do Iraka, Kube in
Ljudske -republike Angole v 100% višini bruto terjatev po zaključnem računu za
leto 1992 na osnovi pogodbe s Skladom Republike Slovenije za razvoj;
-       
predvidena zmanjšanja sredstev zaradi eventualne razdelitve podjetja in
brezplačnih prenosov.
Istočasno lahko vključi med svoja sredstva vsa predvidena
povečanja sredstev iz naslova spojitev in brezplačnih prenosov.
Vrednost teh sredstev in ustreznih obveznosti do njihovih
virov je enaka vrednosti iz ustrezne otvoritvene bilance stanja, izdelane v
skladu s to metodologijo.
Na tej osnovi se v skladu s 54. členom te metodologije
ugotovi nova višina družbenega kapitala v otvoritveni bilanci stanja (druga
inačica otvoritvene bilance stanja).
57.a člen
Podjetje sme vzpostaviti izvenbilančne evidence iz tretje,
četrte in pete alinee prvega odstavka 57. člena le na podlagi pogodbe,
sklenjene s Skladom Republike Slovenije za razvoj. 
S pogodbo iz prejšnjega odstavka podjetje in Sklad Republike
Slovenije za razvoj opredelita predvsem: 
-       
vzpostavitev potencialne obveznosti podjetja do Sklada, 
-       
instrumente zavarovanja za izpolnitev te potencialne obveznosti, 
-       
obveznost podjetja za vodenje izvenbilančnih evidenc in hranjenja
dokumentacije o tem premoženju, 
-       
obveznost podjetja za dostavo neodvisnih revizijskih poročil o stanju
tega premoženja Skladu, 
-       
način izpolnitve obveznosti podjetja do Sklada v primeru izterjave ali
drugačne vnovčitve terjatev in aktiviranja naložb, 
-       
možnost prenosa materialnih oziroma dolgoročnih finančnih naložb ter
terjatev v republikah nekdanje Jugoslavije na Sklad Republike Slovenije za
razvoj, 
-       
kriterije za določitev nadomestila za stroške izterjave, 
-       
roke in pogoje, pod katerimi je pogodba sklenjena. Sklad Republike
Slovenije za razvoj vodi zbirno evidenco premoženja podjetij v republikah bivše
Jugoslavije ter Iraku, Kubi in Ljudski republiki Angoli. 
Ob morebitnem vnovčenju terjatve ali aktiviranju naložbe, kar
najmanj enkrat letno kontrolira revizija, je podjetje zavezano za takojšnje
plačilo skladu. Kolikor takšen dogodek ne nastopi, se po preteku 5 let ugotovi
razloge za podaljšanje oziroma spremembo pogodbe ali pa se pogodba prekine, če
so podana objektivna dokazila, da premoženja ni mogoče aktivirati.
58. člen
Realizacijo prenosov iz prejšnjega člena preverja agencija ob
potrditvi programa lastninskega preoblikovanja.
V. SESTAVNI DELI KAPITALA V OTVORITVENI BILANCI STANJA
59. člen
V otvoritveni bilanci stanja lahko podjetje oblikuje tudi
rezervo iz naslednjih naslovov: 
-       
za razliko med osnovnim kapitalom po morebitnem oblikovanju dolgoročnih
rezervacij iz drugega odstavka 53. člena te metodologije in nižjo ocenjeno
vrednostjo podjetja; 
-       
zaradi zaokroževanja pri zamenjavi nominalne vrednosti delnic že
olastninjenega kapitala v obstoječih kapitalskih družbah, ki se lastninijo na
podlagi zakona; 
-       
zaradi oblikovanja prostih rezerv iz 59a. člena.
59a. člen
Podjetje, ki je predmet lastninskega preoblikovanja na
podlagi zakona, lahko v otvoritveni bilanci stanja oblikuje rezerve na podlagi
uredbe o načinu oblikovanja rezerv v okviru otvoritvene bilance stanja (Uradni
list RS, št. 40/93). Poleg teh rezerv lahko podjetje oblikuje rezerve še v
višini največ 20 % osnovnega kapitala, ugotovljenega z otvoritveno bilanco
stanja pred oblikovanjem rezerv.
59b. člen
Za znesek oblikovanih rezerv iz 59. člena te metodologije se
zmanjša osnovni kapital. Tako zmanjšani osnovni kapital je osnova za določitev
nominalne vrednosti delnic.
59c. člen
Prodajna cena delnice je enaka ali večja od razmerja med
vrednostjo podjetja, ocenjeno s strani pooblaščenega ocenjevalca, in številom
delnic. Kolikor podjetje ne razpolaga z ocenjeno vrednostjo, je prodajna cena
delnice enaka razmerju med kapitalom podjetja v otvoritveni bilanci stanja in
številom delnic. Kapital podjetja v otvoritveni bilanci stanja je osnovni
kapital, povečan za oblikovane rezerve.
60. člen
Otvoritveno bilanco stanja (prvo in morebitno drugo inačico
otvoritvene bilance stanja) po tej metodologiji, ki je osnova za lastninsko
preoblikovanje podjetja, predloži podjetje v okviru programa preoblikovanja
agenciji in Službi družbenega knjigovodstva.
61. člen
Za izdelavo otvoritvene bilance stanja v skladu s predpisano
metodologijo sta odgovorna direktor in vodja računovodstva.

Priloga
1/1: Bilančni obrazec otvoritvene bilance
Priloga
1/2: Opredelitev vsebine osnovnega kapitala v otvoritveni bilanci stanja
Priloga
2: Poročilo o izvršeni oceni zemljišča in nepremičnin za otvoritveno bilanco
Priloga
3: Pregledna karta, ki natančno opredeljuje razporeditev zemljišča v cone
Priloga
4: Tehnični opis tipičnih objektov
Priloga
5/1: Povprečni mesečni tečaj 100 DEM
Priloga
5/2: Verižni koeficienti revalorizacije za obdobje 1970 – 1988
Priloga
6: Cenik odstranjevanja odpadkov


Uredba o metodologiji za izdelavo otvoritvene
bilance stanja (Uradni list RS, št. 24/93) vsebuje naslednjo končno določbo:
»V. KONČNA DOLOČBA
62. člen
Ta uredba začne veljati petnajsti dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 62/93) vsebuje naslednjo končno določbo:
»6. člen
Ta uredba začne veljati naslednji dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 72/93) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 19/94) vsebuje naslednjo končno določbo:
»8. člen
Ta uredba začne veljati naslednji dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 32/94) vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 45/94) vsebuje naslednjo končno določbo:
»3. člen
Ta uredba začne veljati naslednji dan po objavi v Uradnem
listu Republike Slovenije.«.


Uredba o spremembah in dopolnitvah uredbe o
metodologiji za izdelavo otvoritvene bilance stanja (Uradni list RS, št. 5/95) vsebuje naslednjo končno določbo:
»7. člen
Ta uredba začne veljati naslednji dan po objavi v Uradnem
listu Republike Slovenije.«.