I. SPLOŠNI DOLOČBI
1. člen
(vsebina)
(1) Ta pravilnik določa
pogoje, postopek in merila za dodelitev službenih stanovanj v lasti Republike
Slovenije, ki jih upravlja Ministrstvo za obrambo (v nadaljnjem besedilu:
stanovanja), ureditev najemnega razmerja ter sestavo in pristojnosti
Stanovanjske komisije Ministrstva za obrambo (v nadaljnjem besedilu: komisija).
(2) Določbe tega pravilnika se smiselno uporabljajo tudi za
zamenjavo službenih stanovanj in dodeljevanje ali zamenjavo garaž v upravljanju
Ministrstva za obrambo (v nadaljnjem besedilu: ministrstvo).
2. člen
(upravičenci)
(1) Stanovanja se dodeljujejo pripadnikom stalne sestave
Slovenske vojske oziroma javnim uslužbencem ministrstva, ki delajo na delovnih
mestih, na katerih se opravlja vojaška služba.
(2) Minister za obrambo
(v nadaljnjem besedilu: minister) lahko določeno število stanovanj z odločbo
dodeli organom v sestavi in organizacijskim enotam ministrstva na njihov
obrazložen predlog, vendar le za izvajanje njihovih rednih dejavnosti.
(3) Ne glede na določbe
prvega in drugega odstavka tega člena se lahko zaradi kadrovskih potreb
stanovanja dodelijo kot službena stanovanja tudi drugim javnim uslužbencem
ministrstva v skladu z 9. in 16. členom
tega pravilnika.
(4) Za službena
stanovanja, ki jih ni mogoče dodeliti upravičencem iz prvega in drugega
odstavka tega člena in so trajno nezasedena, se lahko sklene najemna pogodba z
javnim uslužbencem, ki izpolnjuje pogoje za dodelitev stanovanja po
Stanovanjskem pravilniku, ki ureja dodelitev stanovanj, katerih upravljavec je
ministrstvo, pristojno za javno upravo, (v nadaljnjem besedilu: Stanovanjski
pravilnik), ali po Pravilniku o oddaji službenih stanovanj, samskih sob in
ležišč v samskih sobah Ministrstva za notranje zadeve za potrebe Policije v
skladu z 11. členom tega pravilnika.
(5) Za službena
stanovanja, za katera ni sklenjeno najemno razmerje v skladu s prejšnjim
odstavkom, se lahko sklene najemna pogodba z ožjim družinskim članom osebe, ki
je padla v vojaški agresiji na Republiko Slovenijo od 26. junija do 18. julija 1991 kot pripadnik Teritorialne obrambe
Republike Slovenije, v skladu z 12. členom
tega pravilnika.
II. POSTOPEK DODELITVE STANOVANJ
3. člen
(pristojnost)
Komisija dodeljuje stanovanja upravičencem iz prvega odstavka
prejšnjega člena na podlagi razpisa za dodelitev in zamenjavo stanovanj, ki ga
izvede organizacijska enota ministrstva, določena z aktom, ki ureja notranjo
organizacijo in sistemizacijo delovnih mest na ministrstvu (v nadaljnjem
besedilu: organizacijska enota).
4. člen
(razpis)
(1) Organizacijska
enota izvede razpis za dodelitev in zamenjavo stanovanj praviloma dvakrat na
leto.
(2) Razpis mora
vsebovati najmanj podatke o naslovu, številki, nadstropju, površini in vrsti
stanovanj, pogoje za dodelitev, listine, ki jih morajo predložiti prosilci,
navedbo, da se prijava vloži pri organizacijski enoti, ter rok za oddajo
prijav, ki ne sme biti krajši od 15 dni po objavi razpisa.
(3) Organizacijska
enota objavi razpis na interni spletni strani ministrstva in o njem pisno
obvesti vse organizacijske enote ter organe v sestavi ministrstva, ki o razpisu
obvestijo svoje javne uslužbence. O objavi razpisa se obvestijo tudi
reprezentativni sindikati na ministrstvu.
5. člen
(prijava na razpis)
Prosilci vložijo prijavo na razpis na obrazcu iz Priloge, ki
je sestavni del tega pravilnika, s priloženimi dokazili, ki so zahtevani v
obrazcu. Prosilcem ni treba prilagati dokazil, ki jih lahko organ pridobi iz
uradnih evidenc.
(2) Prosilci morajo
organizacijsko enoto takoj obvestiti o spremembah podatkov, ki so nastale v
času po vložitvi prijave iz prejšnjega odstavka do poteka roka za razpis.
(3) Če se je prosilec
po objavi razpisa za dodelitev službenih stanovanj preselil v kraj, ki je glede
na kraj, v katerem je bival ob prijavi na razpis, bolj oddaljen od kraja
njegove zaposlitve, se šteje kot kraj bivališča kraj, v katerem je bival na dan
objave razpisa, razen če teče proti njemu oziroma njegovim družinskim članom
postopek prisilne izselitve iz tega bivališča.
(4) Prosilci lahko
vložijo prijavo tudi v elektronski obliki na naslov glavna.pisarna@mors.si, če
imajo prosilci varen elektronski podpis s kvalificiranim potrdilom.
(5) Prosilec lahko v
prijavi navede želen vrstni red stanovanj, za katera se prijavlja.
6. člen
(odločanje o prijavi)
(1) Organizacijska enota v 15 dneh po poteku roka za oddajo
prijav na razpis preveri pravočasnost in popolnost prispelih prijav.
(2) Če je prijava
prosilca nepopolna ali nerazumljiva, ga organizacijska enota pisno pozove na
dopolnitev prijave z rokom za dopolnitev, ki ne sme biti daljši od osem dni od
prejema poziva. Če prosilec prijavo v roku ustrezno dopolni, se šteje, da je
bila prijava popolna in pravočasna.
(3) Prepozne prijave in
prijave, ki jih prosilci ne dopolnijo v roku iz prejšnjega odstavka ali jih
dopolnijo neustrezno, organizacijska enota s sklepom zavrže.
(4) Organizacijska
enota s sklepom zavrne prijave prosilcev, ki ne izpolnjujejo pogojev za
dodelitev stanovanja po tem pravilniku.
(5) Organizacijska
enota s sklepom zavrne prijave prosilcev, ki so pripravniki ali kandidati za
podčastnike oziroma častnike in imajo sklenjeno pogodbo o zaposlitvi pod
določenim pogojem, če ne izpolnjujejo pogoja, določenega s pogodbo.
(6) Organizacijska enota
s sklepom zavrne prijavo prosilca za dodelitev stanovanja:
-       
če je bil prosilec že najemnik službenega stanovanja in je bila najemna
pogodba odpovedana v zadnjih petih letih od dneva prejema prijave na razpis za
dodelitev stanovanja zaradi neplačevanja najemnine oziroma drugih z uporabo
stanovanja povezanih stroškov ali
-       
če najemnina in drugi z uporabo stanovanja povezani stroški iz
prejšnjega najemnega razmerja še niso v celoti poravnani.
(7) Organizacijska
enota s sklepom zavrne prijavo prosilca za zamenjavo stanovanja:
-       
če je v skladu s tem pravilnikom že najemnik glede na število družinskih
članov primernega službenega stanovanja v kraju zaposlitve, razen če zaprosi za
zamenjavo stanovanja, ki je večje glede na merila iz 19. člena tega pravilnika in če je to večje stanovanje na
razpisu ostalo nedodeljeno,
-       
če nima poravnanih vseh obveznosti iz dosedanjega najemnega razmerja
(najemnina, obratovalni stroški, dobavljena energija) ali
-       
če je bila v zadnjih petih letih proti prosilcu vložena tožba na odpoved
najemne pogodbe iz krivdnih razlogov, čeprav je bila zapadla obveznost po
vložitvi tožbe poravnana.
(8) Zoper sklep
organizacijske enote iz tega člena lahko prosilec pri organizacijski enoti
vloži pisno pritožbo v 15 dneh od prejema sklepa. O pritožbi odloči minister.
7. člen
(prednostni vrstni red in dodelitev)
(1) Komisija s sklepom
določi prednostni vrstni red in odloči o konkretnih dodelitvah stanovanj
prosilcem za dodelitev ter zamenjavo stanovanj. Pri pripravi prednostnega
vrstnega reda iz prejšnjega stavka se upoštevajo merila iz 22. in
23. člena tega pravilnika.
(2) Če po odločitvi
komisije o konkretnih dodelitvah in zamenjavah stanovanj iz razpisa še vedno
ostanejo nedodeljena stanovanja, se prosilcem lahko dodelijo stanovanja v
skladu s sedmim odstavkom 19. člena tega
pravilnika.
(3) Zoper sklep
komisije iz prvega odstavka tega člena lahko prosilec pri organizacijski enoti
vloži pritožbo v 15 dneh od prejema sklepa. O pritožbi odloči minister.
8. člen
(veljavnost prednostnega vrstnega reda)
(1) Prednostni vrstni
red, ki je podlaga za dodelitev stanovanj na razpisu, velja do objave
naslednjega razpisa.
(2) Če se prosilec
odpove dodeljenemu stanovanju, se to stanovanje dodeli naslednjemu upravičenemu
prosilcu na sprejetem prednostnem vrstnem redu.
9. člen
(objava poziva za nedodeljena stanovanja)
(1) Organizacijska
enota, potemko je sprejet prednostni vrstni red in je odločeno o konkretnih
dodelitvah stanovanj prosilcem v skladu s prvim odstavkom 7. člena tega pravilnika, objavi na internih
spletnih straneh ministrstva poziv za prijavo za dodelitev službenih stanovanj,
ki so ostala na razpisu nedodeljena, s seznamom stanovanj za dodelitev.
(2) Na poziv iz
prejšnjega odstavka se lahko prijavijo upravičenci iz prvega in tretjega
odstavka 2. člena tega pravilnika.
Prosilci iz tretjega odstavka 2. člena
tega pravilnika so se upravičeni prijaviti, če hkrati ne kandidirajo na razpis
za dodelitev stanovanja po Stanovanjskem pravilniku.
(3) Prosilci
posredujejo organizacijski enoti pisno prijavo v skladu s 5. členom tega pravilnika.
10. člen
(uporaba določb pravilnika glede postopka objave poziva za
nedodeljena stanovanja in glede najemnega razmerja pripadnikov stalne sestave
Slovenske vojske oziroma javnih uslužbencev ministrstva)
V postopku dodelitve stanovanj iz prejšnjega člena in glede
najemnega razmerja se za upravičence iz prvega odstavka 2. člena tega
pravilnika uporabljajo določbe IV. in V. poglavja tega pravilnika, za
upravičence iz tretjega odstavka 2. člena tega pravilnika pa se smiselno
uporabljajo določbe tega pravilnika, pri čemer se upoštevajo kadrovska merila
iz 22. člena tega pravilnika, ki so pogoj za zasedbo delovnega mesta,
razen določb, ki se nanašajo na:
1.     
postopek razpisa za dodelitev stanovanj, razen glede pristojnosti
komisije in organizacijske enote (3. člen);
2.     
izvedbo razpisa dvakrat na leto (prvi odstavek 4. člena);
3.     
način objave razpisa in obveščanja notranjih organizacijskih enot ter
sindikata (tretji odstavek 4. člena);
4.     
izjemno dodelitev večjega stanovanja (drugi odstavek 7. člena);
5.     
veljavnost prednostnega vrstnega reda do naslednjega razpisa (prvi
odstavek 8. člena);
6.     
ponudbo za dodelitev stanovanja upravičencem iz prvega odstavka 2. člena tega pravilnika zaradi prerazporeditve
(14. člen);
7.     
dodelitev drugega stanovanja začasno od šest mesecev do enega leta
zaradi službenih potreb (drugi odstavek 15. člena);
8.     
dodelitev stanovanja zaradi nastanka izjemnih okoliščin (17. člen);
9.     
kadrovska merila, ki se nanašajo le na vojaške poklice (1. in 2. točka
prvega odstavka ter drugi odstavek 22. člena);
10.  
drugo merilo, ki se nanaša na pogodbo, sklenjeno za določen čas (5.
točka 23. člena);
11.  
določitev višine najemnine (prvi odstavek 27. člena);
12.  
pravico do znižanja neprofitne najemnine zaradi preselitve v stanovanje,
ki ni oddaljeno več kot 20 kilometrov od kraja zaposlitve (drugi odstavek
27. člena);
13.  
pravico do znižane najemnine še eno leto ob prerazporeditvi v drugi
kraj, če se najemnik ne preseli v drugo službeno stanovanje, za katero bi lahko
uveljavljal znižano najemnino (tretji odstavek 27. člena);
14.  
pravice družinskih članov pripadnika, ki je izgubil življenje med
opravljanjem vojaške službe (30. člen);
15.  
pravico do sklenitve najemne pogodbe za nedoločen čas ob izgubi splošne
delovne zmožnosti pri opravljanju službenih nalog, zaradi bolezni ali poškodbe
brez svoje krivde (37. člen);
16.  
pravico do mirovanja obveznosti iz najemnega razmerja zaradi
razporeditve na opravljanje nalog v tujini ali na izobraževanje od šest mesecev
do enega leta (prvi odstavek 39. člena);
17.  
pravico do vrnitve stanovanja ob razporeditvi na opravljanje nalog v
tujini ali na izobraževanje, daljše od enega leta, s pravico do dodelitve
primernega stanovanja pred vrnitvijo (drugi odstavek 39. člena).
11. člen
(sklenitev najemne pogodbe z uslužbencem organa državne
uprave)
(1) Za službena
stanovanja, ki jih ni mogoče dodeliti upravičencem iz prvega in tretjega
odstavka 2. člena tega pravilnika in so
nezasedena, se lahko sklene najemna pogodba za tri leta z možnostjo podaljšanja
za največ tri leta z javnim uslužbencem, ki izpolnjuje pogoje za dodelitev stanovanja
po Stanovanjskem pravilniku ali Pravilniku o oddaji službenih stanovanj,
samskih sob in ležišč v samskih sobah Ministrstva za notranje zadeve za potrebe
Policije, pod pogojem, da Stanovanjska komisija Vlade Republike Slovenije ali
Policija nima na razpolago primernega stanovanja.
(2) Organizacijska
enota objavi poziv za dodelitev stanovanj na spletni strani ministrstva in
pisno obvesti Vlado Republike Slovenije (v nadaljnjem besedilu: vlada),
ministrstva ter druge organe državne uprave. V pozivu, ki se mu priloži obrazec
iz Priloge tega pravilnika, se določijo pogoji in merila za dodelitev
stanovanj, rok za oddajo vlog, ki ne sme biti krajši od 15 dni, in seznam
stanovanj.
(3) Prosilci iz prvega
odstavka tega člena morajo prijavi priložiti kopijo veljavne pogodbe o
zaposlitvi in potrdilo kadrovske službe delodajalca, v katerem so navedeni
dejanski naslov kraja zaposlitve, stopnja strokovne izobrazbe, podatki o skupni
delovni dobi in podatki o delovni dobi v organih državne uprave.
(4) Za prosilce iz
prvega odstavka tega člena ministrstvo od delodajalca pridobi potrdilo, da
izpolnjuje predpisane pogoje po Stanovanjskem pravilniku ali Pravilniku o
oddaji službenih stanovanj, samskih sob in ležišč v samskih sobah Ministrstva
za notranje zadeve za potrebe Policije, in potrdilo, da Stanovanjska komisija
Vlade Republike Slovenije ali Ministrstvo za notranje zadeve, Policija nima na
razpolago primernega stanovanja.
(5) Če imajo prosilci
enako število točk, ima prednost tisti, ki je dosegel več točk zaradi skupne
delovne dobe v državni upravi, če imajo prosilci še vedno enako število točk,
tisti, ki je dosegel več točk na podlagi strokovne izobrazbe, in če imajo
prosilci še vedno enako število točk, ima prednost tisti, ki ima največ skupne
delovne dobe.
(6) Za podaljšanje
najemne pogodbe iz prvega odstavka tega člena mora najemnik zaprositi najmanj
90 dni pred potekom najemnega razmerja in izpolnjevati pogoj, da je še vedno
zaposlen v enem izmed v prvem odstavku navedenem organu.
(7) Ob dodelitvi
stanovanja upravičencem iz prvega odstavka tega člena pravica do najema ni
prenosljiva.
12. člen
(sklenitev najemne pogodbe z družinskim članom osebe, ki je
padla v vojaški agresiji na Republiko Slovenijo)
(1) Za službena
stanovanja, za katera ni sklenjeno najemno razmerje z upravičenci iz prejšnjega
člena, se lahko sklene najemna pogodba za določen čas treh let z možnostjo
podaljšanja za največ tri leta z ožjim družinskim članom osebe, ki je padla v
vojaški agresiji na Republiko Slovenijo od 26. junija do 18. julija 1991 kot pripadnik Teritorialne obrambe
Republike Slovenije.
(2) Za ožjega
družinskega člana iz prejšnjega odstavka se štejejo zakonec ali oseba, s katero
je padli pripadnik Teritorialne obrambe Republike Slovenije živel v
zunajzakonski skupnosti, njegovi otroci in posvojenci.
(3) Organizacijska
enota objavi poziv za dodelitev stanovanj na spletni strani ministrstva. V
pozivu, ki se mu priloži obrazec iz Priloge tega pravilnika, se določita rok za
oddajo vlog, ki ne sme biti krajši od 15 dni in seznam stanovanj.
(4) Glede določitve
roka, v katerem se lahko predlaga podaljšanje najemne pogodbe, se uporablja
šesti odstavek prejšnjega člena, glede pravice do prenosa najema pa se
uporablja sedmi odstavek prejšnjega člena.
13. člen
(uporaba določil pravilnika za uslužbence organa državne
uprave)
V postopku dodelitve stanovanja in glede najemnega razmerja
se za upravičence iz prvega odstavka 11. in prvega odstavka 12. člena tega pravilnika uporabljajo določbe tega
pravilnika, ki se nanašajo na:
1.     
pristojnost komisije za dodelitev stanovanj in organizacijske enote za
objavo poziva (3. člen);
2.     
vsebino razpisa (drugi odstavek 4. člena);
3.     
obrazec prijave (5. člen);
4.     
postopke glede prijave (6. člen);
5.     
pristojnost komisije, da odloči o prednostnem vrstnem redu in konkretnih
dodelitvah stanovanj (prvi odstavek 7. člena);
6.     
pristojni organ za odločanje o pritožbi (tretji odstavek 7. člena);
7.     
dodelitev stanovanja naslednjemu upravičencu ob odpovedi, razen za
upravičence iz 12. člena tega pravilnika
(drugi odstavek 8. člena);
8.     
neupravičenost do dodelitve stanovanja, če je prosilec ali oseba, s
katero živi, lastnik ali solastnik stanovanja ali stanovanjske hiše v
oddaljenosti do 60 kilometrov od kraja zaposlitve (tretji odstavek
18. člena);
9.     
opredelitev primernega stanovanja (od prvega do petega odstavka
19. člena);
10.  
upoštevanje prosilca in družinskih članov pri določitvi primernega
stanovanja (šesti odstavek 19. člena);
11.  
definicijo ožjega družinskega člana, razen za upravičence iz 12. člena (20. člen);
12.  
upoštevanje še nerojenega otroka kot ožjega družinskega člana
(20. člen);
13.  
vrednotenje prijav, razen za upravičence iz 12. člena tega
pravilnika (prvi odstavek 21. člena);
14.  
kadrovska merila, razen za upravičence iz 12. člena tega pravilnika
(prvi odstavek 22. člena);
15.  
druga merila, razen za upravičence iz 12. člena,
pri čemer se za prosilce iz prvega odstavka 11. člena
tega pravilnika v 1. in 2. točki 23. člena
tega pravilnika namesto ministrstva upošteva organ državne uprave;
16.  
rok za podpis najemne pogodbe (24. člen);
17.  
zapisniški prevzem stanovanja (25. člen);
18.  
višino najemnine (peti odstavek 27. člena);
19.  
prenehanje najemnega razmerja s potekom časa (prvi odstavek
28. člena);
20.  
pravni položaj najemnika (40. člen);
21.  
zapisniško predajo stanovanja (prvi odstavek 41. člena);
22.  
izjemno podaljšanje roka predaje stanovanja (drugi in tretji odstavek
41. člena);
23.  
določitev uporabnine za stanovanje zaradi neizpraznitve (42. člen).
III. PONUDBA ZA DODELITEV STANOVANJ
14. člen
(dodelitev ob premestitvi)
(1) Ob premestitvi
enote ali poveljstva Slovenske vojske z najmanj 20 pripadniki v drugi kraj
zaposlitve lahko pristojna organizacijska enota Generalštaba Slovenske vojske
za kadrovske zadeve obvesti o premestitvi organizacijsko enoto, pristojno za
stanovanjske zadeve (v nadaljnjem besedilu: strokovna služba), in ji posreduje
seznam pripadnikov. Strokovna služba pripravi seznam razpoložljivih stanovanj v
skladu s prvim in drugim odstavkom 18. člena
tega pravilnika.
(2) Strokovna služba
posreduje pripadnikom iz prejšnjega odstavka, ki so najemniki službenih
stanovanj, seznam razpoložljivih stanovanj s pozivom, da se prijavijo za
dodelitev ali zamenjavo stanovanja v skladu s 5. členom
tega pravilnika v osmih dneh.
(3) Na podlagi prejetih
prijav organizacijska enota izvede postopek dodelitve v skladu z II. in IV.
poglavjem tega pravilnika. Glede pravic in obveznosti pripadnikov se v celoti
uporablja ta pravilnik.
IV. POGOJI IN MERILA ZA DODELITEV STANOVANJ
15. člen
(pravica do dodelitve)
(1) Prosilci so
upravičeni do dodelitve enega službenega stanovanja.
(2) Najemniku
stanovanja, ki je v skladu z zakonom, ki ureja obrambo, zaradi službenih potreb
začasno od šest mesecev do enega leta razporejen v kraj, bolj oddaljen od
njegovega dejanskega prebivališča, lahko komisija izjemoma ne glede na merila
po tem pravilniku dodeli dodatno stanovanje v skladu s prvim oziroma drugim
odstavkom 18. člena tega pravilnika za
čas trajanja te razporeditve v določeni organizacijski enoti.
16. člen
(dodelitev zaradi kadrovskih potreb)
(1) Minister ne glede
na merila iz tega pravilnika zaradi nujnih kadrovskih potreb dodeli primerno
stanovanje upravičencu iz prvega ali tretjega odstavka 2. člena tega pravilnika, če izpolnjuje pogoje za
dodelitev, in sicer do štiri leta. Minister upravičencem dodeli primerno
stanovanje na predlog predstojnika organa v sestavi ministrstva oziroma vodje
organizacijske enote ministrstva prve ravni odločanja, v njem pa obrazloži
nujne kadrovske potrebe.
(2) Po koncu obdobja iz
prejšnjega odstavka minister lahko odloči o podaljšanju najemnega razmerja
največ za tri leta, če najemnik izpolnjuje pogoje za dodelitev po prvem ali
tretjem odstavku 2. člena tega
pravilnika.
17. člen
(dodelitev zaradi izjemnih okoliščin)
(1) Komisija lahko
zaradi nastanka izjemnih okoliščin na podlagi vloge upravičenca iz prvega
odstavka 2. člena tega pravilnika
upravičencu dodeli primerno službeno stanovanje zunaj razpisa za dodelitev
službenega stanovanja ali že dodeljeno službeno stanovanje zamenja za primerno
razpoložljivo stanovanje. Pri dodelitvi se ne upošteva pogoj iz prvega do
tretjega odstavka 18. člena tega
pravilnika.
(2) Za izjemne
okoliščine se štejejo:
-       
naravne in druge nesreče (požar, eksplozija in podobno) ali
-       
izjemna osebna stanja (nasilje ali smrt v družini, težka bolezenska
stanja v družini, težke stanovanjske razmere, zaradi katerih je upravičenec v
stiski, in podobno).
(3) Komisija odloči o
dodelitvi stanovanja v primeru iz prve alineje prejšnjega odstavka takoj po
prejemu popolne vloge, v primeru iz druge alineje prejšnjega odstavka pa na
podlagi predhodnega mnenja pristojne službe Generalštaba Slovenske vojske za
upravljanje kadra in ugotovitve obstoja izjemnih okoliščin najpozneje v 30 dneh
od prejema popolne vloge.
(4) Stanovanje se
dodeli začasno za eno leto z možnostjo podaljšanja. Najemnik mora najemodajalcu
najpozneje v osmih dneh sporočiti spremembe okoliščin, zaradi katerih mu je
bilo dodeljeno stanovanje.
(5) Upravičenec do
dodelitve stanovanja lahko, če še vedno obstajajo izjemne okoliščine, zaradi
katerih mu je bilo stanovanje dodeljeno, ali njihove posledice, vloži prošnjo za
podaljšanje najemnega razmerja pred potekom najemnega razmerja.
(6) Komisija lahko na
podlagi prošnje iz prejšnjega odstavka odloči o podaljšanju najemnega razmerja,
če se je najemnik v letu, v katerem je vložil vlogo za podaljšanje najemnega
razmerja, prijavil na razpis za dodelitev službenega stanovanja ali na razpis
za pridobitev neprofitnega stanovanja, vendar vlogi ni bilo ugodeno.
(7) Če se upravičenec,
ki mu je bilo dodeljeno stanovanje zaradi izjemnih okoliščin, prijavi na razpis
za dodelitev službenega stanovanja in se mu na podlagi uvrstitve na prednostni
vrstni red dodeli stanovanje, se mu lahko dodeli stanovanje, ki mu je bilo
dodeljeno na podlagi tega člena, če so izpolnjeni pogoji za dodelitev iz tega
pravilnika.
(8) Dodelitev stanovanj
po tem členu je prednostna pred drugimi dodelitvami po tem pravilniku.
18. člen
(kraj dodelitve stanovanja)
(1) Stanovanja se
praviloma dodeljujejo v kraju zaposlitve upravičenca. Za kraj zaposlitve se ne
šteje kraj začasne razporeditve.
(2) Če za prosilca ni ustreznega
stanovanja v skladu s prejšnjim odstavkom, se mu dodeli stanovanje, ki je
najbliže kraju zaposlitve.
(3) Prosilec nima
pravice do dodelitve službenega stanovanja, če je prosilec ali ožji družinski
član, ki bo z njim živel v službenem stanovanju, lastnik ali najmanj
50-odstotni solastnik stanovanja ali stanovanjske hiše, ki je oddaljena do 60
kilometrov od kraja zaposlitve prosilca, razen če stanovanje ali stanovanjska
hiša ni primerna za bivanje.
(4) Garaže se
dodeljujejo na naslovu stanovanja, kjer prosilec prebiva, oziroma v neposredni
bližini.
19. člen
(površinski normativi)
(1) Za eno osebo se kot
primerno stanovanje šteje enosobno stanovanje oziroma garsonjera praviloma v
izmeri od 20 do 30 m2.
(2) Za dve osebi se kot
primerno stanovanje šteje dvosobno stanovanje oziroma enosobno stanovanje s
kabinetom praviloma v izmeri od 30 do 45 m2.
(3) Za tri osebe se kot
primerno stanovanje šteje dvosobno stanovanje s kabinetom oziroma dvosobno
stanovanje praviloma v izmeri od 45 do 55 m2.
(4) Za štiri osebe se
kot primerno stanovanje šteje trisobno stanovanje oziroma dvosobno stanovanje s
kabinetom praviloma v izmeri od 55 do 65 m2.
(5) Za pet ali več oseb
se kot primerno stanovanje šteje najmanj trisobno stanovanje praviloma v izmeri
več kot 65 m2.
(6) Pri določanju
primernega stanovanja se upoštevajo prosilec in ožji družinski člani, ki s
prosilcem živijo in bodo tudi uporabniki stanovanja.
(7) Ne glede na površinske normative iz tega člena lahko
komisija prosilcu ponudi stanovanje, ki presega normative iz tega člena, vendar
le pod pogojem, da je to stanovanje na razpisu ostalo nedodeljeno. Če prosilec
ne sprejme ponujenega stanovanja, ki presega normative iz tega člena, se ne
šteje, da gre za zavrnitev ponujenega stanovanja.
20. člen
(definicija ožjih družinskih članov)
Kot ožji družinski člani se po tem pravilniku, razen v
primeru iz prvega odstavka 12. člena tega
pravilnika, štejejo zakonec ali zunajzakonski partner (v nadaljnjem besedilu:
zakonec), otroci, posvojenci in pastorki (v nadaljnjem besedilu: otrok) ter
osebe, ki sta jih eden izmed njiju ali oba po zakonu dolžna preživljati. Za
družinskega člana se šteje tudi še nerojeni otrok, kar prosilec izkaže s
potrdilom zdravnika specialista o nosečnosti.
21. člen
(vrednotenje prijav)
(1) Pri vrednotenju
posameznih prijav in določitvi števila točk za dodelitev stanovanj se
upoštevajo merila iz 22. in 23. člena tega pravilnika. Pri vrednotenju in
določitvi števila točk za dodelitev garaž se upoštevajo merila iz 22. člena tega pravilnika in 1., 2. ter 5. točke
prvega odstavka 23. člena tega
pravilnika.
(2) Pri dodelitvi
stanovanja prosilcem z enakim številom točk ima prednost prosilec, ki zbere več
točk po merilih iz 22. člena tega pravilnika.
(3) Če imajo prosilci
še vedno enako število točk, ima prednost tisti, ki ima več let delovne dobe na
ministrstvu.
(4) Če imajo prosilci
še vedno enako število točk, ima prednost tisti, ki ima več let skupne delovne
dobe.
22. člen
(kadrovska merila)
(1) Po kadrovskih
merilih se prizna:

1.     
  pripadnikom, ki so imenovani na dolžnost s činom general,
  generalpolkovnik, generalmajor, brigadir, admiral, viceadmiral, kontraadmiral
  in kapitan, višjim vojaškim uslužbencem XV. razreda in civilnim osebam v
  Slovenski vojski s končano najmanj drugo stopnjo visokošolske izobrazbe
  oziroma izobrazbo, ki ustreza ravni izobrazbe, pridobljene po študijskih
  programih prve stopnje, v skladu z zakonom, ki ureja slovensko ogrodje
  klasifikacij (8. raven)

50 točk,


2.     
  pripadnikom, ki so imenovani na dolžnost s činom polkovnik,
  podpolkovnik, višji štabni praporščak, štabni praporščak, kapitan bojne ladje
  in kapitan fregate, višjim vojaškim uslužbencem XIV. in XIII. razreda ter
  civilnim osebam v Slovenski vojski s končano najmanj drugo stopnjo visokošolske
  izobrazbe oziroma izobrazbo, ki ustreza ravni izobrazbe, pridobljene po
  študijskih programih prve stopnje, v skladu z zakonom, ki ureja slovensko
  ogrodje klasifikacij (8. raven)

45 točk,


3.     
  pripadnikom, ki so imenovani na dolžnost s činom major, višji
  praporščak in kapitan korvete, višjim vojaškim uslužbencem XII. razreda,
  nižjim vojaškim uslužbencem VIII. razreda ter civilnim osebam v Slovenski
  vojski s prvo stopnjo visokošolske izobrazbe oziroma izobrazbo, ki ustreza
  ravni izobrazbe, pridobljene po študijskih programih prve stopnje, v skladu z
  zakonom, ki ureja slovensko ogrodje klasifikacij (7. raven)

40 točk,


4.     
  pripadnikom, ki so imenovani na dolžnost s činom stotnik, nadporočnik,
  praporščak, višji štabni vodnik, poročnik bojne ladje in poročnik fregate,
  višjim vojaškim uslužbencem XI. in X. razreda, nižjim vojaškim uslužbencem
  VII. in VI. razreda ter civilnim osebam v Slovenski vojski s prvo stopnjo
  visokošolske izobrazbe oziroma izobrazbo, ki ustreza ravni izobrazbe,
  pridobljene po študijskih programih prve stopnje, v skladu z zakonom, ki
  ureja slovensko ogrodje klasifikacij (7. raven)

35 točk,


5.     
  pripadnikom, ki so imenovani na dolžnost s činom poročnik, štabni
  vodnik in poročnik korvete, višjim vojaškim uslužbencem IX. razreda, nižjim
  vojaškim uslužbencem V. razreda ter civilnim osebam v Slovenski vojski z
  višjo strokovno ali višješolsko izobrazbo

30 točk,


6.     
  pripadnikom, ki so imenovani na dolžnost s činom višji vodnik, vodnik,
  naddesetnik in desetnik, nižjim vojaškim uslužbencem IV. in III. razreda ter
  civilnim osebam v Slovenski vojski s srednjo splošno ali srednjo strokovno
  izobrazbo

25 točk in


7.     
  pripadnikom, ki so imenovani na dolžnost s činom poddesetnik, vojakom,
  nižjim vojaškim uslužbencem II. in I. razreda ter civilnim osebam v Slovenski
  vojski s srednjo poklicno izobrazbo

20 točk.

(2) Generalštab Slovenske vojske na podlagi veljavnega
kadrovskega načrta Slovenske vojske letno predlaga ministru, da s sklepom
določi do 50 točk pripadnikom, ki opravljajo vojaško službo ali delo v
Slovenski vojski na deficitarnih formacijskih dolžnostih. Dodatne točke se
določijo za eno ali več formacijskih dolžnosti. Minister določi s sklepom
dodatne točke konec leta za razpise za naslednje leto.
23. člen
(druga merila)
Po drugih merilih se upravičencem prizna:

1.     
  če je ožji družinski član zaposlen na ministrstvu 

30 točk,


2.     
  za vsako dopolnjeno leto delovne dobe na ministrstvu 

1 točka,


3.     
  če je kraj zaposlitve oddaljen od njegovega prebivališča več kot 60
  kilometrov 

30 točk,


4.     
  če je kraj zaposlitve oddaljen od njegovega prebivališča več kot 100
  kilometrov 

40 točk,


5.     
  če ima prosilec trenutno veljavno pogodbo za določen čas 

30 točk in


6.     
  pri prijavi za zamenjavo službenega stanovanja zaradi povečanja
  števila družinskih članov se upravičencu prizna za vsakega družinskega člana
  oziroma uporabnika stanovanja, zaradi katerega službeno stanovanje ni
  primerno glede na merila iz 19. člena tega pravilnika

20 točk.

V. NAJEMNO RAZMERJE
24. člen
(najemna pogodba)
Po dokončnosti sklepa komisije o dodelitvi stanovanj
organizacijska enota pripravi najemno pogodbo, ki jo mora prosilec podpisati v
15 dneh po prejemu pisnega poziva za podpis najemne pogodbe.
25. člen
(prevzem stanovanja)
Prosilec mora zapisniško prevzeti dodeljeno stanovanje v 30
dneh od podpisa najemne pogodbe in vključno z uporabniki prijaviti
prebivališče, sicer mu pravica do najema preneha, razen ob opravičljivih
razlogih, kot so službena odsotnost, dopust, zdravstveni razlogi in podobno.
26. člen
(čas trajanja najemne pogodbe)
Najemna pogodba se sklene za čas zaposlitve prosilca na
ministrstvu, če ta pravilnik ne določa drugače.
27. člen
(najemnina)
(1) Najemnina za stanovanja, dodeljena upravičencem iz prvega
odstavka 2. člena tega pravilnika, je
neprofitna in znaša 80 odstotkov neprofitne najemnine, izračunane v skladu z
metodologijo za izračun neprofitne najemnine.
(2) Upravičenec iz
prejšnjega odstavka, ki se preseli v stanovanje, ki ni oddaljeno več kot 20
kilometrov od kraja opravljanja vojaške službe, ima pravico do znižane
neprofitne najemnine za službeno stanovanje v višini:
-       
40 odstotkov, če je bilo dotedanje bivališče oddaljeno od kraja
opravljanja vojaške službe do 60 kilometrov, vendar najmanj 20 kilometrov;
-       
50 odstotkov, če je bilo dotedanje bivališče oddaljeno od kraja
opravljanja vojaške službe od 60 do 100 kilometrov;
-       
60 odstotkov, če je bilo dotedanje bivališče oddaljeno od kraja
opravljanja vojaške službe več kot 100 kilometrov.
(3) Upravičenec iz
prejšnjega odstavka ima pravico do znižane najemnine še eno leto, če je zaradi
službenih potreb razporejen na opravljanje vojaške službe v drugi kraj in če se
ne preseli v drugo službeno stanovanje, za katero bi lahko uveljavil znižano
najemnino.
(4) Najemnina za
opremljena stanovanja, dodeljena na podlagi 16. člena
tega pravilnika, znaša 100 odstotkov neprofitne najemnine, izračunane v skladu
z veljavno metodologijo za izračun neprofitne najemnine.
(5) Najemnina za
stanovanja, ki jih uporabljajo upravičenci iz tretjega, četrtega in petega
odstavka 2. člena, 16. člena, če je stanovanje opremljeno, četrtega
odstavka 28., drugega odstavka 29., 30. in 31. ter prvega odstavka 38. člena tega pravilnika, znaša 100 odstotkov
neprofitne najemnine, izračunane v skladu z veljavno metodologijo za izračun
neprofitne najemnine.
(6) Ne glede na prvi,
četrti in peti odstavek tega člena se pri izračunu neprofitne najemnine za
službena stanovanja ne upošteva lokacijski faktor zemljiške parcele, na kateri
stoji stavba s službenim stanovanjem.
(7) Najemnina za
stanovanja, ki jih uporabljajo upravičenci iz prvega odstavka 29., 42. in 48. člena tega pravilnika, je tržna najemnina, ki
jo določi strokovna služba izkustveno na podlagi primerjave najema primerljivih
neopremljenih stanovanj na trgu.
28. člen
(prenehanje najemnega razmerja)
(1) Najemno razmerje
preneha s potekom časa, določenega v najemni pogodbi, oziroma ob prenehanju
zaposlitve najemnika na ministrstvu in v drugih primerih, določenih s
stanovanjskim zakonom ter najemno pogodbo.
(2) Ob prenehanju
najemnega razmerja zaradi neplačevanja najemnine oziroma drugih stroškov,
povezanih s stanovanjem, ki je posledica socialnega stanja dolžnika, glede na
okoliščine primera in če so poravnani vsi stroški, povezani z uporabo
stanovanja, komisija lahko odloči o sklenitvi nove najemne pogodbe za isto ali
manjše stanovanje le enkrat.
(3) Ob prenehanju
zaposlitve najemnika na ministrstvu, ob razvezi zakonske zveze oziroma
prenehanju zunajzakonske skupnosti lahko komisija odloči, da se za isto
stanovanje sklene najemna pogodba z uporabnikom, navedenim v najemni pogodbi,
če izpolnjuje pogoje za dodelitev stanovanja in zaseda primerno stanovanje v
skladu s tem pravilnikom. Pravica do najema ni prenosljiva.
(4) Če najemniku
preneha delovno razmerje na ministrstvu zaradi zaposlitve na vladi, v organu
državne uprave ali vladni službi, lahko komisija odloči o podaljšanju najemnega
razmerja za tri leta z možnostjo dodatnega podaljšanja za največ tri leta pod
pogojem, da je najemnik še vedno zaposlen v enem izmed navedenih organov.
29. člen
(posebni primeri nadaljevanja najemnega razmerja)
(1) Če najemniku
mirujejo pravice iz delovnega razmerja na ministrstvu, lahko komisija na
podlagi vloge najemnika in obrazložitve predstojnika organa v sestavi
ministrstva oziroma vodje organizacijske enote prve ravni odločanja, da je v
interesu ministrstva, da najemnik še naprej uporablja stanovanje, odloči, da
najemnik v času mirovanja pravic iz delovnega razmerja do vrnitve na delo na
ministrstvo še naprej uporablja službeno stanovanje, vendar največ pet let. Če
se najemnik po poteku mirovanja pravic ne vrne na delo na ministrstvo, mora
službeno stanovanje predati najemodajalcu v 30 dneh po poteku mirovanja pravic
iz delovnega razmerja.
(2) Če najemniku za
določen čas preneha delovno razmerje na ministrstvu zaradi začasne
prerazporeditve na vlado, v organ državne uprave ali vladno službo, lahko
komisija na podlagi vloge najemnika odloči, da najemnik še naprej uporablja
službeno stanovanje. Če se najemnik po poteku začasne prerazporeditve ne vrne
na delo na ministrstvo, mora službeno stanovanje predati najemodajalcu v 30 dneh
po poteku roka za vrnitev na delo na ministrstvo.
(3) Če najemnik iz
prvega ali drugega odstavka tega člena stanovanja ne izprazni in izroči
najemodajalcu v roku, določenem v prvem in drugem odstavku tega člena, mora po
poteku roka za vrnitev stanovanja plačevati uporabnino v skladu s sedmim
odstavkom 27. člena tega pravilnika.
30. člen
(pravica družinskih članov do stanovanja po smrti pripadnika
med opravljanjem vojaške službe)
(1) Z ožjim družinskim
članom pripadnika, ki je izgubil življenje med opravljanjem vojaške službe,
ministrstvo sklene najemno pogodbo za nedoločen čas za službeno stanovanje, ki
ga je uporabljal umrli pripadnik pred smrtjo, če je bil ožji družinski član
umrlega pripadnika naveden v najemni pogodbi kot uporabnik stanovanja. Pri tem
se ohranijo pravice in obveznosti iz najemnega razmerja z umrlim pripadnikom,
višina najemnine pa se določi v skladu s petim odstavkom 27. člena tega
pravilnika.
(2) Zakonec umrlega
pripadnika se lahko šteje kot prosilec za službeno stanovanje, če je imel umrli
pripadnik ob smrti vloženo prijavo na razpis za službeno stanovanje in bi bilo
dodeljeno službeno stanovanje zanj ter za njegove družinske člane, ki bi z njim
živeli, edino stanovanje.
(3) Zakoncu umrlega
pripadnika se lahko na podlagi odločitve ministra po predlogu načelnika
Generalštaba Slovenske vojske službeno stanovanje, ki ga je uporabljal umrli
pripadnik pred smrtjo, tudi proda, če obstaja ekonomski interes za prodajo iz
prvega odstavka 33. člena tega pravilnika
in je to stanovanje za zakonca edino stanovanje, kar izkaže z dokazilom ali
pooblastilom iz prvega odstavka 36. člena
tega pravilnika, ter so izpolnjeni pogoji za prodajo iz tretje in četrte
alineje 34. člena tega pravilnika.
31. člen
(pravica do stanovanja po upokojitvi)
(1) Komisija lahko na
prošnjo najemnika iz prvega odstavka 2. člena
tega pravilnika, ki se je upokojil neposredno z ministrstva in je praviloma
najemnik stanovanja najmanj pet let, odloči, da se najemna pogodba podaljša za
nedoločen čas, če zanj in za uporabnike stanovanja, s katerimi živi, to
stanovanje pomeni edino stanovanje.
(2) Komisija lahko na
prošnjo najemnika iz tretjega odstavka 2. člena
tega pravilnika, ki se je upokojil neposredno z ministrstva in je najemnik
najmanj deset let, izjemoma odloči, da se najemna pogodba podaljša za določen
čas do pet let z možnostjo podaljšanja, če zanj in za uporabnike stanovanja, s
katerimi živi, to stanovanje pomeni edino stanovanje.
(3) V primeru iz prvega
in drugega odstavka tega člena pravica do najema ni prenosljiva.
(4) Komisija lahko na
prošnjo najemnika iz prvega odstavka tega člena, ki izpolnjuje pogoje za
sklenitev najemne pogodbe za nedoločen čas, odloči o prodaji stanovanja
najemniku, če obstaja ekonomski interes za prodajo iz prvega odstavka
33. člena tega pravilnika in so izpolnjeni pogoji iz druge, tretje in
četrte alineje 34. člena tega pravilnika.
32. člen
(prodaja stanovanj)
(1) Zasedeno ali
nezasedeno službeno stanovanje se lahko na prošnjo upravičenca ali predlog
strokovne službe proda, če obstaja ekonomski interes za prodajo in so
izpolnjeni drugi pogoji, določeni s tem pravilnikom.
(2) Službenega
stanovanja ni mogoče prodati najemniku, ki mu je bilo službeno stanovanje
dodeljeno na podlagi prvega odstavka 16. ali 17. člena
tega pravilnika.
(3) Nezasedeno ali zasedeno
stanovanje, ki je bilo dodeljeno upravičencu iz tretjega odstavka 2. člena tega pravilnika, se proda na način in po
postopku, ki ga določajo predpisi, ki urejajo ravnanje s stvarnim premoženjem
države.
(4) Zasedeno službeno
stanovanje se upravičencu iz prvega odstavka 2. člena,
tretjega odstavka 30. in četrtega odstavka 31. člena
tega pravilnika proda po ocenjeni tržni vrednosti s sklenitvijo neposredne
pogodbe brez objave namere o sklenitvi neposredne pogodbe ter brez posredovanja
napovedi sklenitve pravnega posla ministrstvu, pristojnemu za stvarno
premoženje.
33. člen
(ekonomski interes za prodajo)
(1) Ekonomski interes
za prodajo zasedenega ali nezasedenega službenega stanovanja obstaja, če je
stanovanje starejše od 20 let in:
-       
zaradi reorganizacije službena stanovanja na določenem območju niso več
potrebna ali so potrebna le v manjšem obsegu,
-       
je službeno stanovanje ali stanovanjska stavba, v kateri je službeno
stanovanje, potrebna večje obnove ali
-       
upravlja ministrstvo v večstanovanjskem objektu največ dve službeni
stanovanji.
(2) Ne glede na
prejšnji odstavek se za upravičence iz prvega odstavka 2. člena tega pravilnika šteje, da obstaja
ekonomski interes za prodajo zasedenega službenega stanovanja, če je stanovanje
starejše od 20 let.
34. člen
(pogoji za prodajo)
Upravičencu iz prvega in tretjega odstavka 2. člena tega pravilnika se službeno stanovanje
lahko proda, če obstaja ekonomski interes iz prejšnjega člena in če so ob
sklenitvi prodajne pogodbe izpolnjeni naslednji pogoji:
-       
je upravičenec zaposlen na ministrstvu več kot deset let in je več kot
tri leta najemnik službenega stanovanja,
-       
službeno stanovanje upravičencu in družinskim članom, ki živijo z njim,
pomeni edino stanovanje,
-       
je upravičenec reden plačnik najemnine, obratovalnih stroškov službenega
stanovanja in nadomestila za uporabo stavbnega zemljišča oziroma drugih davščin
in
-       
pri upravičencu ne obstajajo krivdni razlogi za odpoved najemne pogodbe
oziroma upravičencu najemna pogodba za službeno stanovanje nikoli ni bila
odpovedana iz krivdnih razlogov.
35. člen
(definicija pogoja edino stanovanje)
(1) Službeno stanovanje
upravičencem iz prvega in tretjega odstavka 2. člena
tega pravilnika pomeni edino stanovanje, če upravičenec ter družinski člani, ki
živijo z njim v službenem stanovanju in so vpisani v najemno pogodbo kot
uporabniki, niso lastniki ali najmanj 50-odstotni solastniki stanovanja ali
stanovanjske hiše, ki je oddaljena do 60 kilometrov od kraja zaposlitve
upravičenca ter je primerna za bivanje upravičenca in ožjih družinskih članov,
ki z njim živijo v službenem stanovanju. Oddaljenost od kraja zaposlitve se
določi tako, kot se določi razdalja za izračun kilometrine pri povračilu
stroškov prevoza na delo in z njega.
(2) Službeno stanovanje
upravičencem iz drugega in tretjega odstavka 30., prvega in drugega odstavka
31., druge alineje prvega odstavka 34., prvega odstavka 37. in prvega odstavka
38. člena tega pravilnika pomeni edino
stanovanje, če upravičenec ter družinski člani, ki živijo z njim v službenem
stanovanju in so vpisani v najemno pogodbo kot uporabniki, niso lastniki ali
najmanj 50-odstotni solastniki stanovanja ali stanovanjske hiše, ki je v
Republiki Sloveniji ter je primerna za bivanje upravičenca in ožjih družinskih
članov, ki z njim živijo v službenem stanovanju.
(3) V primerih iz
prvega in drugega odstavka tega člena se praviloma šteje, da je stanovanje ali
stanovanjska hiša primerna za bivanje, če je zgrajena v skladu z minimalnimi
tehničnimi pogoji za graditev stanovanjskih stavb in stanovanj ter je zanjo v
skladu s predpisi o graditvi objektov izdano uporabno dovoljenje. Stanovanje
mora imeti ločen spalni in bivalni del, razen v garsonjeri, ter mora zadoščati
stanovanjskim potrebam upravičenca in ožjih družinskih članov, ki z njim živijo
v službenem stanovanju, glede na površinske normative iz 19. člena tega
pravilnika.
36. člen
(postopek odkupa)
(1) Upravičenec ob
vložitvi prošnje za odkup službenega stanovanja predloži ministrstvu dokazilo,
ki ne sme biti starejše od deset dni, da ni lastnik ali najmanj 50-odstotni
solastnik nepremičnine iz prejšnjega člena, ali pooblasti ministrstvo za
pridobitev teh dokazil iz uradnih evidenc.
(2) Na podlagi prošnje
upravičenca strokovna služba preveri, ali obstaja ekonomski interes za prodajo
stanovanja iz 33. člena tega pravilnika in ali so izpolnjeni pogoji za
prodajo iz 34. člena tega pravilnika.
(3) Če upravičenec
odstopi od nakupa, plača stroške cenitve in druge v zvezi s prodajo nastale
stroške, k čemur se zaveže z izjavo pred začetkom postopka prodaje.
37. člen
(najem ob izgubi delovne zmožnosti)
(1) Komisija lahko
odloči, da se najemna pogodba za nedoločen čas lahko sklene tudi s pripadnikom,
ki je neposredno pri opravljanju službenih nalog v zvezi z vojaško službo
oziroma kot posledico opravljanja takih nalog zaradi bolezni ali poškodbe brez
svoje krivde izgubil splošno delovno zmožnost, oziroma z ožjim družinskim
članom, ki je v najemni pogodbi naveden kot uporabnik, če to stanovanje
pripadniku oziroma ožjemu družinskemu članu pomeni edino stanovanje.
(2) V primeru iz prejšnjega
odstavka se pripadniku oziroma ožjemu družinskemu članu določi najemnina v
višini 50 odstotkov neprofitne najemnine za to stanovanje.
38. člen
(podaljšanje najema po smrti najemnika)
(1) Komisija lahko
odloči, da se po smrti najemnika z ožjim družinskim članom, ki je v najemni
pogodbi naveden kot uporabnik, sklene najemna pogodba za pet let z možnostjo
enkratnega podaljšanja za pet let, če mu to stanovanje pomeni edino stanovanje.
(2) Če uporabnik iz
tretjega odstavka 28. in prvega odstavka 31. člena
tega pravilnika zaseda stanovanje, ki mu v skladu s pravilnikom ne pripada, mu
lahko na njegovo pisno prošnjo komisija dodeli drugo primerno stanovanje, pri
čemer mora imeti uporabnik poravnane vse obveznosti glede uporabe dosedanjega
stanovanja.
39. člen
(najemno razmerje ob razporeditvi najemnika)
(1) Če je najemnik v okviru svojega delovnega mesta
razporejen na opravljanje nalog v tujini ali na izobraževanje od šest mesecev
do največ enega leta in prosi za mirovanje obveznosti iz najemnega razmerja, se
najemnik oprosti plačevanja najemnine za obdobje, za katero je sklenil pogodbo
o izobraževanju ali pogodbo o opravljanju nalog v tujini. Z najemnikom se
sklene dodatek k najemni pogodbi, v katerem se določi, da mora najemnik
stanovanje skupaj s seznamom premičnin v lasti najemnika s primopredajnim
zapisnikom začasno predati strokovni službi oziroma drugi pooblaščeni osebi, da
se najemnik za čas odsotnosti oprosti plačevanja najemnine in da najemodajalec
ne odgovarja za morebitno premoženjsko škodo, nastalo na premičnih stvareh
najemnika.
(2) Če je najemnik v
okviru svojega delovnega mesta razporejen na opravljanje nalog v tujini ali na
izobraževanje, ki je daljše od enega leta, in je službeno stanovanje vrnil
zaradi odhoda v tujino, lahko v enem mesecu pred vrnitvijo s priloženim ukazom
o prerazporeditvi zaprosi za dodelitev primernega stanovanja, ki mu ga dodeli
komisija zunaj razpisa, če izpolnjuje pogoje po tem pravilniku.
40. člen
(uporaba predpisov)
Za pravni položaj najemnika in uporabnike se uporabljajo
določbe najemne pogodbe, tega pravilnika ter stanovanjskega zakona.
41. člen
(dolžnosti najemnika)
(1) Najemnik mora v 30
dneh od prenehanja najemnega razmerja zapisniško vrniti stanovanje strokovni
službi oziroma drugi pooblaščeni osebi. Stanovanje mora biti ob izročitvi
izpraznjeno oseb in najemnikovih stvari, očiščeno ter v stanju, v kakršnem ga
je prevzel, pri čemer se upoštevajo spremembe, nastale pri normalni uporabi
stanovanja, sicer je odgovoren za povzročeno škodo.
(2) Če najemnik
stanovanja ne izprazni in uredi v skladu s prejšnjim odstavkom, se mu podaljša
rok za predajo za največ 15 dni za odpravo ugotovljenih pomanjkljivosti. V tem
času najemnik plačuje najemnino. Če v roku ne odpravi pomanjkljivosti,
ministrstvo prevzame stanovanje in ga uredi na najemnikove stroške.
(3) Izjemoma se rok,
določen v prvem odstavku tega člena, lahko podaljša do enega leta, če bi
izselitev občutno poslabšala socialno stanje najemnika.
42. člen
(uporabnina)
(1) Če najemnik
stanovanja ne izprazni oziroma izroči najemodajalcu v roku, določenem v drugem
odstavku prejšnjega člena, mora po poteku roka do vrnitve stanovanja strokovni
službi oziroma drugi pooblaščeni osebi plačevati uporabnino v skladu s sedmim
odstavkom 27. člena tega pravilnika.
(2) Če se najemniku podaljša
rok za izpraznitev in izročitev stanovanja v skladu s četrtim odstavkom
prejšnjega člena, mora do vrnitve stanovanja najemodajalcu plačevati uporabnino
v skladu s sedmim odstavkom 27. člena
tega pravilnika.
VI. KOMISIJA
43. člen
(sestava in izvajanje nalog komisije)
(1) Komisija ima pet
članov, in sicer predsednika komisije ter štiri člane, in njihove namestnike,
ki jih imenuje in razrešuje minister. Komisija izmed članov določi namestnika
predsednika.
(2) Mandat članov in
namestnikov članov komisije traja štiri leta.
(3) Za opravljanje
strokovno-tehničnih in administrativnih opravil za komisijo skrbi
organizacijska enota.
(4) Komisija ima
sekretarja, ki ga imenuje in razreši minister.
(5) Na sejo komisije se
vabijo reprezentativni sindikati ministrstva.
44. člen
(glasovanje)
(1) Na seji komisije
morajo biti navzoči predsednik oziroma njegov namestnik ter najmanj dva člana
oziroma njihovi namestniki.
(2) Komisija odloča z
večino glasov vseh članov oziroma njihovih namestnikov.
(3) Pri neodločenem
rezultatu glasovanja odloči glas predsednika komisije oziroma njegovega
namestnika, če predsednik ni navzoč na seji.
45. člen
(zapis odločitev)
O sejah komisije se vodi zapisnik, ki vsebuje vse sprejete
sklepe.
VII. EVIDENCA STANOVANJ IN NAJEMNIKOV
46. člen
(evidenca stanovanj in dolžnost posredovanja podatkov)
(1) Evidenco stanovanj
in najemnikov vodi organizacijska enota ministrstva, pristojna v skladu z
aktom, ki ureja notranjo organizacijo in sistemizacijo delovnih mest v
ministrstvu.
(2) Na zahtevo
organizacijske enote ali komisije morajo organi v sestavi in organizacijske
enote ministrstva v postopku dodeljevanja stanovanj dajati podatke, o katerih
vodijo uradno evidenco in so potrebni za odločanje.
VIII. ZAMENJAVA STANOVANJ V POSEBNIH PRIMERIH
47. člen
(zamenjava stanovanj)
(1) Komisija lahko
zaradi osebnih oziroma socialnih okoliščin in če je na razpolago nezasedeno
stanovanje, odloči o zamenjavi službenega stanovanja za drugo primerno ali
manjše stanovanje, ki je najbliže kraju zaposlitve. Kot osebna okoliščina se
šteje zlasti zmanjšanje števila družinskih članov, kot socialne okoliščine pa
zlasti invalidnost, težja bolezen ali finančno stanje.
(2) Komisija lahko na
prošnjo najemnika, ki že zaseda stanovanje na podlagi najemne pogodbe za
nedoločen čas, oziroma najemnika, ki mu je bilo dodeljeno stanovanje za čas
zaposlitve v skladu z dosedanjimi pravilniki o službenih stanovanjih
ministrstva, izjemoma odloči o zamenjavi stanovanja za manjše stanovanje.
(3) Stanovanje iz
prvega in drugega odstavka tega člena se dodeli, če je zamenjava v interesu
ministrstva ob upoštevanju časa trajanja najemnega razmerja in če to stanovanje
pomeni najemniku in družinskim članom, ki z njim živijo v stanovanju in so
vpisani v najemno pogodbo kot uporabniki, edino stanovanje ter ob pogoju, da
ima najemnik poravnane vse obveznosti iz dosedanjega najemnega razmerja.
(4) Komisija lahko
dovoli medsebojno zamenjavo dveh stanovanj najemnikoma, če se z zamenjavo
preselita bliže kraju zaposlitve ali če zamenjata stanovanji v kraju zaposlitve,
če gre za zamenjavo za primerno stanovanje, če najemnikoma in družinskim
članom, ki z njima živijo v stanovanju in so vpisani v najemno pogodbo kot
uporabniki, to stanovanje pomeni edino stanovanje in če imata najemnika
poravnane vse obveznosti iz dosedanjega najemnega razmerja.
48. člen
(oddaja nezasedenih stanovanj po predpisih o stvarnem
premoženju države)
Službena stanovanja, za katera ni sklenjena najemna pogodba
po izvedenih postopkih dodelitve ali sklenitve najemne pogodbe v skladu s tem
pravilnikom, se lahko oddajo v skladu s predpisi, ki urejajo oddajo državnega
stvarnega premoženja v najem.

Priloga:
Prijava na razpis za službeno stanovanje oziroma garažo

Pravilnik o službenih stanovanjih Ministrstva
za obrambo (Uradni list RS, št 54/23) vsebuje naslednji končni določbi:
»IX. KONČNI DOLOČBI
49. člen
(prenehanje veljavnosti
internega pravnega akta)
Z dnem uveljavitve tega pravilnika preneha veljati Pravilnik
o službenih stanovanjih Ministrstva za obrambo (MO; št. 0070-47/2012-11
z dne 28. 1. 2013, št. 007-117/2016-25 z dne 9. 1. 2018 in št. 0070-26/2018-49
z dne 16. 10. 2019).
50. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o službenih
stanovanjih Ministrstva za obrambo (Uradni list RS, št. 71/23) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po objavi v Uradnem
listu Republike Slovenije.«.