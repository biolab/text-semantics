I. SPLOŠNE DOLOČBE
1. člen
(1) S to uredbo se določa hišni red azilnega doma in
njegovih izpostav (v nadaljnjem besedilu: hišni red).
(2) S hišnim redom se določa organizacija bivanja oseb,
ki so skladno z določbami zakona, ki ureja mednarodno zaščito, nastanjene v
azilnem domu in njegovih izpostavah (v nadaljnjem besedilu: nastanjene osebe).
Hišni red velja tudi za obiskovalce nastanjenih oseb.
2. člen
Osebe, zadolžene za nadzor in izvajanje hišnega reda (v
nadaljnjem besedilu: pristojne osebe), so vsi uslužbenci urada Vlade Republike
Slovenije, pristojnega za oskrbo migrantov (v nadaljnjem besedilu: urad),
služba varovanja in policija.
3. člen
(1) Služba varovanja izvaja svoje naloge skladno s
predpisi, ki urejajo zasebno varovanje, policija pa skladno s pooblastili, določenimi
v zakonu, ki ureja naloge in pooblastila policije, pri čemer upoštevata določbe
hišnega reda ter načrt varovanja območja urada.
(2) Naloge službe varovanja so:
-       
varovanje ljudi in premoženja na območju urada;
-       
nadziranje, evidentiranje in ugotavljanje upravičenosti vstopanja in
izstopanja v območje urada;
-       
skladno z zakonskimi pooblastili površinsko pregledovanje vrhnjih
oblačil in prtljage;
-       
nadziranje in varovanje na območju urada s pomočjo tehničnih sredstev in
z obhodi;
-       
ukrepanje v skladu z zakonskimi pooblastili v primeru ogroženosti oseb,
ki so na območju urada;
-       
izvajanje ukrepov za varstvo pred požarom, ki so določeni s požarnim
redom;
-       
izvajanje zaščitnih in evakuacijskih ukrepov;
-       
izvajanje ukrepov za zagotavljanje javnega reda in miru v skladu s
predpisi, ki urejajo to področje;
-       
vodenje seznama dnevne prisotnosti nastanjenih oseb;
-       
druge naloge, ki jih določi direktor urada in so opredeljene s pogodbo o
izvajanju službe varovanja in hišnim redom.
4. člen
Nastanjene osebe morajo poleg določb hišnega reda spoštovati tudi
navodila in ukrepe pristojnih oseb, ki so potrebni za organizacijo, izvajanje
in vzdrževanje hišnega reda.
5. člen
Pristojne osebe enkrat dnevno preverjajo prisotnost
nastanjenih oseb. Urad vodi seznam prisotnosti nastanjenih oseb.
6. člen
(1) Dejavnosti nastanjenih oseb v azilnem domu oziroma njegovih
izpostavah (v nadaljnjem besedilu: azilni dom) potekajo od 7.30 do 21.30. Med
22.00 in 6.00 je nočni mir in počitek. V tem času niso dovoljene dejavnosti, ki
motijo nočni mir in počitek.
(2) Vsebinski in časovni razpored dejavnosti nastanjenih
oseb ter razdelitve obrokov prehrane določa direktor urada in je objavljen na
oglasni deski azilnega doma.
II. VSTOP IN IZHOD IZ AZILNEGA DOMA
7. člen
(1) Vstop nastanjenih oseb v azilni dom in izhod iz
njega sta dovoljena z izkaznico prosilca za mednarodno zaščito (v nadaljnjem
besedilu: izkaznica), in sicer od ponedeljka do četrtka od 6.00 do 23.00 ter ob
petkih, sobotah, nedeljah in praznikih do 6.00 naslednjega dne, v primeru
mladoletnikov brez spremstva pa od ponedeljka do petka od 6.00 do 21.00 ter ob
sobotah, nedeljah in praznikih do 23.00.
(2) Če nastanjena oseba zavrne pregled varnostnika, se
mu vstop v azilni dom in izhod iz njega ne dovoli.
(3) Nastanjena oseba ob izhodu receptorju izroči ključe
svoje sobe in prevzame svojo izkaznico, ob vstopu pa izkaznico vrne in prevzame
ključ.
8. člen
(1) Vstop v območje azilnega doma in izhod iz njega
izven ur, določenih v prvem odstavku prejšnjega člena, je mogoč z dovolilnico,
ki jo lahko na predlog pristojnega socialnega delavca azilnega doma za največ
sedem dni izda direktor urada. Dovolilnica mladoletniku brez spremstva se izda
samo s pisnim soglasjem zakonitega zastopnika.
(2) Obrazec dovolilnice je določen v prilogi 1, ki je
sestavni del te uredbe.
(3) Dovolilnica za vstop in izhod se lahko izda v
naslednjih primerih:
-       
če je nastanjena oseba zaposlena v skladu s 87. členom zakona in narava
dela zahteva odsotnost izven ur, določenih v prejšnjem členu;
-       
iz drugih opravičljivih razlogov, ki se ne nanašajo na prenočitev izven
azilnega doma.
(4) Prošnjo za izdajo dovolilnice sprejme pristojni
socialni delavec azilnega doma v času uradnih ur.
(5) Nastanjene osebe morajo pred izdajo dovolilnice
socialnemu delavcu azilnega doma posredovati podatke o naslovu, kjer se bodo
zadrževale, in telefonsko številko, kjer bodo ves čas odsotnosti dosegljive.
Prav tako morajo predložiti dokazila, ki upravičujejo izdajo dovolilnice iz
tega člena. Pristojni socialni delavec azilnega doma pred pripravo predloga za
izdajo dovolilnice navedene podatke tudi preveri.
(6) Kopijo dovolilnice prejme služba varovanja. Urad
vodi seznam izdanih dovolilnic.
III. GIBANJE V AZILNEM DOMU IN OBISKI
9. člen
(1) Nastanjenim osebam ni dovoljeno vstopati v prostore
uprave, prostore, ki so označeni kot upravno območje, ter prostore, ki so posebej
označeni z oznako prepovedi vstopa iz priloge 2, ki je sestavni del te uredbe.
(2) Nastanjene osebe lahko prehajajo v nastanitvene
oddelke, kamor niso nastanjene, le v primeru izvajanja določenih prostočasnih
dejavnosti in obiska socialnega delavca azilnega doma. Prehajanje v druge
nastanitvene oddelke je nastanjenim osebam izjemoma dovoljeno tudi z izrecnim
dovoljenjem socialnega delavca azilnega doma.
10. člen
(1) Obiski nastanjenih oseb so dovoljeni vsak delovnik
od 13.00 do 20.00, v soboto, nedeljo in ob praznikih pa od 10.00 do 20.00.
Nastanjene osebe praviloma sprejemajo svoje obiskovalce v večnamenskem
prostoru, izjemoma pa tudi v svoji sobi. Obisk je dovoljen le s predhodno
izdano dovolilnico za obisk, ki jo izda pristojni socialni delavec azilnega
doma. Obrazec dovolilnice za obisk je določen v prilogi 3, ki je sestavni
del te uredbe.
(2) Obiskovalci ne smejo ostati v azilnem domu izven
dovoljenega časa.
11. člen
(1) Obiskovalci nastanjene osebe morajo na recepciji
predložiti svoj identifikacijski dokument. Obiskovalca se vpiše v seznam
obiskovalcev in se mu dodeli identifikacijska kartica obiskovalca prosilca.
Obiskovalci morajo identifikacijske kartice obiskovalca prosilca nositi na
vidnem mestu in se v primeru izdanega dovoljenja za obisk v večnamenskem
prostoru oziroma nastanitveni sobi gibati v objektu samo v spremstvu nastanjene
osebe.
(2) Oblika identifikacijske kartice obiskovalca prosilca
je določena v prilogi 4, ki je sestavni del te uredbe.
IV. BIVANJE V AZILNEM DOMU
12. člen
(1) Nastanjeni osebi socialni delavec azilnega doma
dodeli sobo, ki je nastanjena oseba ne sme samovoljno zamenjati z drugo sobo
niti odstraniti ali predelati opreme v njej. Nastanjena oseba mora v sobo
sprejeti sostanovalce, če tako odredi pristojni socialni delavec azilnega doma.
(2) Pristojne osebe imajo skupaj s službo varovanja
pravico in dolžnost vstopiti v nastanitvene sobe zaradi opravljanja svojih
nalog. Vstopajo praviloma v prisotnosti nastanjenih oseb, ob izrednih dogodkih,
kršitvah hišnega reda, pri vzdrževanju objektov in prostorov pa lahko tudi med
odsotnostjo nastanjenih oseb.
(3) Ob dodelitvi sobe socialni delavec azilnega doma
seznani nastanjeno osebo s hišnim in požarnim redom ter mu izroči izvlečke
hišnega in požarnega reda v njej razumljivem jeziku, kar nastanjena oseba
potrdi s podpisom izjave iz priloge 5, ki je sestavni del te uredbe.
(4) Uporaba sob, skupnih prostorov in zunanjih površin
je dovoljena skladno z njihovim namenom. V primeru izjemnih okoliščin se lahko
spremeni kategorizacija nastanitvenih oddelkov.
(5) Uporaba skupne opreme se določi s posebnim
razporedom, ki ga določi pristojni socialni delavec azilnega doma.
13. člen
Nastanjene osebe morajo v azilnem domu:
-       
upoštevati urnik obrokov hrane in dejavnosti;
-       
skrbeti za osebno higieno in higieno oblačil;
-       
dnevno čistiti svoje sobe, jih vsaj enkrat tedensko temeljito pospraviti
in omogočiti kontrolo čistoče;
-       
vzdrževati čistočo skupnih prostorov in sanitarij;
-       
sporočiti poškodovanje skupnih prostorov in opreme pristojnemu
socialnemu delavcu azilnega doma;
-       
dopustiti in izvajati potrebne sanitarno-dezinfekcijske ukrepe;
-       
v primeru suma oziroma nalezljive bolezni o tem obvestiti socialnega
delavca azilnega doma;
-       
varovati premoženje azilnega doma pred okvarami in poškodbami;
-       
varčno uporabljati vodo in elektriko;
-       
ob vstopu v azilni dom na zahtevo službe varovanja pokazati vsebino
prtljage in omogočiti površinski pregled;
-       
ob zapustitvi azilnega doma očistiti sobo, vrniti ključe, prejeto
posteljnino, brisače in druge predmete socialnemu delavcu azilnega doma;
-       
o izgubi izkaznice nemudoma obvestiti socialnega delavca azilnega doma,
ki nastanjeno osebo napoti na uslužbenca ministrstva, pristojnega za notranje
zadeve, ki je pristojen za operativne zadeve;
-       
skrbeti za podaljšanje veljavnosti izkaznice;
-       
sušiti perilo in oblačila na za to določenih sušilnih mestih;
-       
ravnati se po določbah požarnega reda;
-       
shranjevati kolesa v kolesarnici;
-       
v skladu z veljavno zakonodajo ločevati odpadke;
-       
imeti spoštljiv odnos do pristojnih in drugih oseb;
-       
upoštevati navodila in odredbe pristojnih oseb.
14. člen
Nastanjene osebe same skrbijo za svojo lastnino. Denar in
vrednostne predmete lahko izročijo uslužbencu, pristojnemu za finančne zadeve.
V tem primeru se nastanjeni osebi izda potrdilo iz priloge 6, ki je sestavni
del te uredbe.
15. člen
S predmeti, ki so jih nastanjene osebe zapustile po izselitvi
iz azilnega doma, se ravna v skladu s predpisi, ki urejajo ravnanje z najdenimi
predmeti.
16. člen
Starši oziroma skrbniki morajo skrbeti, da se otroci ne
gibljejo brez nadzora. Predšolski otroci lahko v jedilnico vstopajo samo v
spremstvu staršev oziroma skrbnikov.
17. člen
Zaradi zagotavljanja varnosti in reda je v prostorih azilnega
doma prepovedano:
-       
izražanje rasne, verske, nacionalne, spolne, politične nestrpnosti ali
druge nestrpnosti v kakršnikoli obliki;
-       
imeti žaljiv ali nasilen odnos do sostanovalcev, zaposlenih in
obiskovalcev;
-       
posedovanje ali uporaba orožja ali eksplozivnih snovi;
-       
vlamljanje v prostore azilnega doma;
-       
odtujevanje predmetov;
-       
namerno uničevanje prostorov in opreme azilnega doma;
-       
omogočanje bivanja drugim osebam;
-       
neupoštevanje navodil in odredb pristojnih oseb;
-       
vnašanje ali uživanje prepovedanih drog;
-       
vnašanje ali uživanje alkoholnih pijač;
-       
igranje iger za denar;
-       
oviranje kontrole prisotnosti (v tem času ključ od sobe ne sme biti v
ključavnici);
-       
neupoštevanje časa prihoda in odhoda iz azilnega doma;
-       
zanemarjanje sobe;
-       
kajenje, razen v nastanitvenih sobah, v katerih so nastanjeni samo
kadilci;
-       
kuhanje v sobah;
-       
vnašanje in vodenje živali;
-       
vnašanje grelnih aparatov, pohištva, električnih aparatov, preprog in
druge opreme, razen v izjemnih primerih, s soglasjem socialnega delavca;
avdio-video naprave, računalnik in tehnični pripomočki za osebno higieno so
dovoljeni;
-       
vnašanje oporečnih živil;
-       
odnašanje hrane, jedilnega pribora in posode iz jedilnice in čajnih
kuhinj (hrana iz jedilnice se lahko odnaša v izjemnih primerih, ki so odobreni
iz zdravstvenih razlogov, potrdilo o tem prejmeta kuhinja in služba varovanja;
otroci do 14. leta starosti oziroma njihovi zakoniti zastopniki lahko iz
jedilnice odnašajo otroško malico);
-       
namerno pisanje ter namestitev samolepilnih nalepk ali plakatov po
stenah in opremi;
-       
sprejemanje obiskov brez dovolilnice iz 10. člena te uredbe;
-       
neupravičeno gibanje izven nastanitvenega oddelka azilnega doma;
-       
samovoljna zamenjava ključavnice;
-       
kršenje nočnega miru in počitka.
18. člen
Če nastanjena oseba vnese ali poskuša vnesti v azilni dom
alkoholno pijačo, jo proti potrdilu začasno odvzame služba varovanja ter jo
shrani v varno omaro azilnega doma. Začasno odvzeta alkoholna pijača se
nastanjeni osebi na njeno zahtevo vrne ob izhodu iz azilnega doma, vendar ne
prej kot v 12 urah od začasnega odvzema. Obrazec potrdila je določen v prilogi
7, ki je sestavni del te uredbe.
19. člen
Nastanjene osebe lahko religiozne dejavnosti izvajajo na
način, ki ne moti drugih nastanjenih oseb oziroma njihove okolice.
20. člen
Besedilo te uredbe se izobesi na oglasni deski azilnega doma,
in sicer v slovenskem, angleškem, francoskem, bosanskem, srbskem, ruskem,
albanskem, turškem, paštu, kurdskem in farsi jeziku ter po potrebi v drugih,
nastanjenim osebam razumljivih jezikih.
V. KONČNI DOLOČBI
21. člen
Z dnem uveljavitve te uredbe se preneha uporabljati Pravilnik
o hišnem redu Azilnega doma (Uradni list RS, št. 62/11 in 22/16 – ZMZ-1).
22. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00717-4/2017
Ljubljana, dne 11. maja 2017
EVA 2016-1711-0016
Vlada Republike Slovenije
dr. Miroslav Cerar l.r.
Predsednik

Priloga 1:
Dovolilnica za vstop in izhod izven delovnega časa
Priloga 2: Oznaka
prepovedi vstopa
Priloga 3:
Dovolilnica za obisk
Priloga 4:
Identifikacijska kartica
Priloga 5: Izjava o
seznanitvi z določbami hišnega reda in požarnega reda
Priloga 6: Potrdilo
o prevzemu
Priloga 7: Potrdilo
o začasnem odvzemu
 