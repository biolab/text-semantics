1. člen
(1) Zaradi izjemnih kulturnih vrednot, ki imajo za Republiko
Slovenijo poseben pomen, z namenom, da se ohrani arheološka dediščina
Vodnikovega trga v Ljubljani kot nenadomestljiv del arheološke in naselbinske
dediščine Ljubljane in zaradi neposredne nevarnosti, da bodo te vrednote
uničene, se enota kulturne dediščine Ljubljana – Arheološko najdišče Vodnikov
trg (EŠD 29702) začasno razglasi za kulturni spomenik državnega pomena. 
(2) Začasna razglasitev za kulturni spomenik državnega pomena
velja do uveljavitve akta o stalni razglasitvi za kulturni spomenik, vendar
najdlje 12 mesecev. 
(3) Veljavnost začasne razglasitve se lahko podaljša v skladu
z drugim odstavkom 21. člena Zakona o varstvu kulturne dediščine (Uradni list
RS, št. 16/08, 123/08 in 30/11 – odl. US; v nadaljnjem besedilu: zakon).
2. člen
(1) Kulturni spomenik (v nadaljnjem besedilu: spomenik)
obsega parcele št. *309, *310, *311/1, *311/2, *314/1, *314/2, *366, 153/31,
153/34, 153/36, 153/38, 153/44, vse k. o. 1728 – Ljubljana mesto in parcele:
240/10, 240/11, 240/4, 240/9, vse k. o. Poljansko predmestje. 
(2) Meja spomenika je določena na digitalnem katastrskem
načrtu (uveljavljen 20. decembra 2002, Uradni list RS, št. 5/03), datoteka z dne 28. oktobra 2011, izvorno merilo 1:1000)
in vrisana na temeljnem topografskem načrtu v merilu 1:5000. 
(3) Izvirnika načrtov iz prejšnjega odstavka hranita
ministrstvo, pristojno za kulturno dediščino in Zavod za varstvo kulturne
dediščine Slovenije.
3. člen
(1) Vrednote, ki utemeljujejo začasno razglasitev enote
dediščine Ljubljana – Vodnikov trg za spomenik državnega pomena, so: 
-       
kot celota je arheološko najdišče pomemben vir za razumevanje zgodovine
Ljubljane in Slovenije in dokaz povezanosti preteklih obdobij s sedanjo kulturo
in prostorom, 
-       
kot celota ima arheološko najdišče velik potencial za nazorno
predstavitev zgodovine poselitve in razvoja Ljubljane kot glavnega mesta
Slovenije. 
(2) Varovane sestavine spomenika so arheološke ostaline
Vodnikovega trga in njegovega obrobja, to je vse stvari, strukture in vsakršni
sledovi človekovega delovanja na površju in v zemlji, ki so starejši od 100
let.
4. člen
(1) Za spomenik velja varstveni režim, ki določa: 
-       
ni dovoljeno posegati v prostor na način, ki utegne poškodovati varovane
elemente spomenika, na primer odkopavati in zasipavati teren, graditi novo
podzemno infrastrukturo, razen izjemoma zaradi posegov, ki so nujni za
ohranjanje spomenika, 
-       
ni dovoljeno graditi kletnih etaž in podzemnih objektov, ki posegajo v
varovane elemente, 
-       
ni dovoljeno postavljati trajnih ali začasnih objektov, oglasnih oznak,
tabel in znamenj, razen tistih, ki so namenjeni varnosti, usmerjanju in
obveščanju o kulturni dediščini, 
-       
ni dovoljeno izvajati rabe prostora, ki škoduje varovanim elementom. 
(2) Ob morebitni okrnitvi spomenika ali varovanih elementov
je treba zagotoviti povrnitev v prvotno stanje na stroške povzročitelja. 
(3) Za potrebe razvoja spomenika in zadovoljevanja potreb
prebivalcev Ljubljane so dovoljeni naslednji posegi: 
-       
obstoječa raba prostora, 
-       
zagotovitev dostopa javnosti do arheoloških ostalin v obsegu, ki ne
ogroža varovanja spomenika, 
-       
redno vzdrževanje spomenika in njegovih delov, 
-       
izvedba predhodnih arheoloških raziskav, ki so potrebne za določitev
vsebine in obsega arheoloških ostalin, za oceno ohranjenosti varovanih
elementov ter njihovo predstavitev javnosti in so izpeljani pod pogoji Zavoda
za varstvo kulturne dediščine Slovenije. 
(4) Za celovito ohranitev varovanih vrednot spomenika se
izdela konservatorski načrt, ki podrobno opredeli posege v spomenik in njegovo
predstavitev javnosti.
5. člen
Zavod za varstvo kulturne dediščine Slovenije mora najpozneje
v šestih mesecih po uveljavitvi tega odloka ministrstvu, pristojnemu za
kulturno dediščino predložiti predlog in opraviti druga dejanja, potrebna za
trajno razglasitev območja v skladu z 12. členom Zakona, ter predlagati
ustrezne rešitve in ukrepe varstva oziroma prostorske izvedbene pogoje, ki bodo
del smernic in mnenj v postopkih priprave prostorskih aktov lokalnih skupnosti.
6. člen
Izvajanje tega odloka nadzoruje inšpektorat, pristojen za
področje kulturne dediščine.
7. člen
Ta odlok začne veljati naslednji dan po objavi v Uradnem
listu Republike Slovenije.
Št. 62231-10/2012/11
Ljubljana, dne 15. marca 2012
EVA 2012-3511-0009
Žiga Turk l.r. 
Minister 
za izobraževanje, 
znanost, kulturo in šport