SPLOŠNE DOLOČBE
1. S tem sklepom se vzpostavlja register finančnega
premoženja pri Banki Slovenije za potrebe upravljanja finančnega zavarovanja
terjatev Eurosistema (v nadaljevanju: register) ter se določa pravila vodenja
registra. Za premoženje v tem registru se v skladu z 22.d členom Zakona o Banki
Slovenije uporabljajo določbe zakona, ki ureja finančna zavarovanja.
2. V register se vpisujejo podatki o posojilih, ki jih
posojilodajalci odobrijo po slovenskem pravu primernim dolžnikom, in vlogah, ki
se lahko uporabijo za zavarovanje terjatev Eurosistema.
3. Za potrebe tega sklepa imajo spodnji pojmi naslednji
pomen:
-       
Eurosistem: Evropska centralna banka (v nadaljevanju: ECB) in nacionalne
centralne banke držav članic EU, katerih valuta je euro;
-       
Euroobmočje: države članice EU, katerih valuta je euro;
-       
Nasprotna stranka: nasprotna stranka, kot jo opredeljuje Smernica
Evropske centralne banke z dne 19. decembra 2014 o izvajanju okvira
denarne politike Eurosistema (Smernica o splošni dokumentaciji) (ECB/2014/60)
in njenimi spremembami;
-       
Primerni dolžniki: nefinančne družbe (opredeljene po Uredbi (EU) št. 549/2013)
in subjekti javnega sektorja, ustanovljeni v euroobmočju, ter multilateralne
razvojne banke ali mednarodne organizacije;
-       
Posojilodajalec: nasprotna stranka, ki je odobrila posojilo primernemu
dolžniku oziroma nasprotna stranka, na katero je druga kreditna institucija ali
druga pravna oseba prenesla terjatev do primernega dolžnika, ki izhaja iz
posojila;
-       
Kreditna institucija: pomeni kreditno institucijo v smislu točke (1)
člena 4(1) Uredbe (EU) št. 575/2013 Evropskega parlamenta in Sveta ter člena 2(5)
brez točke (1) do (3) Direktive 2013/36/EU Evropskega parlamenta in Sveta;
-       
Vloga: denar, nakazan na račun v katerikoli valuti, ali podobni zahtevki
za izplačilo denarja, kot so depoziti na denarnem trgu.
4. Posojilodajalec oziroma imetnik vloge posreduje
zahtevke po tem sklepu (vključno s predlogom za sklenitev in razvezo sporazuma
o finančnem zavarovanju) na obrazcih, ki jih določi Banka Slovenije in jih
objavi na svoji spletni strani.
Podrobnejše postopke in pravila v zvezi z registrom določa uporabniški
priročnik, ki ureja uporabo finančnega premoženja za zavarovanje terjatev Banke
Slovenije za nasprotne stranke, ki ga Banka Slovenije objavi na svoji spletni
strani.
POGOJI, VSEBINA IN NAČIN VPISA POSOJILA V REGISTER OZIROMA
IZBRISA IZ REGISTRA 
5. V register lahko posojilodajalec vpiše posojilo,
katerega neodplačani znesek znaša najmanj 500.000 eurov.
6. Neizkoriščene kreditne linije (npr. neizkoriščen del
revolving posojila), prekoračitve stanja na tekočem računu in akreditivi se ne
štejejo za posojila po tem sklepu. Delež v sindiciranem posojilu, ki je
posledica udeležbe posojilodajalca pri posojilu, ki ga zagotovi skupina
posojilodajalcev v sindikatu, se šteje za posojilo po tem sklepu.
7. Število nacionalnih prav, ki urejajo nasprotno
stranko, posojilodajalca, dolžnika, garanta, posojilno pogodbo in mobilizacijo posojila,
ne sme preseči dveh.
8. Posojilodajalec in dolžnik se morata pogodbeno
dogovoriti o brezpogojnem soglasju dolžnika, da se Eurosistemu razkrijejo
podrobnosti v zvezi z bančnim posojilom in dolžnikom. Prav tako se zahteva, da
se posojilodajalec in garant dogovorita o brezpogojnem soglasju garanta, da se
Eurosistemu razkrijejo podrobnosti v zvezi z jamstvom in garantom.
9. Posojilna pogodba ne sme vsebovati nobenih omejitev
za posojilodajalca glede razpolaganja s terjatvijo po tej pogodbi (npr.
prepoved zastave ali prepoved prenosa v zavarovanje). Prav tako posojilna
pogodba ne sme vsebovati nobenih omejitev glede izvršitve zavarovanja z bančnim
posojilom, ki se uporablja za zavarovanje.
10. Pravice iz naslova odplačila glavnice oziroma
obresti iz posojilne pogodbe ne smejo biti podrejene pravicam (morebitnih) imetnikov
drugih bančnih posojil ali dolžniških instrumentov istega dolžnika.
11. Posojilodajalec mora pred vpisom posojila v register
posredovati Banki Slovenije en izvod posojilne pogodbe in poroštvene pogodbe
(če obstaja) ter morebitne anekse k tej pogodbi v slovenskem jeziku oziroma v
overjenem prevodu v slovenski jezik.
12. Posojilo se vpiše v register na zahtevo
posojilodajalca.
13. Banka Slovenije vpis posojila v register potrdi
posojilodajalcu z dodelitvijo enolične identifikacijske številke posojila.
14. Register je baza podatkov, v katero se vpisujejo
naslednji podatki o bančnih posojilih:
-       
posojilodajalec (naziv, oznaka, naslov),
-       
garant, če obstaja (naziv, oznaka, naslov),
-       
dolžnik posojila (naziv, oznaka, naslov),
-       
neodplačani znesek posojila,
-       
identifikacijska številka posojila (posojilu dodeljena za enolično
identifikacijo ob vpisu v register),
-       
datum vpisa posojila v register oziroma datum izbrisa iz registra,
-       
datum sklenitve posojilne pogodbe ter datum dospelosti posojila,
-       
druga nasprotna stranka, če obstaja (naziv, oznaka, naslov), za katere
obveznosti posojilodajalec oziroma imetnik posojila vzpostavlja zavarovanje,
-       
prejemnik finančnega zavarovanja (naziv, oznaka, naslov),
-       
datum nastanka oziroma datum prenehanja zastavne pravice ali datum
prenosa v finančno zavarovanje oziroma datum povratnega prenosa.
Če je garant iz druge alineje prejšnjega odstavka fizična
oseba, se v register vpiše zgolj zaznamek »fizična oseba«.
15. Posojilodajalec lahko zagotovi oziroma ukine
finančno zavarovanje na posojilu za svoje obveznosti ali obveznosti druge
nasprotne stranke.
Posojilodajalec lahko zagotovi oziroma ukine finančno
zavarovanje na posojilu samo v višini celotnega zneska posojila do dolžnika. V
primeru sindiciranega posojila se delež posojila posameznega posojilodajalca
šteje kot celotni znesek posojila tega posojilodajalca do dolžnika.
Posojilodajalec mora ob sklenitvi finančnega zavarovanja na
posojilu sporočiti Banki Slovenije, da je obvestil dolžnika in garanta (če
obstaja) iz posojilne pogodbe o svoji nameri za vzpostavitev zavarovanja na
posojilu ter da je na svoje izvode posojilne pogodbe vpisal identifikacijsko
številko posojila, vodeno v registru, prejeto s strani Banke Slovenije. Poleg
tega mora posojilodajalec zagotoviti, da je na njegovem izvodu posojilne
pogodbe v času trajanja finančnega zavarovanja vpisano besedilo:
DANO V ZAVAROVANJE EUROSISTEMU.
16. Na posojilu, ki se vpiše v register, se lahko
zagotovi zavarovanje z maksimalno zastavno pravico brez datuma dospelosti ali s
prenosom v zavarovanje.
17. Posojilodajalec posreduje Banki Slovenije predlog za
sklenitev sporazuma o finančnem zavarovanju za posojilo, ki je vpisano v
register. Sporazum o finančnem zavarovanju je sklenjen, ko Banka Slovenije
pošlje posojilodajalcu obvestilo o sprejemu predloga.
18. Ob sklenitvi sporazuma o finančnem zavarovanju Banka
Slovenije vpiše finančno zavarovanje v register.
19. Posojilodajalec ne sme v korist tretjih oseb
razpolagati s posojilom, na katerem je zagotovljeno finančno zavarovanje v
korist Eurosistema.
20. Sporazum o finančnem zavarovanju se lahko sporazumno
razveže na predlog posojilodajalca, ki ga posreduje Banki Slovenije. Sporazum
je razvezan, če Banka Slovenije predlog sprejme. Banka Slovenije predlog
sprejme, če finančno zavarovanje na tem posojilu ni potrebno za zavarovanje
terjatev Eurosistema.
Po razvezi sporazuma o finančnem zavarovanju Banka Slovenije
izbriše finančno zavarovanje iz registra.
21. Izbris posojila iz registra se izvede na podlagi
zahtevka posojilodajalca. Posojilo se lahko izbriše iz registra, če na njem ni
zagotovljenega finančnega zavarovanja.
22. Posojilodajalec je o nastalih spremembah bančnega
posojila dolžan takoj obvestiti Banko Slovenije.
POGOJI, VSEBINA IN NAČIN VPISA VLOGE V REGISTER OZIROMA
IZBRISA IZ REGISTRA
23. Vloga se vpiše v register na zahtevo nasprotne
stranke.
24. Banka Slovenije potrdi vpis vloge v register z
dodelitvijo enolične identifikacijske številke vloge nasprotni stranki.
25. Register je baza podatkov, v katero se vpisujejo
naslednji podatki o vlogah:
-       
znesek vloge,
-       
datuma vplačila in datum dospelosti vloge,
-       
imetnik vloge (naziv, oznaka, naslov),
-       
datum vpisa vloge v register oziroma datum izbrisa iz registra,
-       
prejemnik finančnega zavarovanja (naziv, oznaka, naslov zastavnega
upnika),
-       
datum nastanka oziroma datum prenehanja zastavne pravice.
26. Nasprotna stranka lahko zagotovi oziroma ukine
finančno zavarovanje samo na vlogi, katere imetnik je, in samo za svoje
obveznosti.
Nasprotna stranka lahko zagotovi in ukine finančno
zavarovanje na vlogi samo v višini celotnega zneska vloge.
27. Na vlogi v registru se lahko zagotovi finančno
zavarovanje z vpisom maksimalne zastavne pravice brez datuma dospelosti.
28. Imetnik vloge posreduje Banki Slovenije predlog za
sklenitev sporazuma o finančnem zavarovanju za vlogo, ki je vpisana v register.
Sporazum o finančnem zavarovanju je sklenjen, ko Banka Slovenije pošlje
imetniku vloge obvestilo o sprejemu predloga.
29. Ob sklenitvi sporazuma o finančnem zavarovanju Banka
Slovenije vpiše finančno zavarovanje v register.
30. Nasprotna stranka ne sme v korist tretjih oseb
razpolagati z vlogo, na kateri je zagotovljeno finančno zavarovanje v korist
Eurosistema.
31. Sporazum o finančnem zavarovanju se lahko sporazumno
razveže na predlog imetnika vloge, ki ga posreduje Banki Slovenije. Sporazum je
razvezan, če Banka Slovenije predlog sprejme. Banka Slovenije predlog sprejme,
če finančno zavarovanje na tej vlogi ni potrebno za zavarovanje terjatev
Eurosistema.
Po razvezi sporazuma o finančnem zavarovanju Banka Slovenije
izbriše finančno zavarovanje iz registra.
32. Izbris vloge iz registra se izvede na podlagi
zahtevka imetnika vloge. Vloga se lahko izbriše iz registra, če na njej ni
zagotovljenega finančnega zavarovanja.
33. Nasprotna stranka je o nastalih spremembah vloge
dolžna takoj obvestiti Banko Slovenije.
JAVNOST PODATKOV
34. Podatki o identifikacijski številki ter o
zagotovitvi finančnega zavarovanja v korist Eurosistema na posojilu ali vlogi
so javni. Banka Slovenije posreduje podatek o obstoju finančnega zavarovanja v
registru na podlagi pisnega zahtevka, v katerem prosilec navede enolično
identifikacijsko številko posojila ali vloge.
V primeru, ko oseba, ki ji je v zavarovanje ponujeno finančno
premoženje, ki se lahko uporablja za zavarovanje terjatev Eurosistema, ne
razpolaga z enolično identifikacijsko številko posojila ali vloge, lahko kljub
temu pri Banki Slovenije poizve, ali je na tem premoženju vzpostavljeno
finančno zavarovanje v korist Eurosistema. Banka Slovenije posreduje podatek o
obstoju finančnega zavarovanja v registru na podlagi pisnega zahtevka prosilca,
ki vsebuje ustrezna dokazila, iz katerih izhaja, da mu je bilo premoženje
ponujeno v zavarovanje.
35. Oseba, ki ji je v zavarovanje ponujeno premoženje,
ki se vpisuje v register po tem sklepu, lahko Banko Slovenije obvesti, da je
bilo na tem premoženju zagotovljeno finančno zavarovanje v njeno korist.
Obvestilo mora biti pisno in mora vsebovati osnovne značilnosti bančnega
posojila (posojilodajalec, dolžnik posojila, zastavni upnik oziroma prejemnik
zavarovanja, datum sklenitve in oznaka posojilne pogodbe ter čas trajanja
zavarovanja) oziroma vloge (imetnik vloge, zastavni upnik oziroma prejemnik
zavarovanja, datum sklenitve vloge ter čas trajanja zavarovanja).
NADOMESTILA
36. Banka Slovenije lahko s sklepom, ki ureja tarifo za
zaračunavanje nadomestil za storitve Banke Slovenije, določi nadomestila za
upravljanje registra.
POSLI IZVEN OKVIROV IZVAJANJA DENARNE POLITIKE
37. Ne glede na določbe tega sklepa se lahko, ob
soglasju Banke Slovenije, za namene zavarovanja terjatev Banke Slovenije, ki ne
izhajajo iz poslov izvajanja denarne politike in posojila čez dan, v register
vpišejo tudi posojila in vloge, ki ne izpolnjujejo pogojev iz 2., 5., 6., 7.,
8., 10. točke tega sklepa, in tudi če so posojila odobrena dolžnikom, ki se ne
štejejo kot primerni dolžniki po tem sklepu.
V zvezi s posojili in vlogami iz prvega odstavka te točke se
pri uporabi določb tega sklepa, ne glede na opredelitev iz 3. točke tega
sklepa, kot nasprotna stranka šteje banka in hranilnica, kot jo določa Zakon o
Banki Slovenije.
Posojila in vloge, ki se vpisujejo v register na podlagi te
točke, se ne štejejo kot primerno finančno premoženje v smislu veljavnih
Splošnih pogojev o izvajanju okvira denarne politike.
Za posojila in vloge iz te točke se praviloma uporablja
4. točka tega sklepa, kljub temu pa Banka Slovenije lahko določi, da se
vpis v register izvede tudi na drugačen način.
Ne glede na določbe 17., 20., 28. in 31. točke tega sklepa se
lahko za posojila ali vloge iz prvega odstavka te točke sporazum o finančnem
zavarovanju sklene ali razveže na drugačen način.
Ne glede na določbe prvega stavka 21. točke in prvega stavka
32. točke tega sklepa lahko Banka Slovenije v primeru zavarovanja s posojili
ali vlogami iz prvega odstavka te točke sama izbriše posojilo ali vlogo iz
registra, ko na njem ni več vzpostavljeno finančno zavarovanje.
Ne glede na določbe 26. točke tega sklepa lahko nasprotna stranka
v primeru vloge iz prvega odstavka te točke zagotovi ali ukine finančno
zavarovanje tudi za tuje obveznosti.
Register finančnega premoženja se za posojila in vloge iz
prvega odstavka te točke lahko vodi ločeno.
PREHODNE IN KONČNE DOLOČBE
38. Ta sklep začne veljati 15. dan po objavi v Uradnem
listu Republike Slovenije. Z uveljavitvijo tega sklepa preneha veljati Sklep o
vzpostavitvi in vodenju registra finančnega premoženja (Uradni list RS, št.
59/11 in 72/13).
Z uveljavitvijo tega sklepa se drugi odstavek 14. točke
uporabi tudi za fizične osebe, ki so bile v register vpisane pred uveljavitvijo
tega sklepa.
Ljubljana, dne 22. maja 2018
dr. Primož Dolenc l.r.
Namestnik predsednika
Sveta Banke Slovenije