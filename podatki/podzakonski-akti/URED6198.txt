1. člen
(vsebina)
S to uredbo se določajo pristojni organi za
potrjevanje potrdila o ponovnem izvozu modroplavutih tunov, pošiljanje potrdil
o ponovnem izvozu, preverjanje potrjenih dokumentov in pošiljanje obvestil,
poročanje Komisiji, nadzor, prekrški in izvršilni ukrepi za izvajanje Uredbe
(EU) št. 640/2010 Evropskega parlamenta in Sveta z dne 7. julija 2010 o
uvedbi programa za dokumentacijo o ulovu modroplavutih tunov Thunnus thynnus
in o spremembi Uredbe Sveta (ES) št. 1984/2003 (UL L št. 194 z dne 24. 7.
2010, str. 1; v nadaljnjem besedilu: Uredba 640/2010/EU).
2. člen
(pristojni organi)
(1) Pristojni organi za izvajanje
Uredbe 640/2010/EU so ministrstvo, pristojno za kmetijstvo in okolje (v
nadaljnjem besedilu: ministrstvo), Inšpektorat Republike Slovenije za
kmetijstvo in okolje (v nadaljnjem besedilu: inšpektorat) in Carinska uprava
Republike Slovenije (v nadaljnjem besedilu: CURS), vsak v skladu s svojimi
pristojnostmi.
(2) Postopke zaradi prekrškov iz 8.
člena te uredbe vodita inšpektorat in CURS, vsak v skladu s svojimi pristojnostmi.
3. člen
(potrdilo o ponovnem izvozu modroplavutih
tunov)
Pristojni organ za izvajanje III. poglavja
Uredbe 640/2010/EU, ki se nanaša na potrdilo o ponovnem izvozu modroplavutih
tunov, je CURS.
4. člen
(pošiljanje potrdil o ponovnem izvozu)
Pristojni organ za pošiljanje in shranjevanje
potrdil o ponovnem izvozu v skladu z 8. členom Uredbe 640/2010/EU je CURS.
5. člen
(preverjanje potrjenih dokumentov in
pošiljanje obvestil)
(1) Osebe, ki iztovarjajo,
pretovarjajo ali izvajajo notranjo trgovino z modroplavutim tunom na ozemlju
Republike Slovenije, morajo pred vsako notranje trgovinsko transakcijo
inšpektoratu najmanj tri dni pred transakcijo poslati obvestilo o transakciji
ter obvestilu priložiti kopijo potrjenega dokumenta o ulovu, in sicer za vsako
pošiljko modroplavutega tuna.
(2) Osebe, ki uvažajo, izvažajo ali
izvajajo ponovni izvoz modroplavutega tuna v oziroma iz Republike Slovenije,
morajo pred vsako transakcijo CURS poslati obvestilo o transakciji ter
obvestilu priložiti kopijo potrjenega dokumenta o ulovu, in sicer za vsako
pošiljko modroplavutega tuna.
(3) Pregled potrjenih dokumentov o
ulovu in povezane dokumentacije za vsako pošiljko modroplavutega tuna izvajata
inšpektorat in CURS, vsak v skladu s svojimi pristojnostmi.
6. člen
(poročanje Komisiji)
O izvajanju Uredbe 640/2010/EU Komisiji
poroča CURS, ki zahtevane informacije za pripravo poročil pridobi od
inšpektorata in ministrstva.
7. člen
(nadzor)
Uradni nadzor nad izvajanjem Uredbe
640/2010/EU in te uredbe izvajata inšpektorat in CURS, vsak v skladu s svojimi
pristojnostmi.
8. člen
(prekrški)
(1) Z globo od 1.200 do 41.000 eurov
se za prekršek kaznuje pravna oseba, če:
1.     
iztovarja, pretovarja, namešča v kletke, izlovi, uvaža, izvaža ali
ponovno izvaža modroplavute tune ali izvaja notranjo trgovino z njimi brez
izpolnjenega in potrjenega dokumenta o ulovu in po potrebi potrdila o ponovnem
izvozu v nasprotju z drugim odstavkom 3. člena Uredbe 640/2010/EU;
2.     
iztovarja, pretovarja ali izvaja notranjo trgovino z modroplavutim tunom
na ozemlju Republike Slovenije ter pri tem pred vsako notranje trgovinsko
transakcijo inšpektoratu ne pošlje obvestila o transakciji oziroma obvestilu ne
predloži kopije potrjenega dokumenta o ulovu v nasprotju s prvim odstavkom 5.
člena te uredbe;
3.     
uvaža, izvaža ali izvaja ponovni izvoz modroplavutega tuna v oziroma iz
Republike Slovenije ter pri tem pred vsako transakcijo CURS ne pošlje obvestila
o transakciji oziroma obvestilu ne priloži kopije potrjenega dokumenta o ulovu
v nasprotju z drugim odstavkom 5. člena te uredbe.
(2) Z globo od 420 do 33.000 eurov se
za prekršek iz prejšnjega odstavka kaznuje tudi samostojni podjetnik posameznik
oziroma posameznik, ki samostojno opravlja dejavnost.
(3) Z globo od 420 do 4.100 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika in odgovorna oseba
posameznika, ki samostojno opravlja dejavnost.
(4) Z globo od 420 do 1.200 eurov se
za prekršek iz prvega odstavka tega člena kaznuje tudi posameznik.
9. člen
(izvršilni ukrepi)
(1) Za izvajanje drugega odstavka 3.
člena ter petega in šestega odstavka 9. člena Uredbe 640/2010/EU v zvezi z
notranjo trgovino z modroplavutim tunom, uvozom, izvozom ali ponovnim izvozom
modroplavutega tuna v oziroma iz Republike Slovenije, sta pristojna:
1.     
inšpektorat, če gre za notranjo trgovino;
2.     
CURS, če gre za uvoz, izvoz ali ponovni izvoz v oziroma iz Republike
Slovenije.
(2) Če pristojni organ na podlagi
pregledov in preverjanj dokumentov o ulovu in povezane dokumentacije za
modroplavute tune ugotovi, da dokument o ulovu ali potrdilo o ponovnem izvozu
nista veljavna oziroma da so pošiljke modroplavutega tuna nezakonite, se
notranja trgovina, uvoz, izvoz ali ponovni izvoz pošiljk zadevnih modroplavutih
tunov ne dovoli.
(3) Inšpektorat in CURS zasežeta ali
odredita neškodljivo uničenje pošiljk modroplavutih tunov iz prejšnjega
odstavka, vsak v skladu s svojimi pristojnostmi. Stroške neškodljivega uničenja
nosijo osebe, ki uvažajo, izvažajo ali izvajajo ponovni izvoz modroplavutega
tuna, v primeru notranje trgovine pa gospodarski subjekt, ki opravlja notranjo
trgovino z modroplavutim tunom na ozemlju Republike Slovenije.
10. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-23/2013
Ljubljana, dne 25. aprila 2013
EVA 2012-2330-0174
Vlada Republike Slovenije
mag. Alenka Bratušek l.r.
Predsednica