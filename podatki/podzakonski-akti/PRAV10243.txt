I. SPLOŠNE DOLOČBE
1. člen
(1) Ta pravilnik v skladu s prilogo V Direktive 2003/87/ES
Evropskega parlamenta in Sveta z dne 13. oktobra 2003 o vzpostavitvi sistema za
trgovanje s pravicami do emisije toplogrednih plinov v Skupnosti in o spremembi
Direktive Sveta 96/61/ES (UL L št. 275 z dne 25. 10. 2003, str. 32), zadnjič
spremenjene z Direktivo 2009/29/ES Evropskega parlamenta in Sveta z dne 23.
aprila 2009 o spremembi Direktive 2003/87/ES z namenom izboljšanja in
razširitve sistema Skupnosti za trgovanje s pravicami do emisije toplogrednih
plinov (UL L št. 140 z dne 5. 6. 2009, str. 63), določa merila za preverjanje
poročila o emisijah toplogrednih plinov (v nadaljnjem besedilu: TGP) in pogoje,
ki jih mora izpolnjevati pravna ali fizična oseba, da pridobi pooblastilo za
njegovo preverjanje. 
(2) Poročilo o emisijah TGP (v nadaljnjem besedilu: poročilo)
mora v skladu z zakonom, ki ureja varstvo okolja, in Odločbo Komisije o
določitvi smernic za spremljanje in poročanje o emisijah toplogrednih plinov v
skladu z Direktivo 2003/87/ES Evropskega parlamenta in Sveta (UL L št. 229 z
dne 31. 8. 2007, str. 1), zadnjič spremenjeno s Sklepom Komisije z dne 8.
junija 2010 o spremembi Odločbe 2007/589/ES glede vključitve smernic za
spremljanje in poročanje o emisijah toplogrednih plinov iz zajemanja,
transporta in geološkega shranjevanja ogljikovega dioksida (UL L št. 155 z dne
22. 6. 2010, str. 34), (v nadaljnjem besedilu: Odločba 2007/589/ES), pripraviti
upravljavec naprave, za katero je treba pridobiti dovoljenje za izpuščanje TGP,
in operator zrakoplova.
II. PODROBNEJŠA MERILA ZA PREVERJANJE POROČILA
2. člen
(1) Preveritelj mora poročilo preveriti v skladu z Odločbo
2007/589/ES in s tem pravilnikom. 
(2) Preveritelj mora v okviru preverjanja preizkusiti in
oceniti poročilo ter podatke in metode, uporabljene pri njegovem sestavljanju. 
(3) Preveritelj v pisnem mnenju potrdi emisije iz poročila,
če zanesljivi in verodostojni podatki ter informacije dopuščajo ugotovitev, da
so emisije določene z visoko stopnjo gotovosti. 
(4) Upravljavec naprave ali operator zrakoplova mora zaradi
ugotavljanja visoke stopnje gotovosti emisij iz prejšnjega odstavka poročilo
pripraviti v skladu z Odločbo 2007/589/ES, in sicer tako, da zagotoviti, da: 
1.     
med podatki v poročilu ni medsebojnih neskladij, 
2.     
so bili podatki zbrani v skladu z veljavnimi znanstvenimi standardi in 
3.     
so evidence, ki jih mora voditi, popolne in skladne.
3. člen
(1) Preveritelj mora v okviru preverjanja preučiti način
izvajanja monitoringa emisij TGP, določenega v odločbi, s katero je ministrstvo,
pristojno za varstvo okolja (v nadaljnjem besedilu: ministrstvo), odobrilo
načrt monitoringa emisij TGP v skladu z zakonom, ki ureja varstvo okolja, in
vsebino poročila. 
(2) Preveritelj pri pripravi pisnega mnenja iz tretjega
odstavka prejšnjega člena preverja, ali so načrt monitoringa emisij TGP in
podatki ter informacije v poročilu resnični, pravilni in natančni. 
(3) Preveritelj v okviru preverjanja preverja zlasti: 
1.     
podatke o dejavnostih, navedenih v poročilu, in z njimi povezane meritve
ter izračune emisij TGP, 
2.     
izbiro in uporabo emisijskih faktorjev, 
3.     
izračune, s katerimi je bila določena skupna emisija TGP, in 
4.     
primernost izbire in uporabe metod merjenja, če so bile le-te
uporabljene za izvedbo monitoringa emisij TGP. 
(4) Preveritelj mora pri preverjanju preveriti, ali je
upravljavec naprave ali operator zrakoplova, katerega poročilo je predmet
preverjanja, vključen v sistem okoljevarstvenega vodenja organizacij v skladu z
zakonom, ki ureja varstvo okolja. 
(5) Preverjanje lahko neposredno izvaja samo strokovnjak, ki
ima potrdilo iz četrtega odstavka 11. člena tega pravilnika. 
(6) Preveritelj mora dati ministrstvu na njegovo zahtevo vse
podatke o preverjanju. 
(7) Preveritelj lahko opravlja preverjanje poročila samo za
tisto dejavnost, za katero so pri njem zaposleni ali najeti strokovnjaki
pridobili ustrezno potrdilo, v skladu z določbami četrtega odstavka 11. člena
tega pravilnika.
4. člen
(1) Preverjanje lahko opravlja več preveriteljev, pogodbo o
preverjanju z upravljavcem naprave ali operatorjem zrakoplova pa mora skleniti
le eden od njih, ki prevzame odgovornost za izvedbo preverjanja. 
(2) Upravljavec naprave ali operator zrakoplova mora pred
začetkom preverjanja dati preveritelju pisno izjavo, ki vsebuje zagotovilo
upravljavca naprave ali operatorja zrakoplova, da bo preveritelj za preverjanje
poročila lahko dobil vso dokumentacijo, ki jo potrebuje za preverjanje
poročila, lahko pa tudi kadarkoli vstopil v poslovne prostore upravljavca
naprave ali operatorja zrakoplova ali v napravo, pregledal njeno delovanje,
odvzel vzorce in izvedel druga dejanja, ki so potrebna za preverjanje poročila.
(3) Preveritelj zavrne preverjanje poročila in izdelavo
pisnega mnenja, če upravljavec naprave ali operator zrakoplova ne da pisne
izjave iz prejšnjega odstavka.
III. POGOJI, KI JIH MORA IZPOLNJEVATI PREVERITELJ
5. člen
Preverjanje lahko opravlja v okviru svoje dejavnosti fizična
ali pravna oseba, ki pridobi pooblastilo ministrstva za preverjanje poročila (v
nadaljnjem besedilu: pooblastilo) in izpolnjuje pogoje, predpisane s tem
pravilnikom.
6. člen
(1) Oseba, ki želi pridobiti pooblastilo, mora biti
organizirana in delovati po standardu SIST EN 45011 v obsegu preverjanja. 
(2) Oseba iz prejšnjega odstavka dokazuje izpolnjevanje
pogoja iz prejšnjega odstavka z akreditacijsko listino po predpisih o
akreditaciji. 
(3) Akreditacijski organ mora v skladu s predpisi o
akreditaciji dati ministrstvu na njegovo zahtevo podatke v zvezi s postopkom
akreditacije in o akreditiranih preveriteljih. 
(4) Ministrstvo mora zagotoviti varovanje podatkov iz
prejšnjega odstavka, ki so poslovna tajnost, v skladu z zakonom, ki ureja
gospodarske družbe.
7. člen
Oseba iz prvega odstavka prejšnjega člena mora na ministrstvo
vložiti vlogo za pridobitev pooblastila, ki vsebuje: 
1.     
firmo in sedež osebe, 
2.     
akreditacijsko listino iz drugega odstavka prejšnjega člena in 
3.     
dokazilo o izpolnjevanju pogojev iz 2. točke tretjega odstavka 134.a
člena Zakona o varstvu okolja (Uradni list RS, št. 39/06 - uradno prečiščeno
besedilo, 49/06 - ZMetD, 66/06 - odl. US, 33/07 - ZPNačrt, 57/08 - ZFO-1A,
70/08 in 108/09; v nadaljnjem besedilu: ZVO-1).
8. člen
(1) Za dokazilo o izpolnjevanju pogojev iz 1. in 2. točke
prvega odstavka 134.d člena ZVO-1 se šteje diploma, certifikat, potrdilo, izpis
ali druga listina, iz katere je razvidno izpolnjevanje navedenih pogojev. 
(2) Strokovne izkušnje iz 3. točke prvega odstavka 134.d
člena ZVO-1, potrebne za preverjanje poročila, obsegajo najmanj štiri leta
delovnih izkušenj, pridobljenih pri: 
1.     
načrtovanju, gradnji ali delovanju naprav, za katere morajo njihovi
upravljavci pridobiti dovoljenje za izpuščanje TGP, 
2.     
načrtovanju, vodenju ali optimiranju tehnologij in proizvodnih procesov
v dejavnostih po predpisih, ki urejajo vrsto naprav, dejavnosti in TGP, 
3.     
opravljanju del na področju revidiranja, davčnega svetovanja,
računovodstva ali drugih del s področja analize podatkov o poslovnih procesih,
ali 
4.     
preverjanju organizacij za vključitev v sistem EMAS po predpisih, ki
urejajo varstvo okolja. 
(3) Za dokazilo iz 4. točke prvega odstavka 134.d člena ZVO-1
se šteje potrdilo o uspešno opravljenem preizkusu strokovnega znanja iz
četrtega odstavka 11. člena tega pravilnika.
9. člen
(1) Strokovna znanja iz tretjega odstavka prejšnjega člena,
potrebna za preverjanje poročila, obsegajo: 
1.     
poznavanje mednarodnih pravnih aktov, ki se nanašajo na emisije TGP, 
2.     
poznavanje pravnih aktov, standardov in priporočil Evropske unije, ki se
nanašajo na naprave, ki lahko povzročijo onesnaževanje večjega obsega, in na
emisije TGP, 
3.     
poznavanje predpisov Republike Slovenije, ki urejajo vprašanja iz 1. in
2. točke tega odstavka, in 
4.     
obvladovanje načinov pridobivanja podatkov in informacij iz posameznega
vira emisije v napravi, zlasti pa zbiranje, merjenje, izračunavanje in
poročanje o emisijah. 
(2) Ministrstvo objavi katalog strokovnih znanj iz prejšnjega
odstavka na svoji spletni strani. 
(3) Strokovna znanja iz prvega odstavka tega člena se
preverijo s preizkusom strokovnega znanja.
10. člen
(1) Ministrstvo najmanj enkrat letno v dnevnem časopisu, ki
pokriva območje cele države, in v svetovnem spletu objavi javni poziv, s
katerim pozove zainteresirane strokovnjake k preizkusu strokovnega znanja. 
(2) Javni poziv iz prejšnjega odstavka vsebuje kraj in datum
preizkusa strokovnega znanja, ki ne sme biti prej kot v dveh mesecih od dneva
objave javnega poziva. 
(3) K preizkusu strokovnega znanja se lahko prijavi le oseba,
ki izpolnjuje pogoje iz 1., 2., 3. in 5. točke prvega odstavka 134.d člena
ZVO-1, o čemer k pisni prijavi iz četrtega odstavka tega člena priloži ustrezna
dokazila. 
(4) Kandidat za preizkus strokovnega znanja se lahko pisno
prijavi k preizkusu najpozneje štiri tedne pred datumom za preizkus strokovnega
znanja, določenim v javnem pozivu. Kandidat za preizkus znanja se lahko pisno
odjavi od preizkusa najpozneje en teden pred preizkusom, sicer se šteje, da
preizkusa strokovnega znanja ni opravil. 
(5) Oseba iz tretjega odstavka tega člena se lahko prijavi k
preizkusu strokovnega znanja za eno ali več vrst naprav ali dejavnosti v skladu
s predpisi, ki urejajo dejavnosti, TGP in naprave, za katere je treba pridobiti
dovoljenje za izpuščanje TGP oziroma izvajati monitoring emisij TGP.
11. člen
(1) Preizkus strokovnega znanja je sestavljen iz pisnega in
ustnega izpita. 
(2) Pisni del izpita je sestavljen iz splošnega in posebnega
dela. Splošni del obsega poznavanje zakonodaje, ki ureja področje trgovanja z
emisijami TGP, posebni del pa poznavanje teoretičnih in praktičnih znanj
izvajanja monitoringa TGP, priprave poročila in preverjanja emisij TGP. 
(3) Kandidat lahko pristopi k ustnemu delu izpita, če je pri
pisnem delu dosegel najmanj dve tretjini možnih točk posebej pri: 
1.     
splošnem delu in 
2.     
posebnem delu za vsako vrsto naprav ali dejavnosti, za katero se je
kandidat prijavil. 
(4) Komisija iz drugega odstavka 134.e člena ZVO-1 preizkusi
posameznega kandidata v obsegu prijave iz petega odstavka prejšnjega člena in
mu izda potrdilo o uspešno opravljenem preizkusu znanja, če z večino glasov
ugotovi, da je kandidat uspešno opravil preizkus. 
(5) Kandidat je uspešno opravil preizkus znanja, če je pri
pisnem delu izpita dosegel predpisano številom točk iz tretjega odstavka tega
člena in če je komisija na ustnem delu izpita ugotovila, da je kandidatovo
znanje zadovoljivo. 
(6) O poteku preizkusa strokovnega znanja zapisnikar vodi
zapisnik in opravlja tudi druge administrativno-tehnične naloge za komisijo. 
(7) V zapisnik se vpišejo sestava komisije iz drugega
odstavka 134.e člena ZVO-1, kraj in datum opravljanja preizkusa strokovnega
znanja, seznam kandidatov, ki so preizkus uspešno opravili in seznam
kandidatov, ki preizkusa niso uspešno opravili. Zapisnik podpišejo člani
komisije in zapisnikar. 
(8) Če želi oseba, ki ima potrdilo iz četrtega odstavka tega
člena za določeno vrsto naprav in dejavnosti, opravljati preizkus znanja tudi
za drugo vrsto naprav in dejavnosti, mora pri pisnem delu izpita opraviti tudi
splošni del.
IV. PREHODNE IN KONČNE DOLOČBE
12. člen
(1) Pooblastila, potrdila o usposobljenosti za izvajanje
preverjanja in potrdila o preizkusu znanja, ki so bila izdana do uveljavitve
tega pravilnika na podlagi Pravilnika o merilih za preverjanje poročila o
emisijah toplogrednih plinov in pogojih, ki jih mora izpolnjevati preveritelj
(Uradni list RS, št. 17/05 in 79/05), ostanejo v veljavi za čas in v obsegu, za
katerega so bila izdana. 
(2) Do začetka postopkov za pridobitev akreditacijske listine
po določbah 6. člena tega pravilnika lahko pridobi pooblastilo tudi oseba, ki
ne izpolnjuje pogojev iz 6. člena tega pravilnika. 
(3) Akreditacijski organ obvesti ministrstvo, da je mogoče
začeti postopek za pridobitev akreditacijske listine po določbah 6. člena tega
pravilnika, ministrstvo pa to obvestilo objavi na svoji spletni strani. 
(4) Ministrstvo o dejstvu iz prejšnjega odstavka obvesti
osebo, ki je pridobila pooblastilo pred dnem objave iz prejšnjega odstavka. 
(5) Oseba, ki je pridobila pooblastilo do dne objave iz
tretjega odstavka tega člena, mora predložiti akreditacijsko listino iz drugega
odstavka 6. člena tega pravilnika najpozneje v enem letu od dneva objave iz
tretjega odstavka tega člena. 
(6) Če oseba v roku iz prejšnjega odstavka ministrstvu ne
predloži akreditacijske listine, ji ministrstvo pooblastilo z odločbo odvzame.
13. člen
Z dnem uveljavitve tega pravilnika preneha veljati Pravilnik
o merilih za preverjanje poročila o emisijah toplogrednih plinov in pogojih, ki
jih mora izpolnjevati preveritelj (Uradni list RS, št. 17/05 in 79/05).
14. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-70/2010
Ljubljana, dne 28. septembra 2010
EVA 2010-2511-0072
dr. Roko Žarnić l.r. 
Minister 
za okolje in prostor