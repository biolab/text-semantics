1. člen
Ta pravilnik določa obrazce dovoljenj za učitelja vožnje,
učitelja predpisov in strokovnega vodjo šole vožnje (v nadaljnjem besedilu:
dovoljenja), postopek izdaje, podaljšanja veljavnosti in zamenjave dovoljenj
ter način vodenja evidenc teh dovoljenj.
2. člen
Dovoljenje za učitelja vožnje se izda na obrazcu, ki je kot
priloga 1 sestavni del tega pravilnika. Obrazec je rožnate barve, ima dva dela
in meri razvit 148 x 105 mm. V obrazcu se v rubriki »datum izdaje« na strani 3
odtisne pečat upravne enote in vpiše datum pridobitve posamezne kategorije
vozil, za katere sme učitelj vožnje usposabljati kandidate za voznike motornih
vozil. Pri kategorijah, za katere imetnik dovoljenja nima pravice usposabljati
kandidatov za voznike motornih vozil, se rubrika »datum izdaje« na strani 3
označi z znaki *. V rubriko »podaljšanje veljavnosti« na strani 4 se vpiše
datum veljavnosti dovoljenja, ki ga s podpisom in pečatom potrdi uradna oseba.
3. člen
Dovoljenje za učitelja predpisov se izda na obrazcu, ki je
kot priloga 2 sestavni del tega pravilnika. Obrazec je rožnate barve, ima dva
dela in meri razvit 148 x 105 mm.
4. člen
Dovoljenje za strokovnega vodjo šole vožnje se izda na
obrazcu, ki je kot priloga 3 sestavni del tega pravilnika. Obrazec je rožnate
barve, ima dva dela in meri razvit 148 x 105 mm.
5. člen
Na območju, na katerem živijo pripadniki italijanske ali
madžarske narodne skupnosti, se izdajajo dovoljenja v slovenskem in madžarskem
oziroma v slovenskem in italijanskem jeziku.
6. člen
(1) Zahtevi za izdajo dovoljenja je treba priložiti: 
-       
dokazilo o predpisani izobrazbi, 
-       
dokazilo o uspešno zaključenem programu usposabljanja za učitelja
vožnje, učitelja predpisov ali strokovnega vodjo šole vožnje. 
(2) Poleg dokazil iz prejšnjega odstavka morajo upravičenci
za izdajo dovoljenja za učitelja vožnje, učitelja predpisov in strokovnega
vodjo šole vožnje priložiti še: 
a)    
za učitelja vožnje: 
1.     
veljavno vozniško dovoljenje tiste kategorije, za katero zahteva izdajo
dovoljenja za učitelja vožnje, 
2.     
dokazilo, da v evidenci kazenskih točk nima vpisanih več kot 5 kazenskih
točk, 
3.     
dokazilo, da v zadnjih treh letih ni bil pravnomočno obsojen ali ni v
kazenskem postopku za kaznivo dejanje zoper življenje in telo, spolno
nedotakljivost ali ogrožanja javnega prometa ali za kaznivo dejanje
nasilništva, 
4.     
dokazilo, da ni bil pravnomočno kaznovan za dva ali več hujših prekrškov
zoper javni red in mir z elementi nasilja, 
5.     
dokazilo, da mu v zadnjih dveh letih ni: 
-    bil izrečen
varnostni ukrep odvzema vozniškega dovoljenja, 
-    bilo izrečeno
prenehanje veljavnosti vozniškega dovoljenja oziroma prepoved uporabe
vozniškega dovoljenja zaradi vožnje pod vplivom alkohola ali vožnje pod vplivom
prepovedanih drog, psihoaktivnih zdravil ali drugih psihoaktivnih snovi, ali
zaradi odklonitve preizkusa z ustreznimi sredstvi, napravami ali strokovnega
pregleda zaradi preveritve, ali ima v organizmu alkohol, ali odklonitve
preizkusa z napravo ali sredstvom za hitro ugotavljanje prisotnosti
prepovedanih drog, psihoaktivnih zdravil ali drugih psihoaktivnih snovi ali
zaradi odklonitve strokovnega pregleda, 
-    bila izrečena
prepoved vožnje motornega vozila določene vrste ali kategorije zaradi vožnje
pod vplivom alkohola, 
b)    
za učitelja predpisov: 
- 
veljavno vozniško dovoljenje B kategorije; 
c)    
za strokovnega vodjo šole vožnje: 
- 
veljavno dovoljenje za učitelja vožnje najmanj za vozila B kategorije. 
(3) Podatke o dejstvih iz uradnih evidenc, ki jih vodijo
upravni organi in drugi državni organi, organi lokalnih skupnosti ali nosilci
javnih pooblastil in so potrebni za izdajo dovoljenja na podlagi 35. člena
Zakona o voznikih (Uradni list RS, št. 109/10, v nadaljnjem besedilu: zakon),
pridobi upravna enota, ki odloča o zahtevi upravičenca, po uradni dolžnosti. 
(4) Zahtevi za izdajo dovoljenja mora oseba priložiti
fotografijo, ki kaže njeno pravo podobo in ni retuširana. Fotografija mora biti
izdelana na belem, tankem sijajnem fotografskem papirju, velikosti 35 x 45 mm,
v črno-beli ali barvni tehniki. Fotografija ne sme biti izdelana z napravo za
samopostrežno fotografiranje. Oseba mora biti fotografirana od spredaj, z odkritim
čelom in obrazom, brez klobuka, čepice, rute ali drugih pokrival. Oseba je
lahko fotografirana brez pripomočkov za korekcijo vida. 
(5) Ne glede na določbo prejšnjega odstavka smejo pripadniki
verskih skupnosti ter druge osebe, ki po svoji ljudski navadi kot sestavni del
svojega oblačila oziroma kot sestavni del oblačila verske skupnosti nosijo
čepico, ruto ali drugo pokrivalo, priložiti fotografijo, na kateri so
fotografirani s čepico, ruto ali drugim pokrivalom, če imajo odkrito čelo in
obraz. 
(6) Upravna enota pred izdajo dovoljenja preveri podatke v
zahtevi in ugotovi istovetnost osebe.
7. člen
(1) Zahtevi za podaljšanje veljavnosti dovoljenja za učitelja
vožnje in učitelja predpisov je treba priložiti potrdilo o opravljenem dodatnem
usposabljanju, ki ga izda izvajalec dodatnega izobraževanja ter dodatnega
usposabljanja iz prvega odstavka 46. člena zakona za obdobje zadnjih petih let.
(2) Zahtevi za podaljšanje veljavnosti dovoljenja za učitelja
vožnje je treba predložiti tudi dokazila iz 2. do 5. točke pod a) drugega
odstavka prejšnjega člena. 
(3) Veljavnost dovoljenja za učitelja vožnje in učitelja
predpisov upravna enota na zahtevo upravičenca podaljša tako, da v rubriko
»dovoljenje velja do« vpiše datum veljavnosti, ki ga s podpisom in pečatom
potrdi uradna oseba.
8. člen
(1) Na zahtevo upravičenca za vpis dodatne kategorije vozil,
za katere sme izvajati usposabljanje kandidatov za voznike motornih vozil, se
izda novo dovoljenje za učitelja vožnje z veljavnostjo petih let ali za krajši
čas, če je taka omejitev določena v vozniškem dovoljenju. 
(2) Zahtevi iz prejšnjega odstavka mora upravičenec
priložiti: 
-       
potrdilo o uspešno opravljenem programu dodatnega usposabljanja
učiteljev vožnje, 
-       
dokazilo o uspešno zaključenem programu usposabljanja za učitelja vožnje
za kategorijo, ki se dodatno vpisuje. 
(3) V dovoljenje za učitelja vožnje se vpišejo tudi vse
predhodno pridobljene kategorije.
9. člen
(1) Namesto pogrešanega, ukradenega, izgubljenega,
obrabljenega ali uničenega dovoljenja izda upravna enota na zahtevo upravičenca
novo dovoljenje z enako veljavnostjo. 
(2) Zahtevi za izdajo novega dovoljenja namesto pogrešanega,
ukradenega ali izgubljenega mora upravičenec upravni enoti podati pisno izjavo.
V pisni izjavi je treba navesti okoliščine, v katerih je bilo dovoljenje
izgubljeno ali ukradeno. 
(3) Zahtevi za zamenjavo dovoljenja je treba priložiti
fotografijo, ki je v skladu s četrtim odstavkom 6. člena tega pravilnika. 
(4) V dovoljenju, ki je izdano namesto pogrešanega,
ukradenega ali izgubljenega, se na zadnji strani vpiše opomba »dvojnik«. V
opombi se vpiše tudi serijska številka pogrešanega, ukradenega ali izgubljenega
obrazca. 
(5) Če imetnik dovoljenja najde dovoljenje, namesto katerega
je izdan dvojnik, mora najdeno dovoljenje vrniti upravni enoti. 
(6) Obrabljeno ali uničeno dovoljenje upravna enota ob
nadomestitvi z novim dovoljenjem na ustrezen način uniči (s preluknjanjem,
žigosanjem) in ga na željo vrne stranki, sicer pa ga hrani v kartoteki imetnika
dovoljenja. Na enak način uniči najdeno dovoljenje, namesto katerega je izdan
dvojnik.
10. člen
(1) Evidenca o izdanih dovoljenjih je sestavljena iz
centralne računalniške evidence in kartotek imetnikov dovoljenj, ki jih vodi
upravna enota. 
(2) Upravna enota vnese podatke o postopku, ki ga je
opravila, v centralni računalniški evidenci izdanih dovoljenj. 
(3) Centralna računalniška evidenca se vodi skupno za vsa
dovoljenja. Ob vpisu v evidenco se določi zaporedna številka in vpišejo podatki
iz petega odstavka 35. člena zakona. 
(4) Kartoteko imetnika dovoljenja sestavljajo zahteva, na
podlagi katere je bilo osebi izdano, podaljšano ali zamenjano dovoljenje in
priložena dokazila. Vsa dokazila morajo biti priložena na vpogled v izvirniku,
razen dokazil, ki so organu dostopna v elektronski obliki. V kartoteko imetnika
dovoljenja se vložijo kopije dokazil, originale pa hrani imetnik najmanj 10 let
od izdaje dovoljenja. 
(5) Kartoteke imetnikov dovoljenj hrani upravna enota, ki je
postopek opravila, 5 let od izdaje dovoljenja, v skladu s predpisi, ki urejajo
poslovanje organov javne uprave z dokumentarnim gradivom.
PREHODNA IN KONČNI DOLOČBI
11. člen
(1) Dovoljenja, izdana na obrazcih, predpisanih s Pravilnikom
o dovoljenjih za voznika inštruktorja, učitelja predpisov in vodjo avtošole
(Uradni list RS, št. 117/02), in dovoljenja, izdana na obrazcih, predpisanih s
Pravilnikom o dovoljenjih za učitelja vožnje, učitelja predpisov in strokovnega
vodjo avtošole (Uradni list RS, št. 93/06), veljajo do izteka njihove
veljavnosti. 
(2) Dovoljenja na obrazcih, predpisanih s Pravilnikom o
dovoljenjih za učitelja vožnje, učitelja predpisov in strokovnega vodjo
avtošole (Uradni list RS, št. 93/06) se lahko izdajajo še največ eno leto od
uveljavitve tega pravilnika.
12. člen
Z dnem uveljavitve tega pravilnika se preneha uporabljati
Pravilnik o dovoljenjih za učitelja vožnje, učitelja predpisov in strokovnega
vodjo avtošole (Uradni list RS, št. 93/06).
13. člen
Ta pravilnik začne veljati 1. julija 2011.
Št. 007-113/2011/18-0008497
Ljubljana, dne 25. maja 2011
EVA 2011-2411-0043
Patrick Vlačič l.r. 
Minister 
za promet

Priloga
1: Dovoljenje za učitelja vožnje
Priloga
2: Dovoljenje za učitelja predpisov
Priloga
3: Dovoljenje za strokovnega vodjo šole vožnje