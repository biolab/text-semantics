1. člen
(vsebina)
Ta odredba podrobneje določa način obračunavanja oziroma
odmere ter plačevanja trošarine za male proizvajalce vina in žganja na podlagi
45. člena zakona o trošarinah (Uradni list RS, št. 84/98, 52/99, 57/99, 33/01
in 99/01).
2. člen
(prijava malih proizvajalcev vina in žganja)
(1) Vsaka fizična oseba, ki izpolnjuje pogoje za malega
proizvajalca vina iz drugega odstavka 45. člena zakona o trošarinah oziroma za
malega proizvajalca žganja iz šestega odstavka 45. člena zakona o trošarinah,
se mora prijaviti kot trošarinski zavezanec pri krajevno pristojnem carinskem
organu. 
(2) Obrazec za prijavo v register trošarinskih zavezancev je
v prilogi 1 k tej odredbi in je njen sestavni del.
3. člen
(obračun in plačilo trošarine za vino)
(1) Mali proizvajalec vina predloži obračun trošarine za
količine vina, proizvedene v obdobju od 1. decembra preteklega leta do 30.
novembra tekočega leta, zmanjšane za priznano lastno rabo, razen za vina
posebnih trgatev, za katera predloži obračun trošarine za količine, proizvedene
v obdobju od 1. aprila preteklega leta do 31. marca tekočega leta, zmanjšane za
priznano lastno rabo. 
(2) Mali proizvajalec vina mora krajevno pristojnemu
carinskemu organu predložiti obračun trošarine za vino do 31. decembra tekočega
leta in za vina posebnih trgatev do 30. aprila naslednjega leta po trgatvi ter
obračunano trošarino plačati v 30 dneh po predložitvi obračuna. 
(3) Za vino se štejejo vsa mirna in peneča vina v skladu z
39. členom zakona o trošarinah. Vina posebnih trgatev so vina, za katera je
značilen poseben čas trgatve, način predelave oziroma nege. 
(4) Obrazec za obračun trošarine za vino je v prilogi 2 k tej
odredbi in je njen sestavni del.
4. člen
(odmera in plačilo trošarine za žganje)
(1) Vsem malim proizvajalcem žganja, ki so se do vključno 30.
aprila tekočega leta prijavili kot trošarinski zavezanci, izda carinski organ
do 30. aprila tekočega leta odločbo o odmeri trošarine za prijavljene kotle za
obdobje od 1. maja preteklega leta do 30. aprila tekočega leta. 
(2) Odločbe o odmeri trošarine se malim proizvajalcem žganja
iz prejšnjega odstavka ne izda za kotle, ki so bili v celotnem obdobju, za
katero se odločba izdaja, zapečateni v skladu z dvanajstim odstavkom 45. člena
zakona o trošarinah.
5. člen
(zapečatenje kotla)
(1) Mali proizvajalec žganja mora zahtevo za zapečatenje
kotla oddati pristojnemu carinskemu organu na posebnem obrazcu najkasneje do
30. aprila tekočega leta. 
(2) Obrazec za vložitev zahteve za zapečatenje kotla je v
prilogi 3 k tej odredbi in je njen sestavni del. 
(3) Carinski organ v roku 15 dni od prejema zahteve na
primeren način obvesti vložnika o času, ko se bo zapečatenje izvedlo. 
(4) Pečatenje kotlov se opravlja z uporabo carinske zalivke,
vrvice in klešč. Pečatenje se izvaja na način, ki onemogoča proizvodnjo žganja
brez poškodbe oznak. Praviloma se zapečati del, ki je namenjen za destilacijo. 
(5) O opravljenem zapečatenju kotla se sestavi zapisnik. 
(6) Stroški zapečatenja kotla znašajo 7.000 SIT na kotel. 
(7) Obrazcu z zahtevo za zapečatenje kotla je potrebno
priložiti dokazilo, da so stroški pečatenja vplačani na račun, ki ga določi
carinski organ.
6. člen
(odpečatenje kotla)
(1) Mali proizvajalec žganja lahko odda vlogo za odpečatenje
kotla, ki je bil zapečaten skladno s prejšnjim členom te odredbe, krajevno
pristojnemu carinskemu organu na posebnem obrazcu kadarkoli v davčnem obdobju. 
(2) Obrazec za vložitev zahteve za odpečatenje kotla je v
prilogi 4 k tej odredbi in je njen sestavni del. 
(3) Carinski organ v roku 15 dni od prejema zahteve na
primeren način obvesti vložnika o času in načinu odpečatenja. 
(4) O opravljenem odpečatenju kotla se naredi uradni
zaznamek.
7. člen
(prehodna določba)
Trošarina za obdobje od 1. maja 2001 do 30. aprila 2002 se ne
glede na določbo drugega odstavka 4. člena te odredbe odmeri vsem malim
proizvajalcem žganja.
8. člen
(prenehanje veljavnosti)
Z začetkom veljavnosti te odredbe preneha veljati odredba o
izvajanju 45. člena zakona o trošarinah (Uradni list RS, št. 13/99) in uredba o
določitvi zneska trošarine za žganje, proizvedeno pri malih proizvajalcih
žganja (Uradni list RS, št. 19/00).
9. člen
(začetek veljavnosti)
Ta odredba začne veljati petnajsti dan po objavi v Uradnem
listu Republike Slovenije.
Št. 415-37/01
Ljubljana, dne 26. februarja 2002.
mag. Anton Rop l. r. 
Minister 
za finance

Priloga
1: Prijava za vpis v register trošarinskih zavezancev - malih proizvajalcev
vina in žganja
Priloga
2: Obračun trošarine za vino za male proizvajalce
Priloga
3: Zahtevek za zapečatenje kotla
Priloga
4: Zahtevek za odpečatenje kotla