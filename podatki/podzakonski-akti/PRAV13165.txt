1. člen
(1) Ta pravilnik določa pogoje, ki jih morajo glede
prostorov, opreme in kadrov izpolnjevati lekarne za izvajanje radiofarmacevtske
lekarniške dejavnosti.
(2) Pravilnik določa tudi obseg, organiziranost in način
zagotavljanja preskrbe z radiofarmacevtskimi izdelki ter zahteve glede označbe
lekarne.
(3) Glede označbe lekarne in pogojev za izvajanje
radiofarmacevtske lekarniške dejavnosti, ki jih ne določa ta pravilnik, se
uporablja pravilnik, ki določa pogoje za izvajanje lekarniške dejavnosti.
(4) Radiofarmacevtska lekarniška dejavnost se lahko
izvaja le skladno s predpisi na področju varstva pred ionizirajočimi sevanji.
2. člen
(1) Radiofarmacevtska lekarniška dejavnost je lekarniška
dejavnost, ki je namenjena preskrbi nuklearno-medicinske dejavnosti z
radiofarmacevtskimi izdelki.
(2) Preskrba z radiofarmacevtskimi izdelki obsega nabavo
radiofarmacevtskih izdelkov ter pripravo in izdajo radiofarmakov.
(3) Radiofarmacevtska lekarniška dejavnost se izvaja v
radiofarmacevtski lekarni.
(4) Radiofarmak, pripravljen v radiofarmacevtski
lekarni, je magistralno zdravilo.
3. člen
Izrazi, uporabljeni v tem pravilniku, pomenijo:
1.     
Dobra distribucijska praksa je sistem kakovosti, ki se nanaša na
organizacijo, izvajanje in nadzor shranjevanja izdelkov po določenem redu pred
nadaljnjo uporabo ali dajanjem v promet in prevoz izdelkov od proizvajalca do
končnega uporabnika v skladu z načeli in smernicami, ki jih za zdravila in za
učinkovine sprejme in objavi Evropska komisija.
2.     
Dobra lekarniška praksa so pravila, ki določajo potek strokovnega
dela pri izvajalcih lekarniške dejavnosti za zagotavljanje kakovosti izvajanja
lekarniške dejavnosti v skladu z ustreznimi standardi, ki jih sprejme
Lekarniška zbornica Slovenije.
3.     
Dobra praksa pri pripravi zdravil pri izvajalcih zdravstvene dejavnosti
(PIC/S GPP) so priporočila združenja PIC/S (Pharmaceutical Inspection
Co-Operation Scheme), ki zagotavljajo dosledno izdelavo zdravil pri izvajalcih
zdravstvene dejavnosti.
4.     
Dobra radiofarmacevtska praksa (GRPP) so priporočila Evropskega
združenja za nuklearno medicino, ki zagotavljajo dosledno pripravo in nadzor
radiofarmacevtskih izdelkov po merilih za kakovost in ustreznost namenu
uporabe, kot zahteva specifikacija izdelka oziroma dovoljenje za promet z
radiofarmacevtskimi izdelki.
5.     
PET je pozitronska emisijska tomografija.
6.     
Radiodiagnostik je radiofarmak, namenjen uporabi v slikovni
nuklearno medicinski diagnostiki.
7.     
Radiofarmacevtska lekarna je organizacijska enota bolnišnične
lekarne ali bolnišnice, ki izvaja radiofarmacevtsko lekarniško dejavnost.
8.     
Radiofarmacevtski izdelki so radiofarmaki, radionuklidni predhodniki,
radionuklidni generatorji in kompleti za pripravo radiofarmakov. Vsi izrazi
imajo enak pomen kot izrazi, uporabljeni v Zakonu o zdravilih (Uradni list RS,
št. 17/14; v nadaljnjem besedilu: Zakon o zdravilih).
9.     
Resolucija o zahtevah za zagotavljanje kakovosti in varnosti zdravil,
pripravljenih v lekarnah za posebne potrebe pacientov (v nadaljnjem
besedilu: Resolucija) so priporočila Odbora ministrov Sveta Evrope glede
sistema zagotavljanja kakovosti in varnosti zdravil, pripravljenih v javnih in
bolnišničnih lekarnah, vključno z rekonstituiranimi zdravili na podlagi
izdelane ocene tveganja.
10.  
Stopnje čistote zraka so A, B, C in D in se glede na zahteve v EU
GMP Annex I: EudraLex – Volume 4 – Good Manufacturing Practice (GMP)
guidelines, Annex I. ločijo glede na prisotnost števila delcev predpisanih
velikosti v m3 zraka v mirovanju in med delovanjem.
4. člen
Radiofarmacevtska lekarna lahko izvaja radiofarmacevtsko lekarniško
dejavnost, če izpolnjuje pogoje iz tega pravilnika, v obsegu in na način,
določenem v 11. členu tega pravilnika.
II. SPLOŠNI POGOJI
5. člen
Prostori, oprema, kadri, dokumentacija in sistem
zagotavljanja kakovosti v radiofarmacevtski lekarni so zasnovani, vodeni in
vzdrževani tako, da zagotavljajo pripravo kakovostnih, varnih in učinkovitih
radiofarmakov v skladu z načeli dobre radiofarmacevtske prakse, dobre
lekarniške prakse, dobre prakse pri pripravi zdravil pri izvajalcih zdravstvene
dejavnosti (PIC/S GPP), ob upoštevanju dodatkov, ki urejajo pogoje za sterilno
pripravo zdravil in radiofarmakov v skladu z izvedeno oceno tveganja, kot je
opredeljeno v Resoluciji, z varstvom pri delu in oceno varstva pred sevanji.
6. člen
Prostori, v katerih se izvaja radiofarmacevtska lekarniška dejavnost,
ustrezajo predpisom, ki urejajo graditev objektov, varstvo pri delu in varstvo
pred sevanji.
7. člen
Prostori, v katerih se rokuje z ali se v njih shranjujejo
radiofarmacevtski izdelki, so del nadzorovanega območja sevanja in so
opremljeni z označbami ter z merilniki v skladu s predpisi s področja varstva
pred sevanji.
8. člen
(1) Radiofarmacevtski izdelki se shranjujejo v skladu z
navodili proizvajalca, veljavno farmakopejo in v skladu z načeli dobre
lekarniške prakse, dobre distribucijske prakse in dobre radiofarmacevtske
prakse.
(2) Nepooblaščenim osebam se onemogoči dostop do zalog
radiofarmacevtskih izdelkov v radiofarmacevtski lekarni.
(3) Za shranjevanje radioaktivnih virov sevanja, ki se
ne uporabljajo več, je v skladu s predpisi s področja varstva pred sevanji na
voljo poseben prostor.
9. člen
(1) Radiofarmacevtsko lekarno vodi magister farmacije,
ki izpolnjuje pogoje, določene z zakonom, ki ureja lekarniško dejavnost.
(2) Radiofarmacevtska lekarna ima glede na obseg in
vrsto dela, ki ga opravlja, zaposleno ustrezno število oseb z opredeljenimi
strokovnimi odgovornostmi, ki so določene v dobri radiofarmacevtski praksi.
(3)   Radiofarmacevtska lekarna ima, glede na razred oziroma
raven radiofarmacevtske lekarniške dejavnosti iz 11. člena tega
pravilnika, določeno eno ali več odgovornih oseb. Odgovorna oseba je magister
farmacije s specializacijo iz radiofarmacije, ki odgovarja za vse postopke
dela, ki potekajo v sklopu radiofarmacevtske lekarniške dejavnosti, vključno z
vpeljavo in doslednim izvajanjem vseh postopkov sistema zagotavljanja
kakovosti.
10. člen
(1) Farmacevtsko strokovno delo v radiofarmacevtski
lekarni opravljajo farmacevtski strokovni delavci z ustreznimi znanji s tega
področja, glede na raven in vrsto dela, ki ga opravljajo in skladno s predpisi
na področju varstva pred ionizirajočimi sevanji.
(2) Pri izvajanju radiofarmacevtske lekarniške
dejavnosti lahko sodelujejo, poleg farmacevtskih strokovnih delavcev, ki jih
določa zakon, ki ureja lekarniško dejavnost, pod nadzorom odgovorne osebe tudi
druge osebe z najmanj 4. ravnjo izobrazbe medicinske ali naravoslovne smeri,
pridobljene po izobraževalnih programih za pridobitev srednje izobrazbe oziroma
srednje strokovne izobrazbe, ki je po zakonu, ki ureja slovensko ogrodje
kvalifikacij, uvrščen v 4. raven slovenskega ogrodja kvalifikacij in z
dodatnimi znanji glede na raven in vrsto dela, ki ga opravljajo (v nadaljnjem
besedilu: strokovni delavci).
(3) Strokovni delavec nosi osebne dozimetre v skladu s
predpisi s področja varstva pred sevanji.
(4) Strokovni delavec, ki čisti prostore za aseptično
pripravo, ima ustrezna znanja glede osnovnih načel preprečevanja mikrobiološke
kontaminacije, do katere bi lahko prišlo med postopkom čiščenja.
III. POSEBNI POGOJI GLEDE NA RAZRED IN RAVEN IZVAJANJA
RADIOFARMACEVTSKE LEKARNIŠKE DEJAVNOSTI
11. člen
(1) Radiofarmacevtska lekarniška dejavnost se glede na
način in obseg dela deli na naslednje razrede in ravni:
1.     
Razred 1 obsega prevzem in izdajo radiodiagnostikov z dovoljenjem
za promet z zdravilom.
2.     
Razred 2 obsega prevzem radiofarmacevtskih izdelkov, pripravo in
izdajo radiofarmakov za diagnostiko in zdravljenje, vključno s paliativnim, iz
radiofarmacevtskih izdelkov z dovoljenjem za promet z zdravilom, pripravljenih
v skladu z navodili proizvajalca, ter radiooznačevanje avtolognih krvnih celic
in se deli na:
- 
Raven 2A, ki obsega pripravo in izdajo radiofarmakov za diagnostiko in
zdravljenje, vključno s paliativnim, iz radiofarmacevtskih izdelkov z
dovoljenjem za promet z zdravilom, pripravljenih v skladu z navodili
proizvajalca;
- 
Raven 2B, ki obsega radiooznačevanje avtolognih krvnih celic z
radiofarmaki z dovoljenjem za promet z zdravilom, v skladu z navodili
proizvajalca, po zaprtem postopku.
3.     
Razred 3 obsega prevzem radiofarmacevtskih izdelkov, pripravo in
izdajo radiofarmakov za diagnostiko in zdravljenje, vključno s paliativnim, ter
vključno z radiofarmaki, ki so v prometu v skladu s tretjim odstavkom 20. člena
Zakona o zdravilih, radiooznačevanje celic pa se deli na:
- 
Raven 3A, ki obsega pripravo iz komponent in radionuklidnih predhodnikov,
kontrolo kakovosti in izdajo radiofarmakov za diagnostiko in zdravljenje;
- 
Raven 3B, ki obsega radiooznačevanje celic.
(2) Pogoji, ki jih mora izpolnjevati radiofarmacevtska
lekarna za posamezne razrede in ravni, in strokovna dela, ki jih lahko izvaja,
so določeni v Prilogi 1, ki je sestavni del tega pravilnika.
IV. DOKUMENTACIJA
12. člen
Sistem dokumentacije je zasnovan tako, da zagotavlja
sledljivost materialov, procesov, izdelkov, pogojev dela, kadra in vseh
postopkov zagotavljanja kakovosti. Za vse postopke in strokovna dela, ki se
izvajajo v radiofarmacevtski lekarni, so napisana, potrjena in redno revidirana
navodila za delo, ki jih predpiše in potrdi odgovorna oseba.
13. člen
Radiofarmacevtska lekarna glede na raven in obseg dela, ki ga
opravlja, vodi naslednjo dokumentacijo:
1.     
navodila za vse postopke, ki se izvajajo,
2.     
navodila za uporabo in vzdrževanje opreme,
3.     
evidenco pogojev shranjevanja radiofarmacevtskih izdelkov,
4.     
evidenco o vzdrževanju, kalibracijah in validacijah opreme in postopkov,
5.     
evidenco nabave, izdaje, reklamacij, odpoklicev radiofarmacevtskih izdelkov
in drugega materiala,
6.     
evidenco pogojev dela v prostorih za delo (temperatura, relativna vlaga,
tlak, površinska kontaminacija in drugo),
7.     
evidenco čiščenja in vzdrževanja prostorov in opreme,
8.     
specifikacije in sprostitvene certifikate za dobavljene surovine,
9.     
sprostitvene certifikate za vse dobavljene PET radiofarmake,
10.  
navodila in evidence za usposabljanje kadra za delo v radiofarmacevtski
lekarni,
11.  
evidenco o sledljivosti priprave radiofarmakov, reagentov in raztopin
(razred 2 in 3),
12.  
evidenco izvajanja vseh postopkov kontrole kakovosti radiofarmacevtskih
izdelkov (razred 2 in 3) in validacijska poročila.
14. člen
Radiofarmacevtska lekarna mora imeti v pisni ali elektronski obliki:
- 
sodobno strokovno literaturo in vire za informiranje in svetovanje o
zdravilih, o pripravi in zagotavljanju kakovosti zdravil in drugo literaturo,
- 
predpise s področja zdravstva, ki urejajo lekarniško dejavnost, zdravila
in varstva pred sevanjem.
V. DOVOLJENJE ZA IZVAJANJE RADIOFARMACEVTSKE LEKARNIŠKE
DEJAVNOSTI
15. člen
Ministrstvo, pristojno za zdravje (v nadaljnjem besedilu:
ministrstvo), v postopku pridobitve dovoljenja za izvajanje radiofarmacevtske
lekarniške dejavnosti ugotovi, ali radiofarmacevtska lekarna izpolnjuje pogoje
za izvajanje radiofarmacevtske lekarniške dejavnosti iz tega pravilnika in v
skladu s svojimi ugotovitvami določi, v kateri razred iz 11. člena tega
pravilnika se radiofarmacevtska lekarna razvrsti.
16. člen
(1) Postopek pridobitve dovoljenja iz prejšnjega člena
se začne z vlogo bolnišnice, ki jo ta vloži 30 dni pred začetkom izvajanja
radiofarmacevtske lekarniške dejavnosti na obrazcu, ki je v Prilogi 2, ki je
sestavni del tega pravilnika. Vlogi mora biti priložena ocena tveganja iz
tretjega odstavka 83. člena Zakona o lekarniški dejavnosti (Uradni list
RS, št. 85/16 in 77/17), ki jo odobri organ, pristojen za zdravila.
(2) Na podlagi vloge iz prejšnjega odstavka ministrstvo
izda odločbo.
17. člen
Ne glede na prejšnji člen mora bolnišnica v 30 dneh pred
začetkom izvajanja radiofarmacevtske lekarniške dejavnosti oziroma takoj po
opravljeni spremembi podati novo vlogo na obrazcu iz Priloge 2 tega pravilnika
za verifikacijo radiofarmacevtske lekarne, če gre za:
-       
novo radiofarmacevtsko lekarno,
-       
preselitev radiofarmacevtske lekarne,
-       
prenovo radiofarmacevtske lekarne, ki ima za posledico spremembo
pogojev, določenih s tem pravilnikom ali
-       
spremembo razvrstitve radiofarmacevtske lekarne v razrede iz 11. člena
tega pravilnika glede na strokovna dela, ki jih opravlja.
18. člen
(1) Izpolnjevanje pogojev iz tega pravilnika ugotavlja
tričlanska komisija, ki jo imenuje ministrstvo. Najmanj dva člana komisije sta
nosilca lekarniške dejavnosti, od katerih je eden specialist radiofarmacije,
tretji član pa je strokovnjak s področja varstva pred sevanjem.
(2) Komisija pri pregledu vodi zapisnik iz Priloge 3, ki
je sestavni del tega pravilnika.
(3) Komisija iz prejšnjega odstavka predlaga ministrstvu
obseg radiofarmacevtske lekarniške dejavnosti, ki jo radiofarmacevtska lekarna
lahko izvaja, in način njenega izvajanja, v skladu z 11. členom tega
pravilnika.
VI. PREHODNA IN KONČNA DOLOČBA
19. člen
Bolnišnice, ki z dnem uveljavitve tega pravilnika že izvajajo
radiofarmacevtsko dejavnost, v 90 dneh od uveljavitve tega pravilnika vložijo
na ministrstvo vlogo za pridobitev dovoljenja za izvajanje radiofarmacevtske
lekarniške dejavnosti v skladu s tem pravilnikom.
20. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-56/2017
Ljubljana, dne 7. decembra 2018
EVA 2017-2711-0041
Samo Fakin l.r.
Minister
za zdravje
Soglašam!
Jure Leben l.r.
Minister
za okolje in prostor

Priloga 1: Razredi
radiofarmacevtske lekarniške dejavnosti
Priloga 2: Vloga za
radiofarmacevtske lekarne
Priloga 3: Zapisnik
o pregledu radiofarmacevtske lekarne