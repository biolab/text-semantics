1. Banke obračunavajo, izločajo in uporabljajo obvezno
rezervo pri Banki Slovenije v višini, na način in v rokih, ki so določeni s tem
sklepom. 
2. Banke obračunavajo obvezno rezervo: 
1)    
v višini 7% – od vpoglednih depozitov, depozitov z odpovednim rokom do
90 dni, vezanih depozitov do 90 dni, od sredstev, pridobljenih z izdajo
vrednostnih papirjev z rokom dospelosti do 90 dni, od sredstev, pridobljenih s
krediti od pravnih oseb in prebivalcev z rokom dospelosti do 90 dni, od drugih
sredstev z rokom dospelosti do 90 dni in od ostanka vezanih depozitov na 91 dni
in več, če je deponent delno dvignil vezana sredstva pred potekom pogodbenega
roka. 
2)    
v višini 5% – od vezanih depozitov na 91 dni in več, od sredstev,
pridobljenih z izdajo vrednostnih papirjev z rokom dospelosti 91 dni in več, od
sredstev, pridobljenih s krediti od pravnih oseb in prebivalcev z rokom
dospelosti 91 dni in več in od drugih sredstev z rokom dospelosti 91 dni in
več. 
3. Obvezno rezervo iz tega sklepa banke obračunavajo kot
povprečje, izračunano na podlagi dnevnih knjigovodskih stanj depozitov iz 2.
točke tega sklepa v obdobju od prvega do zadnjega dne v mesecu. 
4. Obveznost iz 3. točke tega sklepa izpolnijo banke tako, da
je v povprečju znesek izločene obvezne rezerve v obdobju od prvega do zadnjega
delovnega dne v mesecu najmanj enak znesku obračunane obvezne rezerve, ki
pomeni obveznost za to obdobje. 
Povprečje izločene obvezne rezerve iz prvega odstavka te
točke se računa za obdobje od prvega do zadnjega delovnega dne v mesecu in se
izračuna tako, da se seštejejo dnevna stanja izločene obvezne rezerve za vsak
delovni dan v tem obdobju, dobljeni seštevek pa se deli s številom delovnih dni
v tem obdobju. 
5. Sobota se po tem sklepu šteje za delovni dan. 
6. Obvezno rezervo izločajo banke pri Banki Slovenije s
prenosom sredstev na poseben račun izločene obvezne rezerve bank pri
pooblaščeni organizaciji za plačilni promet. 
7. Sredstva izločene obvezne rezerve lahko banke uporabljajo
za zagotavljanje svoje dnevne likvidnosti. Banke uporabljajo sredstva obvezne
rezerve za zagotavljanje svoje dnevne likvidnosti s prenosom teh sredstev na
svoj žiro račun. 
8. Poročilo o obračunu obvezne rezerve na način, določen v 3.
točki in poročilo o izpolnjevanju obveznosti iz 4. točke tega sklepa sestavijo
banke na obrazcu, ki ga predpiše Banka Slovenije. 
Poročilo o obračunu obvezne rezerve in poročilo o
izpolnjevanju obveznosti predložijo banke na predpisanem obrazcu Banki
Slovenije najkasneje do 10. dne v naslednjem mesecu. 
9. Prvo poročilo o obračunu obvezne rezerve in poročilo o
izpolnjevanju obveznosti po tem sklepu sestavijo banke za mesec januar 1992 in
predložijo Banki Slovenije do 10. 2. 1992. 
10. Z dnem začetka uporabe tega sklepa preneha veljati sklep
o obračunavanju, izločanju in uporabi obvezne rezerve bank (Uradni list RS, št.
18/91, 21/91 in 30/91). 
11. Ta sklep začne veljati z dnem objave v Uradnem listu
Republike Slovenije, uporablja pa se od 1. januarja 1992.
Št. DP 4/91
Ljubljana, dne 9. decembra 1991.
Predsednik 
Sveta Banke Slovenije 
Guverner 
dr. France Arhar l. r.