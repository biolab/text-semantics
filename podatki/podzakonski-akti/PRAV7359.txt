I. SPLOŠNE DOLOČBE
1. člen
(1) Ta pravilnik v skladu z Direktivo
Komisije 2004/33/ES z dne 22. marca 2004 o izvajanju Direktive Evropskega
parlamenta in Sveta 2002/98/ES glede nekaterih tehničnih zahtev za kri in
komponente krvi (UL L št. 91 z dne 30. 3. 2004, str. 25), zadnjič spremenjeno z
Direktivo Komisije 2014/110/EU z dne 17. decembra 2014 o spremembi
Direktive 2004/33/ES glede meril za začasni odklon dajalcev alogenih odvzemov
(UL L št. 366 z dne 20. 12. 2014, str. 81), določa
strokovno medicinske pogoje ter načine in postopke ugotavljanja primernosti
krvodajalcev za odvzem krvi ter vsebino in obseg informacij, ki jih mora
transfuzijski zavod ali transfuzijski center zagotoviti prihodnjim krvodajalcem
in obseg informacij, ki se od krvodajalcev zahtevajo pred odvzemom krvi.
(2) Če ni posebej določeno, veljajo določbe
tega pravilnika tudi za krvodajalce, ki dajejo sestavine krvi z aferezo.
2. člen
(1) Za ugotavljanje primernosti
krvodajalcev je odgovoren zdravnik, usposobljen z znanji na področju postopkov
in meril za izbor krvodajalcev.
(2) Postopke za ugotavljanje primernosti
krvodajalcev izvaja medicinsko osebje z opravljenim podiplomskim izobraževanjem
iz transfuzijske medicine pod nadzorom zdravnika iz prejšnjega odstavka; če je
potreben pregled, svetovanje, zavrnitev ali sporočanje izsledkov preiskav krvi
krvodajalcu pa tudi zdravnik iz prejšnjega odstavka.
3. člen
(1) Na podlagi ugotavljanja primernosti
krvodajalcev se opravi izbor krvodajalcev.
(2) Izbor krvodajalcev iz prejšnjega
odstavka obsega posredovanje informacij krvodajalcu, pridobivanje informacij od
krvodajalca, pregled krvodajalca in določanje njegove ustreznosti za dajanje
krvi, ki temelji na oceni skladnosti zdravstvenega stanja krvodajalca z merili
za izbiro krvodajalca.
4. člen
(1) Skladnost podatkov o zdravstvenem
stanju krvodajalca z merili za izbiro krvodajalca ugotavlja medicinsko osebje
med postopkom izbora, ob upoštevanju strokovnih navodil za izbiro krvodajalcev.
(2) Če pridobljeni podatki ustrezajo
predpisanim merilom, se na odvzem krvi lahko neposredno napotijo krvodajalci,
ki so dali kri pred manj kot dvema letoma.
(3) Če pridobljeni podatki ne ustrezajo
predpisanim merilom, se krvodajalca napoti k zdravniku iz prvega odstavka 2. člena
tega pravilnika, ki po pregledu in strokovni presoji odobri odvzem krvi ali
krvodajalca trajno oziroma začasno odkloni.
(4) Zdravniški pregled je potreben kljub
temu, da vsi pridobljeni podatki ustrezajo predpisanim merilom, pri:
-      
krvodajalcih, ki prvič dajejo kri,
-      
krvodajalcih, ki niso dajali krvi več kot dve leti,
-      
krvodajalcih, ki pregled pri zdravniku zahtevajo.
II. POSREDOVANJE INFORMACIJ KRVODAJALCEM
5. člen
(1) Krvodajalec mora biti seznanjen z vsemi
dejstvi, ki so povezana z dajanjem krvi in ki lahko vplivajo na varnost
prejemnika transfuzije njegove krvi in na njegovo lastno varnost.
(2) Za posredovanje informacij krvodajalcem
se uporablja tiskano informacijsko gradivo (zloženka ali druga ustrezna oblika)
ali drugi načini, ki na razumljiv način poučijo krvodajalca o vseh vidikih dajanja
krvi.
6. člen
(1) Informacije iz drugega odstavka
prejšnjega člena vsebujejo:
-      
natančno, širši laični javnosti razumljivo izobraževalno gradivo o
bistvenih značilnostih krvi in postopku dajanja krvi, o komponentah krvi,
pridobljenih iz odvzete polne krvi oziroma odvzetih z aferezo ter o koristnih
učinkih transfuzije bolnikom;
-      
pojasnitev razlogov za pregled krvodajalca, za pridobivanje podatkov o
njegovih preteklih boleznih in sedanjem zdravstvenem stanju, o namenu
testiranja odvzete krvi in o pomenu podajanja “izjave o poučenosti in pisnega
soglasja za odvzem krvi” pred odvzemom krvi (velja za krvodajalce alogenske in
avtologne krvi in komponent krvi);
-      
informacije o možnosti samoizključitve, o začasni ali trajni odklonitvi
krvodajalca ter pojasnitev razlogov, zakaj posameznik ne more dati krvi ali
komponent krvi, ki predstavljajo tveganje za prejemnika (velja za krvodajalce
alogenske krvi in komponent krvi);
-      
informacija o možnosti zavrnitve krvodajalca avtologne krvi in razlogih,
da se odvzema krvi ne opravi, če je njegovo zdravje ogroženo pri odvzemu ali
pri prejemanju avtologne krvi in komponent krvi;
-      
informacijo o varstvu in zaščiti osebnih podatkov, ki preprečuje možnost
nepooblaščenega razkritja identitete krvodajalca, razkritja podatkov o njegovem
zdravju in o izsledkih opravljenega testiranja krvi;
-      
pojasnitev razlogov, zakaj se krvodajalcu odsvetuje dajanje krvi, ki
lahko škoduje njegovemu zdravju;
-      
podrobne informacije o postopkih in tveganjih pri dajanju alogenske ali
avtologne krvi in komponent krvi;
-      
možnost, da odvzeta avtologna kri ali komponente krvi ne bodo zadoščale
potrebam predvidene transfuzije;
-      
informacija o možnosti, da si krvodajalci premislijo glede odločitve o dajanju
krvi pred nadaljevanjem postopka odvzema, ali o možnosti, da se umaknejo
oziroma se samoizključijo kadarkoli med postopkom odvzema, brez zadrege ali
neprijetnih občutkov;
-      
razloge, zakaj je pomembno, da krvodajalci obvestijo transfuzijski zavod
ali transfuzijski center o katerem koli dogodku po dajanju krvi, zaradi
katerega bi lahko predhodno odvzeta kri postala neprimerna za transfuzijo;
-      
informacija o odgovornosti transfuzijskega zavoda ali transfuzijskega
centra, da obvesti krvodajalca, če izsledki testiranja odstopajo od normalnih
vrednosti in so pomembni za zdravje krvodajalca;
-      
informacija, zakaj se neuporabljena avtologna kri ali komponente krvi
zavržejo in se ne uporabijo za transfuzijo drugim bolnikom;
-      
informacija, da bo krvodajalec naknadno odklonjen in odvzeta kri ali
komponenta krvi uničena, če rezultati testiranja odvzete krvi potrdijo
prisotnost označevalcev virusov HIV, HBV, HCV ali drugih mikrobioloških dejavnikov,
ki se prenašajo s krvjo;
-      
informacija, da imajo krvodajalci možnost kadarkoli zastavljati
vprašanja.
(2) Enotno gradivo za posredovanje
informacij krvodajalcem iz prejšnjega odstavka pripravi Zavod Republike
Slovenije za transfuzijsko medicino po predhodni odobritvi Razširjenega
strokovnega kolegija za transfuzijsko medicino.
7. člen
Za pomoč ali odgovore na vprašanja v zvezi
s posredovanjem informacij krvodajalcem je zadolženo ustrezno usposobljeno
medicinsko osebje ali zdravnik.
III. PRIDOBIVANJE INFORMACIJ OD KRVODAJALCEV
8. člen
Pri izbiri krvodajalca je treba pridobiti
osebne podatke krvodajalca za njegovo identifikacijo, izpolnjen in podpisan
vprašalnik z zdravstveno anamnezo in podpisano soglasje za odvzem krvi z izjavo
o predhodni poučenosti o dejstvih, ki so povezana z dajanjem krvi.
9. člen
(1) Pri prijavi in vpisu za dajanje krvi je
treba preveriti ime in priimek, datum in kraj rojstva in naslov krvodajalca na
njegovem osebnem dokumentu.
(2) Med postopkom izbire je treba preveriti
ime in priimek, datum in kraj rojstva in naslov krvodajalca na listu
krvodajalca.
10. člen
Za pridobivanje anamneze o sedanjem
splošnem zdravstvenem stanju in preteklih boleznih mora krvodajalec izpolniti
vprašalnik.
11. člen
(1) Za pridobivanje informacij o
krvodajalcih se uporabljajo splošni in posebni vprašalniki.
(2) Splošni vprašalnik se uporablja za
pridobivanje informacij od večkratnih krvodajalcev o:
-      
splošnem počutju in sedanjem ter preteklem zdravstvenem stanju;
-      
tveganju za okužbo z virusi HIV/HBV/HCV;
-      
tveganju za prenos Creutzfeldt-Jakobove bolezni;
-      
tveganju za okužbo zaradi potovanja v tujino;
-      
tveganju za okužbo zaradi tveganega načina življenja.
(3) Poleg vprašanj iz splošnega
vprašalnika, navedenih v prejšnjem odstavku, vsebuje posebni vprašalnik tudi
dodatna vprašanja za pridobivanje informacij od krvodajalcev, ki prvič dajejo
kri oziroma dajejo krvne komponente z aferezo.
12. člen
(1) Pri izpolnjevanju vprašalnika
krvodajalcu pomaga izpraševalec (medicinska sestra/zdravstveni tehnik) z
opravljenim podiplomskim izobraževanjem iz transfuzijske medicine.
(2) Po pregledu izpolnjeni vprašalnik
podpišeta krvodajalec in izpraševalec.
(3) Če se podatki v vprašalniku ne ujemajo
s predpisanimi merili, izpraševalec napoti krvodajalca k zdravniku.
13. člen
Splošni in posebne vprašalnike v enotni
obliki pripravi Zavod Republike Slovenije za transfuzijsko medicino po
predhodni odobritvi Razširjenega strokovnega kolegija za transfuzijsko
medicino.
14. člen
(1) Krvodajalec s podpisom posebej potrdi:
-      
izjavo, da je prejel, prebral in razumel informacijsko gradivo;
-      
da je bil seznanjen z možnostjo spraševanja;
-      
da je dobil zadovoljiv odgovor na zastavljena vprašanja;
-      
soglasje, da se njegova kri ali komponente krvi lahko uporabijo za
transfuzijo bolnikom ter, da se z njegovo krvjo lahko opravijo predpisani testi
in, da se ga o pozitivnih izsledkih zaupno obvesti ter po potrebi pokliče na
odvzem vzorca krvi za ponovitev testiranja;
-      
soglasje za nadaljevanje postopka za odvzem krvi;
-      
da je bil ob dajanju avtologne krvi in komponent krvi obveščen, da
odvzeta kri in komponente krvi morda ne bodo zadoščale za potrebe predvidene
transfuzije;
-      
da potrjuje, da so vsi podatki, ki jih je krvodajalec navedel, po
njegovem najboljšem prepričanju resnični.
(2) Obrazec izjave o poučenosti in pisnem
soglasju za odvzem krvi je v prilogi 1, ki je sestavni del tega pravilnika.
IV. PREGLED KRVODAJALCA
15. člen
(1) Pregled krvodajalcev pred dajanjem krvi
se izvaja z enostavnimi laboratorijskimi preiskavami in fizikalnim pregledom.
(2) V krvi krvodajalca se pred vsakim
dajanjem krvi določi z laboratorijskimi presejalnimi testi koncentracija
hemoglobina ali vrednosti hematokrita. Pred dajanjem krvnih komponent s
postopkom hemafereze se v krvi krvodajalca določa oziroma spremlja še druge
kazalce, značilne za uporabljeni postopek.
(3) Pri fizikalnem pregledu usposobljeno
medicinsko osebje pod nadzorom odgovornega zdravnika opravi pregled splošnega
videza krvodajalca, meritev krvnega tlaka in srčnega utripa ter po potrebi tudi
meritev telesne mase in temperature.
(4) Če se ugotovi stanje, ki bi lahko bilo
vzrok za zavrnitev krvodajalca, se o tem obvesti odgovornega zdravnika, ki
krvodajalca pregleda.
(5) Odgovorni zdravnik iz prejšnjega
odstavka po potrebi opravi tudi pregled pljuč in srca ali celoten fizikalni
pregled, pregleda priloženo zdravstveno dokumentacijo krvodajalca in ga po
potrebi napoti k njegovemu izbranemu osebnemu zdravniku v nadaljnje
zdravljenje.
V. MERILA GLEDE PRIMERNOSTI KRVODAJALCEV ZA DAJANJE KRVI
16. člen
Pri izbiri krvodajalcev je treba upoštevati
merila glede primernosti za dajanje krvi zato, da se zaščiti zdravje prejemnika
pred prenosom bolezni ali drugimi škodljivimi učinki transfuzije krvi in krvnih
pripravkov in zaščiti zdravje krvodajalca pred možnimi škodljivimi učinki
odvzema krvi.
17. člen
Merila glede primernosti krvodajalcev za
dajanje krvi se nanašajo na podatke, pridobljene z zdravstveno anamnezo ter
pregledom krvodajalcev in se lahko spreminjajo v odvisnosti strokovnih dognanj.
18. člen
(1) V izjemnih okoliščinah lahko
usposobljen zdravstveni delavec transfuzijskega zavoda ali transfuzijskega
centra odobri posamezne odvzeme pri krvodajalcih, ki ne izpolnjujejo meril,
določenih v tabeli, ki je v prilogi 2, ki je sestavni del tega pravilnika.
(2) V primeru hudega tveganja za
pomanjkanje ali dejansko pomanjkanje preskrbe s krvjo in komponentami krvi
zaradi pandemije gripe A(H1N1) se lahko začasno: 
-      
z odstopanjem od točke A.2. Priloge 2 tega pravilnika zniža najnižja
raven hemoglobina v krvi dajalcev na najmanj 120 g/l za ženske in 130 g/l za
moške; 
-      
z odstopanjem od točke B. 2. 1. Priloge 2 tega pravilnika uporabi
obdobje odklona, ki ni krajše od sedem dni, po prenehanju simptomov gripi
podobne bolezni.
(3) Pri izvajanju odstopanj iz prejšnjega
odstavka morajo biti izpolnjeni naslednji pogoji:
-      
Javna agencija Republike Slovenije za zdravila in medicinske pripomočke
(v nadaljnjem besedilu: Agencija) Evropsko komisijo nemudoma obvesti o ukrepih,
ki jih namerava sprejeti ali jih je sprejela v skladu s prejšnjim odstavkom; 
-      
Agencija Evropski komisiji sporoči utemeljitve, zakaj so navedeni ukrepi
potrebni, tj. stopnjo tveganja pomanjkanja ali dejansko pomanjkanje krvi in
komponent krvi, vključno z opisom meril in metodologijo, ki se je uporabila za
oceno te potrebe; 
-      
takoj ko se v skladu z istimi merili in metodologijo iz prejšnje alinee
preskrba s krvjo in komponentami krvi povrne na zadovoljivo raven, se prenehajo
izvajati začasna odstopanja iz prejšnjega odstavka, o čemer Agencija obvesti
Evropsko komisijo.
(4) Merila, določena v tabeli, ki je v
prilogi 2 tega pravilnika, ne veljajo za dajanje avtologne krvi in komponent
krvi.
VI. DOKUMENTACIJA
19. člen
(1) Dokumentacijo o krvodajalcih in dajanju
krvi vodijo transfuzijski zavod ali transfuzijski center in Rdeči križ Slovenije
v obsegu, ki ga določa zakon za dejavnost organizacij na področju
krvodajalstva.
(2) Dokumentacija iz prejšnjega odstavka se
vodi v obsegu, ki omogoča sledljivost krvodajalca in odvzete krvi.
20. člen
Transfuzijski zavod ali transfuzijski
center in Rdeči križ Slovenije so dolžni v skladu z zakonom o varstvu osebnih
podatkov (Uradni list RS, št. 86/04 in 113/05 - ZInfP) zagotoviti:
-      
zaščito podatkov pred nepooblaščenim dostopom,
-      
varovanje pred nepooblaščenimi posegi v dokumentacijo,
-      
izvajanje postopkov za odpravljanje neskladnosti podatkov,
-      
zaščito podatkov pred nepooblaščenim razkrivanjem.
21. člen
(1) Dokumentacijo o vseh postopkih pri
izbiri krvodajalca se vodi na listu krvodajalca, ki se hrani skupaj z izpolnjenim
vprašalnikom ter izjavo o poučenosti in pisnim soglasjem za odvzem krvi.
(2) Dokumentacija iz prejšnjega odstavka se
hrani 30 let.

Priloga
1: Izjava o poučenosti in pisno soglasje za odvzem krvi
Priloga
2: Merila sprejemljivosti za krvodajalce polne krvi in komponent krvi

Pravilnik o strokovno medicinskih pogojih za
odvzem krvi (Uradni list RS, št. 9/07)
vsebuje naslednjo prehodno in končno določbo:
»VII. PREHODNA IN KONČNA DOLOČBA
22. člen
Z dnem uveljavitve tega pravilnika se
preneha uporabljati Pravilnik o strokovno medicinskih pogojih za odvzem krvi
(Uradni list RS, št. 75/03).
23. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o strokovno medicinskih pogojih za odvzem krvi (Uradni list RS, št. 107/09) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o strokovno
medicinskih pogojih za odvzem krvi (Uradni list RS, št. 91/13) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o strokovno
medicinskih pogojih za odvzem krvi (Uradni list RS, št. 91/15)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.