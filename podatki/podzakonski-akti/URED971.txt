1. člen
S to uredbo Vlada Republike Slovenije določa natančnejše
kriterije za dodeljevanje sredstev gospodarskim družbam iz uporabe dela kupnin
za investicije v javni sektor gospodarstva iz sredstev, s katerimi razpolaga ministrstvo,
pristojno za gospodarstvo, oziroma ministrstvo, pristojno za energijo.
2. člen
Do dodelitve sredstev za investicije v javni sektor
gospodarstva je upravičena gospodarska družba, ki opravlja svojo dejavnost kot
gospodarsko javno službo (v nadaljnjem besedilu: upravičenci) in ki spada po
standardni klasifikaciji dejavnosti med dejavnosti D35.1 – Oskrba z električno
energijo.
3. člen
Dodeljevanje sredstev za investicije v gospodarski javni sektor
opravi na podlagi javnega razpisa, ki ga objavi ministrstvo,
pristojno za gospodarstvo, oziroma ministrstvo, pristojno za energijo.
Pri izvedbi javnega razpisa se smiselno uporabljajo določbe
zakona o javnih naročilih (Uradni list RS, št. 24/97) v skladu s kriteriji iz
te uredbe.
4. člen
Investicije, za katere se dodeljujejo sredstva, morajo zagotavljati
dolgoročno zanesljivost in zadostnost oskrbe z električno energijo ali njeno
učinkovito rabo ali zmanjšanje onesnaževanja okolja ali posredno vplivati na
tako zmanjšanje ter tehnološko in gospodarsko učinkovitost.
Sredstva se dodeljujejo tudi za investicije, ki zagotavljajo modernizacijo
tehnološkega procesa proizvodnje premoga ali naftnih derivatov. (črtan)
5. člen
Pri dodeljevanju sredstev bo ministrstvo, pristojno za
gospodarstvo, oziroma ministrstvo, pristojno za energijo upoštevalo naslednje
kriterije po njihovem vrstnem redu:
-       
prispevek k izboljšanju stabilnosti in zanesljivosti energetske oskrbe v
Republiki Sloveniji,
-       
delež zagotovljenih lastnih in drugih sredstev investitorja,
-       
stopnja dokončanosti projekta oziroma že začete investicije,
-       
zmanjšanje onesnaževanja okolja.
6. člen
Za presojo upravičenosti do
sredstev morajo upravičenci, ki se prijavijo na javni razpis poleg kriterijev
iz prejšnjega člena, ministrstvu,
pristojnemu za gospodarstvo, oziroma ministrstvu, pristojnemu za energijo z vlogo predložiti še:
-       
investicijski elaborat, iz katerega mora biti razvidna skladnost
projekta z resolucijo o strategiji učinkovite rabe in oskrbe Slovenije z
energijo - skladnost ugotavlja ministrstvo, pristojno za gospodarstvo, oziroma
ministrstvo, pristojno za energijo,
-       
višino potrebnih sredstev za izvedbo oziroma dokončanje investicije,
-       
dokazilo o zagotovitvi drugih virov financiranja investicije,
-       
terminski plan za izvedbo investicije oziroma rok za dokončanje že
začete investicije.
7. člen
Sredstva se bodo upravičencem dodeljevala tudi za namene
tehnološke ali ekološke sanacije ali za zaključek investicijskih projektov.
Podjetje je dolžno izvesti dokapitalizacijo v višini
dodeljenih sredstev v roku 60 dni po koriščenju zadnjega obroka dodeljenih
sredstev.
Ne glede na določbe 3., 5. in
6. člena te uredbe se pri dodeljevanju sredstev gospodarskim družbam, ki so
upravičene do pomoči pri reševanju nasedlih investicij, upoštevajo merila in
kriteriji, določeni s predpisi, izdanimi na podlagi zakona, ki ureja področje
energetike.

Uredba o kriterijih za dodeljevanje sredstev
za investicije v javni sektor gospodarstva (Uradni list RS, št. 82/98) vsebuje naslednji končni določbi:
»8. člen
Z uveljavitvijo te uredbe preneha veljati sklep Vlade Republike
Slovenije o merilih in pogojih za dodeljevanje sredstev za investicije v javni
sektor gospodarstva (Uradni list RS, št. 70/96).
9. člen
Ta uredba začne veljati naslednji dan po objavi v Uradnem listu
RS.«.

Uredba o spremembah in dopolnitvah uredbe o
kriterijih za dodeljevanje sredstev za investicije v javni sektor gospodarstva
(Uradni list RS, št. 3/00) vsebuje naslednjo končno določbo:
»5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o
spremembah in dopolnitvah Uredbe o kriterijih za dodeljevanje sredstev za
investicije v javni sektor gospodarstva (Uradni list RS, št. 101/04) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o
spremembah Uredbe o kriterijih za dodeljevanje sredstev za investicije v javni
sektor gospodarstva (Uradni list RS, št. 29/14) vsebuje naslednjo končno določbo:
»4. člen
Ta uredba začne veljati naslednji dan po objavi v Uradnem
listu Republike Slovenije.«.