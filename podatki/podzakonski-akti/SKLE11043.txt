1.     
Ta sklep določa višine obrestnih mer, po katerih Banka Slovenije
obrestuje sredstva javnih subjektov:
- 
ki se vodijo pri Banki Slovenije na podlagi pogodb o vodenju računov v
skladu z 61. členom Zakona o javnih financah (Uradni list RS, št. 11/11 –
uradno prečiščeno besedilo, 14/13 – popr., 101/13, 55/15 – ZFisP in 96/15 –
ZIPRS1617) in 12. členom ZBS-1 in
- 
ki jih imata na računih pri Banki Slovenije sklad za reševanje bank, ki
je vzpostavljen in katerega upravlja Banka Slovenije na podlagi 5. člena Zakona
o organu in skladu za reševanje bank (Uradni list RS, št. 97/14, 91/15, 44/16 –
ZRPPB), in sklad za jamstvo vlog, ki je vzpostavljen in katerega upravlja Banka
Slovenije na podlagi 4. člena Zakona o sistemu jamstva za vloge (Uradni list
RS, št. 27/16).
2.     
Obrestovanje sredstev javnih subjektov ureja tudi Smernica Evropske
centralne banke z dne 20. februarja 2014 o domačih poslih upravljanja s
sredstvi in obveznostmi s strani nacionalnih centralnih bank – ECB/2014/09,
ECB/2014/22 in ECB/2015/28 (v nadaljevanju: Smernica).
3.     
Banka Slovenije obrestuje sredstva javnih subjektov do skupne
protivrednosti 200 mio EUR (v nadaljevanju: prag obrestovanja) in nad tem
zneskom, po različnih obrestnih merah, vključno z negativnimi obrestnimi
merami. Pri izračunu doseganja praga obrestovanja Banka Slovenije najprej
upošteva vsa vezana sredstva in šele nato vpogledna sredstva. Pri izračunu
doseganja praga obrestovanja Banka Slovenije ne upošteva sredstev iz druge
alineje prve točke tega sklepa.
Pri tem se sredstva v tujih valutah preračunajo v eure po
referenčnem tečaju ECB, veljavnem za vsak dan obračuna.
4.     
Banka Slovenije določi obrestno mero za vezana sredstva javnih subjektov
v skladu s Smernico ob sklenitvi vsake posamične vezave.
5.     
Banka Slovenije obrestuje vpogledna sredstva javnih subjektov do praga
obrestovanja po obrestnih merah za tekoči delovni dan oziroma pretekli delovni
dan na nedelovne dneve posamezne valute:
- 
sredstva v eurih – v višini EONIA-e. Če je EONIA negativna, se sredstva
obrestujejo po taki obrestni meri;
- 
devizna sredstva – po obrestni meri v višini 80 % obrestne mere za
posojanje preko noči za posamezno valuto (Bloomberg Composite bid). Če je
obrestna mera za posojanje preko noči za posamezno valuto negativna, se devizna
sredstva obrestujejo po taki obrestni meri.
6.     
Banka Slovenije vpogledna sredstva javnih subjektov, ki presegajo prag
obrestovanja, in sredstva iz druge alineje prve točke tega sklepa ne obrestuje
oziroma jih obrestuje po obrestni meri mejnega depozita, če je ta negativna.
7.     
Znesek obresti Banka Slovenije plača s pripisom ali v skladu s Smernico
z obremenitvijo računa, odprtega pri Banki Slovenije.
8.     
Obrestne mere, določene s tem sklepom, se začnejo uporabljati za izračun
obresti en dan po objavi v Uradnem listu Republike Slovenije.
9.     
Z dnem uveljavitve tega sklepa preneha veljati Sklep o določitvi višine
obrestnih mer, po katerih Banka Slovenije obrestuje sredstva javnih subjektov,
z dne 23. maja 2016.
Ljubljana, dne
24. februarja 2017
Boštjan Jazbec l.r.
guverner