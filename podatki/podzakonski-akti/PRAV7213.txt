1. člen
Ta pravilnik podrobneje ureja postopek in pogoje za začetek
opravljanja socialno varstvenih storitev na podlagi dovoljenja za delo in vpisa
v register zasebnikov in pravnih oseb, ki opravljajo socialno varstvene
storitve (v nadaljnjem besedilu: register), prenehanje oziroma odvzem
dovoljenja za delo ter izbris iz registra.
2. člen
Dovoljenje za delo se izda za socialno varstveno storitev
oziroma njeno obliko, kot je opredeljena v predpisih s področja socialnega
varstva in tvori vsebinsko celoto (v nadaljnjem besedilu: storitev).
3. člen
Vlagatelj mora za izdajo dovoljenja za delo in za vpis v
register izpolnjevati naslednje pogoje: 
-       
da je pravna oseba v Republiki Sloveniji registrirana za opravljanje
dejavnosti, ki je predmet postopka za izdajo dovoljenja za delo, oziroma da je
podružnica tuje pravne osebe za opravljanje te dejavnosti vpisana v register v
Republiki Sloveniji; 
-       
da je fizična oseba v Republiki Sloveniji vpisana v Poslovni register
Slovenije; 
-       
da izpolnjuje pogoje glede prostorov, opreme, kadrov in druge pogoje,
kot jih določajo zakon, ki ureja socialno varstvo, in na njegovi podlagi izdani
izvršilni predpisi za opravljanje storitve, ki je predmet postopka; 
-       
da izkazuje finančno in poslovno sposobnost za izvajanje storitve.
4. člen
(1) Vlagatelj dokazuje izpolnjevanje pogojev iz prejšnjega
člena z naslednjimi dokazili: 
-       
z dokazilom pristojnega organa o registraciji, ki ne sme biti starejše
od treh mesecev, oziroma z izpisom iz Poslovnega registra Slovenije za
samostojnega podjetnika posameznika (v nadaljnjem besedilu: nosilec
dejavnosti); 
-       
z izjavo o poznavanju standardov in normativov storitve (priloga 1 tega
pravilnika); 
-       
z vzorcem dogovora o izvajanju storitve z uporabnikom; 
-       
s projekcijo finančnega poslovanja za obdobje najmanj dveh let z
obrazložitvijo postavk; 
-       
s strukturo in izračunom cene storitve po posameznih elementih v skladu
s predpisi, ki določajo metodologijo za oblikovanje cene socialno varstvenih
storitev; 
-       
z mnenjem Socialne zbornice; 
-       
z organizacijsko shemo s prikazanimi kadri oziroma neposrednimi
izvajalci storitve in dokazili o njihovi izobrazbi in opravljenih strokovnih in
drugih (zaključnih) izpitih ter pogodbami oziroma izjavami o njihovi
zaposlitvi; 
-       
s potrdilom o opravljenem strokovnem izpitu in dokazili o delovnih
izkušnjah strokovnega vodje; 
-       
z dokazilom, da nosilec dejavnosti ni v delovnem razmerju pri drugem
delodajalcu; 
-       
z dokazilom, da nosilcu dejavnosti oziroma vodji storitve ni s
pravnomočno odločbo sodišča prepovedano opravljanje poklica, oziroma da pravni
osebi ni s pravnomočno odločbo sodišča prepovedano opravljanje dejavnosti; 
-       
z dokazilom o izpolnjevanju minimalnih tehničnih pogojev za izvajanje
storitve; 
-       
z dokazili o zagotovljeni opremi za izvajanje dejavnosti, iz katerih je
razvidno izpolnjevanje minimalnih tehničnih pogojev. 
(2) V projekciji finančnega poslovanja v četrti alinei
prejšnjega odstavka mora vlagatelj v primeru, da namerava poslovati z najetimi
sredstvi, predvideti tudi vire za odplačilo kreditov. Če bo vlagatelj poleg socialno
varstvene dejavnosti opravljal še kakšno drugo dejavnost, se mora projekcija
finančnega poslovanja nanašati le na socialno varstveno storitev, ki jo želi
opravljati. 
(3) Ministrstvo, pristojno za socialno varstvo (v nadaljnjem
besedilu: ministrstvo), si priskrbi po uradni dolžnosti podatke o dejstvih, o
katerih vodi uradno evidenco. Enako ravna tudi glede dejstev, o katerih vodi
uradno evidenco kakšen drug državni organ oziroma organ lokalne skupnosti ali
nosilec javnega pooblastila.
5. člen
(1) Vlagatelj, ki želi izvajati storitev institucionalnega
varstva ali storitev vodenja, varstva in zaposlitve pod posebnimi pogoji, mora
kot dokazila iz enajste in dvanajste alinee prvega odstavka prejšnjega člena
priložiti še naslednja dokazila: 
-       
najmanj projekt za gradbeno dovoljenje; 
-       
uporabno dovoljenje po zakonu o graditvi objektov; 
-       
projekt opreme. 
(2) Vlagatelj iz prejšnjega odstavka mora kot dokaz finančne
in poslovne sposobnosti priložiti še naslednja dokazila: 
-       
zadnje letno poročilo, pri čemer morajo biti zadnji računovodski izkazi
revidirani, tudi če vlagatelj k reviziji sicer ni zavezan; 
-       
revizorjevo poročilo računovodskih izkazov iz prejšnje alinee z mnenjem
pooblaščenega revizorja; 
-       
podatke o posojilih, ki so bila najeta za zgraditev ali rekonstrukcijo
objektov oziroma prostorov za izvajanje storitve; 
-       
podatke o morebitnih hipotekah in drugih stvarnih pravicah na teh
objektih oziroma prostorih; 
-       
podatke o drugih morebitnih obveznostih. 
(3) Če je vlagatelj začel poslovati v letu, v katerem je
vložil vlogo za izdajo dovoljenja za delo, mu dokazil iz prve in druge alinee
prejšnjega odstavka ni potrebno priložiti. 
(4) Če iz priložene zanje bilance stanja izhaja izguba, mora
biti pokrita do izdaje odločbe o vpisu v register.
6. člen
(1) Postopek ugotavljanja izpolnjevanja pogojev za
opravljanje storitev (v nadaljnjem besedilu: postopek) se začne na vlogo
stranke za izdajo dovoljenja za delo in vpis v register, kateri morajo biti
priložena dokazila o izpolnjevanju pogojev v skladu s tem pravilnikom. 
(2) Vloga se vloži na ministrstvu. 
(3) Vlagatelj mora v vlogi navesti storitev, ki jo želi
opravljati, in podatke, ki izkazujejo njegovo identiteto (npr. firmo oziroma
naziv in sedež).
7. člen
(1) Izpolnjevanje pogojev za opravljanje storitve ugotavlja
komisija, ki jo imenuje minister, pristojen za socialno varstvo (v nadaljnjem
besedilu: strokovna komisija). 
(2) Strokovna komisija je sestavljena iz stalnih in nestalnih
članov. 
(3) Strokovno komisijo sestavljajo štirje stalni člani, in
sicer predsednik, namestnik predsednika in dva člana. 
(4) Trije člani strokovne komisije so nestalni in v postopku
sodelujejo tako, da jih določi predsednik komisije z vabilom na sklic seje
strokovne komisije. 
(5) Strokovna komisija veljavno odloča, če so na seji
prisotni najmanj trije člani, ne glede na to, ali so prisotni stalni ali
nestalni člani. 
(6) Strokovna komisija lahko v postopku od vlagatelja po
potrebi poleg dokazil iz 4. in 5. člena tega pravilnika zahteva še druga
dokazila o izpolnjevanju pogojev za opravljanje storitve oziroma izpolnjevanje
pogojev ugotavlja na podlagi mnenja drugih strokovnjakov v okviru ali izven
ministrstva.
8. člen
Strokovna komisija opravlja naslednje naloge: 
-       
preverja popolnost vlog za izdajo dovoljenja za delo in vpis v register,
-       
ugotavlja izpolnjevanje minimalnih tehničnih, kadrovskih in drugih
pogojev za opravljanje socialno varstvenih storitev, če ta pravilnik ne določa
drugače.
9. člen
(1) Strokovna komisija dela na sejah, ki jih skliče in vodi
predsednik, v času njegove odsotnosti pa njegov namestnik. 
(2) O seji se vodi zapisnik, ki ga sprejmejo člani komisije,
ki so prisostvovali seji.
10. člen
(1) Izpolnjevanje minimalnih tehničnih pogojev za izvajanje
storitve institucionalnega varstva ter vodenja in varstva ter zaposlitve pod
posebnimi pogoji ugotavlja komisija, ki jo imenuje minister na podlagi
predpisov, ki določajo minimalne tehnične pogoje za opravljanje teh storitev (v
nadaljnjem besedilu: tehnična komisija). 
(2) Tehnična komisija začne postopek ugotavljanja
izpolnjevanja minimalnih tehničnih pogojev na predlog strokovne komisije. O
svojih ugotovitvah sestavi zapisnik in ga posreduje strokovni komisiji. 
(3) Če tehnična komisija pri vlagatelju ugotovi manjša
odstopanja od minimalnih tehničnih pogojev, ki so določeni s predpisi iz prvega
odstavka tega člena, lahko ob izpolnjevanju vseh drugih pogojev za opravljanje
storitve od njega zahteva dodatna pojasnila. 
(4) V primeru, da vlagatelj pred tehnično komisijo dokaže, da
bo kljub odstopanjem zagotovljeno nemoteno opravljanje storitve, lahko tehnična
komisija strokovni komisiji predlaga, da se vlagatelju izda dovoljenje za delo.
11. člen
Strokovna komisija ugotavlja izpolnjevanje kadrovskih pogojev
z analizo vloge in dokumentacije o kadrovskih pogojih.
12. člen
(1) Vlagatelj mora pred izdajo odločbe o vpisu v register s
strani pristojnega organa pridobiti še soglasje k ceni storitve. 
(2) V primeru, ko je za izdajo soglasja k ceni storitve
pristojen občinski organ, mora vlagatelj o izdanem soglasju pisno obvestiti
ministrstvo.
13. člen
O dovoljenju za delo in vpisu v register minister z odločbo
odloči tako, da v skladu z zakonom in tem pravilnikom: 
-       
izda odločbo, s katero se vlagatelju izda dovoljenje za delo in se ga
vpiše v register, če vlagatelj predloži vsa dokazila o izpolnjevanju pogojev za
opravljanje storitve in soglasje pristojnega organa k ceni storitve, 
-       
izda dovoljenje za delo, če vlagatelj predloži vsa dokazila o
izpolnjevanju pogojev za opravljanje storitve, ne predloži pa s strani
pristojnega organa izdanega soglasja k ceni storitve, 
-       
izda dovoljenje za delo, čeprav vlagatelj še nima izdanega uporabnega
dovoljenja oziroma še nima izbranih vseh neposrednih izvajalcev storitve, 
-       
vlagatelju, ki mu je bilo izdano dovoljenje za delo v skladu s prejšnjo
alineo in ki predloži dokazila v skladu z drugim odstavkom 14. člena tega
pravilnika, izda odločbo o vpisu v register, ko pridobi soglasje k ceni
storitve oziroma ko o tem v skladu z drugim odstavkom 12. člena tega pravilnika
obvesti ministrstvo.
14. člen
(1) Vlagatelj, ki mu je bilo izdano dovoljenje za delo v
skladu z drugo alineo prejšnjega člena, mora pred izdajo odločbe o vpisu v
register ravnati v skladu z določbo 12. člena tega pravilnika. 
(2) V primeru iz tretje alinee prejšnjega člena mora
vlagatelj uporabno dovoljenje oziroma seznam neposrednih izvajalcev z vsemi
dokazili oziroma pogodbami o zaposlitvi predložiti pred izdajo odločbe o vpisu
v register. Rok, v katerem mora vlagatelj predložiti uporabno dovoljenje
oziroma zahtevana dokazila, se določi v dovoljenju za delo. 
(3) Če vlagatelj v roku iz prejšnjega odstavka ne predloži
uporabnega dovoljenja oziroma zahtevanih dokazil, postopek ustavi, dovoljenje
za delo pa preneha.
15. člen
Vlagatelj lahko prične opravljati storitev z dnem izdaje
odločbe o vpisu v register.
16. člen
(1) Izvajalec mora ves čas izpolnjevati vse pogoje za
izvajanje storitve. 
(2) Izvajalec je dolžan ministrstvu predhodno pisno sporočiti
vsa predvidena dejstva in okoliščine, ki bi utegnila vplivati na izvajanje
storitve. V primeru, da spremembe vplivajo na vsebino izvajanja storitve, mora
strokovna komisija ponovno ugotavljati izpolnjevanje pogojev za izvajanje
storitve, pri čemer smiselno uporablja določbe tega pravilnika.
17. člen
Izvajalec je dolžan Inštitutu za socialno varstvo vsako leto
najkasneje do 30. aprila predložiti letno poročilo in poročilo o delu v
preteklem letu. Če izvajalec poleg socialno varstvene dejavnosti opravlja še
kakšno drugo dejavnost, mora v letnem poročilu oziroma računovodskih izkazih
prikazati ločeno poslovanje na področju socialnega varstva.
18. člen
(1) Postopek za odvzem dovoljenja za delo strokovna komisija
začne na predlog Socialne inšpekcije ali po uradni dolžnosti, v primeru, ko je
bilo izdano dovoljenje za delo, vlagatelj pa še ni bil vpisan v register, če se
ugotovi, da pravna oziroma fizična oseba ne izpolnjuje več predpisanih pogojev,
ki so bili podlaga za izdajo dovoljenja za delo. 
(2) Dovoljenje za delo se odvzame tako, da se ga razveljavi. 
(3) Strokovna komisija v postopku za odvzem dovoljenja za
delo smiselno uporablja določbe tega pravilnika o izdaji dovoljenja za delo. 
(4) O odvzemu dovoljenja za delo odloči minister z odločbo.
19. člen
(1) Postopek izbrisa iz registra začne strokovna komisija po
uradni dolžnosti, ko izve za okoliščine, ki kažejo na to, da obstajajo razlogi
za izbris iz registra. 
(2) Izbris iz registra se opravi v skladu z določbami zakona.
(3) Strokovna komisija v postopku izbrisa iz registra
smiselno uporablja določbe tega pravilnika o izdaji dovoljenja za delo. 
(4) O izbrisu iz registra odloči minister z odločbo. 
(5) Z odločbo o izbrisu iz registra se hkrati razveljavi in s
tem tudi odvzame dovoljenje za delo. V primeru, ko se izbris iz registra opravi
zaradi smrti zasebnika ali prenehanja pravne osebe, s smrtjo zasebnika oziroma
s prenehanjem pravne osebe preneha tudi dovoljenje za delo.
Končna določba
20. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 01701-78/2005
Ljubljana, dne 13. decembra 2005
EVA 2005-2611-0139
mag. Janez Drobnič l.r. 
Minister 
za delo, družino 
in socialne zadeve

Priloga
1: Izjava vlagatelja o poznavanju standardov in normativov socialno varstvene
storitve, ki jo želi izvajati