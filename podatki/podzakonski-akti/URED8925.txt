I. SPLOŠNE DOLOČBE
1. člen
(namen in področja uporabe)
Ta uredba podrobneje določa vsebino in strukturo predpisane
dokumentacije povezanih subjektov, metodologijo za pripravo analize
obvladovanja tveganj informacijske varnosti z oceno sprejemljive ravni tveganj,
način izvajanja obveznosti povezanega subjekta na področju informacijske
varnosti, minimalni obseg varnostnih ukrepov glede informacijske varnosti ter
pripravo navodil in postopkov za obvladovanje incidentov informacijske varnosti
s protokolom obveščanja CSIRT organov državne uprave.
2. člen
(pomen izrazov)
Izrazi, uporabljeni v tej uredbi, pomenijo:
1.     
analiza obvladovanja tveganj je proces ugotavljanja narave tveganja,
ocenitve tveganja in ovrednotenje tveganja ter določitve ravni tveganja;
2.     
celovitost je lastnost informacij in informacijskih sistemov, da so
točne in popolne;
3.     
centralizirani organi državne uprave (v nadaljnjem besedilu:
centralizirani organi) so subjekti, za katere v skladu s prvim odstavkom 74.a
člena Zakona o državni upravi (Uradni list RS, št. 113/05 – uradno prečiščeno besedilo, 89/07 – odl. US,
126/07 – ZUP-E, 48/09, 8/10 – ZUP-G, 8/12
– ZVRS-F, 21/12, 47/13, 12/14, 90/14, 51/16, 36/21, 82/21, 189/21, 153/22 in
18/23) upravljanje informacijsko-komunikacijske infrastrukture, razvoj skupnih
informacijskih rešitev ter njihovo tehnološko, procesno in organizacijsko
skladnost s centralnim informacijsko-komunikacijskim sistemom ter načrtovanje
in upravljanje vseh proračunskih virov na teh področjih izvaja ministrstvo,
pristojno za upravljanje informacijsko-komunikacijskih sistemov;
4.     
CSIRT organov državne uprave je organizacijska enota Urada Vlade
Republike Slovenije za informacijsko varnost, ki se odziva na incidente na
področju informacijske varnosti organov državne uprave, sprejema prijave o
kršitvah varnosti, izvaja analize in pomaga priglasiteljem pri obvladovanju
incidentov ter od povezanih subjektov sprejema priglasitve incidentov z možnim
vplivom na centralno državno informacijsko-komunikacijsko omrežje oziroma
sistem;
5.     
ocenitev tveganja je celotni proces ugotavljanja tveganja, analize
tveganja in ovrednotenja tveganja;
6.     
ovrednotenje tveganja je proces primerjanja rezultatov analize tveganja
z merili tveganja, da bi ugotovili, ali je tveganje oziroma njegova velikost
sprejemljiva oziroma znosna;
7.     
razpoložljivost je lastnost informacij in informacijskih sistemov, da so
dostopni in uporabni na pooblaščeno zahtevo;
8.     
sistem upravljanja varovanja informacij je sistem upravljanja, ki
omogoča celovit in koordiniran pogled na informacijska varnostna tveganja
organizacije ter zagotavlja vzpostavitev, vpeljavo, delovanje, spremljanje,
pregledovanje, vzdrževanje in izboljševanje varnosti omrežij in informacijskih
sistemov;
9.     
sredstvo je vsaka opredmetena ali neopredmetena stvar, ki ima vrednost
za povezani subjekt in zato zahteva zaščito;
10.  
ugotavljanje tveganja je proces odkrivanja, prepoznavanja in opisovanja
tveganj;
11.  
uporabnik je fizična ali pravna oseba, ki uporablja posamezno storitev
povezanega subjekta neposredno, posredno ali s posredovanjem oziroma je odvisna
od nje;
12.  
zaupnost je lastnost, da informacije niso razpoložljive ali razkrite
nepooblaščenim subjektom ali procesom.
II. UPRAVLJANJE INFORMACIJSKE VARNOSTI
3. člen
(odgovorne osebe povezanega subjekta)
(1) Za informacijsko
varnost povezanega subjekta je odgovoren predstojnik organa oziroma odgovorna
oseba pravne osebe (v nadaljnjem besedilu: odgovorna oseba povezanega
subjekta).
(2) Odgovorna oseba
povezanega subjekta v skladu s prvo alinejo prvega odstavka 18.a člena Zakona o
informacijski varnosti (Uradni list RS, št. 30/18,
95/21, 130/22 – ZEKom-2, 18/23 – ZDU-1O in 49/23; v nadaljnjem besedilu: ZInfV)
določi kontaktno osebo za informacijsko varnost in njenega namestnika. Za
izvajanje posameznih ključnih nalog na področju informacijske varnosti povezanega
subjekta iz druge, tretje in četrte alineje prvega odstavka 18.a člena ZInfV
odgovorna oseba povezanega subjekta lahko določi tudi drugo fizično ali pravno
osebo.
III. VSEBINA IN STRUKTURA VARNOSTNE DOKUMENTACIJE
4. člen
(vsebina in struktura varnostne dokumentacije)
(1) Povezani subjekti
izdelajo varnostno dokumentacijo, ki vsebuje najmanj elemente iz prvega
odstavka 18.a člena ZInfV.
(2) Varnostno
dokumentacijo iz prejšnjega odstavka tega člena podpiše odgovorna oseba
povezanega subjekta.
(3) Če ima povezani
subjekt za zagotavljanje varnosti svojih omrežij in informacijskih sistemov že
izdelano varnostno dokumentacijo na podlagi drugih predpisov, jo vsebinsko
dopolni v skladu s to uredbo.
(4) Pristojni
nacionalni organ na svoji spletni strani objavi priporočila za pripravo
varnostne dokumentacije.
5. člen
(analiza obvladovanja tveganj)
(1) Povezani subjekt
pripravi analizo obvladovanja tveganj z oceno sprejemljive ravni tveganj na
način iz 6. člena te uredbe.
(2) Povezani subjekt na
podlagi analize obvladovanja tveganj z oceno sprejemljive ravni tveganj navede
ustrezne ukrepe za preprečitev ali omilitev neželenih učinkov in zagotovi
nenehno izboljševanje.
(3) Povezani subjekt
izvaja analizo obvladovanja tveganj informacijske varnosti najmanj enkrat letno
in kadar so predlagane ali nastanejo bistvene spremembe v informacijskih
sistemih in delovnih procesih, pri čemer upošteva splošna merila za
sprejemljivo raven tveganj in merila za izvajanje ocenitve tveganj
informacijske varnosti.
(4) Povezani subjekt
dokumentira in hrani informacije o ugotovitvah ocene sprejemljive ravni tveganj
in obravnave tveganj informacijske varnosti.
6. člen
(metodologija za pripravo analize obvladovanja tveganj
informacijske varnosti)
(1) Povezani subjekt
pripravi analizo obvladovanja tveganj z oceno sprejemljive ravni tveganj tako,
da:
1.     
navede metodologijo z opredelitvijo lestvic in atributov ocenjevanja, po
kateri bo izvedel analizo obvladovanja tveganj v skladu s to uredbo;
2.     
izvede popis informacijskih sredstev znotraj sistema upravljanja
varovanja informacij oziroma omrežja, iz katerega se povezuje v centralno
državno informacijsko-komunikacijsko omrežje oziroma sistem, in določi njihove
upravljavce ter v analizo obvladovanja tveganj vključi navedena sredstva.
Centralizirani organi izvedejo ta popis v sodelovanju z ministrstvom,
pristojnim za upravljanje informacijsko-komunikacijskih sistemov, ki jim mora
na zahtevo poslati ustrezne podatke, s katerimi razpolaga, in sicer v 15 dneh
od prejema posamičnega zahtevka;
3.     
prepozna in v analizi obvladovanja tveganj navede možne grožnje za
izgubo celovitosti, razpoložljivosti in zaupnosti sredstev iz prejšnje točke;
4.     
prepozna in v analizi obvladovanja tveganj navede ranljivosti sredstev
iz 2. točke tega odstavka, ki bi jih grožnje iz prejšnje točke lahko prizadele;
5.     
oceni stopnjo vpliva uresničitve groženj iz 2. točke tega odstavka na
razpoložljivost, celovitost in zaupnost sredstev iz 1. točke tega odstavka
zaradi ranljivosti iz prejšnje točke ter v analizi obvladovanja tveganj navede
ocenjeno stopnjo vpliva uresničitve groženj;
6.     
oceni primernost obstoječih ukrepov in stopnjo obvladovanja ugotovljenih
tveganj s temi ukrepi ter v analizi obvladovanja tveganj navede oceno o
primernosti obstoječih ukrepov;
7.     
v analizi obvladovanja tveganj ovrednoti ugotovljena tveganja glede na
verjetnost nastanka tveganj in obseg negativnih posledic ob uresničitvi tveganj
na zagotavljanje storitev;
8.     
glede na vrednotenje ugotovljenih tveganj in posebnosti delovnega
področja, na katerem deluje povezani subjekt, določi in obrazloži oceno
sprejemljive ravni tveganj ter
9.     
navede ukrepe za odpravo ali zmanjšanje tveganj nad sprejemljivo ravnjo
tveganj.
(2) Povezani subjekt v
sistem upravljanja varovanja informacij vključi najmanj tista informacijska
sredstva, ki podpirajo njegove glavne oziroma pomembne storitve in procese za
zagotovitev povezave s centralnim državnim informacijsko-komunikacijskim
omrežjem oziroma sistemom. Centralizirani organi izvedejo to nalogo v
sodelovanju z ministrstvom, pristojnim za upravljanje
informacijsko-komunikacijskih sistemov, ki jim mora na zahtevo poslati ustrezne
podatke, s katerimi razpolaga, in sicer v 15 dneh od prejema posamičnega
zahtevka.
(3) Povezani subjekt
izvede popis informacijskih sredstev iz druge točke prvega odstavka tega člena
tako, da za vsako informacijsko sredstvo določi oziroma navede najmanj:
1.     
kratko identifikacijsko oznako, s katero se to informacijsko sredstvo
edinstveno identificira;
2.     
naziv oziroma ime informacijskega sredstva;
3.     
opis glavnih funkcionalnosti informacijskega sredstva;
4.     
ime in priimek ali naziv delovnega mesta osebe, ki je skrbnik
informacijskega sredstva. Centralizirani organi te podatke navedejo v
sodelovanju z ministrstvom, pristojnim za upravljanje
informacijsko-komunikacijskih sistemov, ki jim mora na zahtevo poslati ustrezne
podatke o skrbništvu posameznega dodeljenega informacijskega sredstva, in sicer
v 15 dneh od prejema posamičnega zahtevka, ter
5.     
opis glavnih komponent strojne oziroma programske opreme.
(4) Povezani subjekt
izvede analizo obvladovanja tveganj z določitvijo sprejemljive ravni tveganj
tako, da so rezultati teh postopkov dosledni, primerljivi in verodostojni.
IV. OBVLADOVANJE INCIDENTOV INFORMACIJSKE VARNOSTI
7. člen
(navodila in postopki za obvladovanje incidentov
informacijske varnosti)
(1) Povezani subjekt
izdela in vzdržuje navodila in postopke za obvladovanje incidentov
informacijske varnosti s protokolom obveščanja CSIRT organov državne uprave, ki
mu priglaša incidente z možnim pomembnim vplivom na centralno državno
informacijsko-komunikacijsko omrežje oziroma sistem.
(2) Navodila in
postopki za obvladovanje incidentov informacijske varnosti s protokolom
obveščanja CSIRT organov državne uprave morajo vsebovati najmanj:
1.     
opis sistema in postopkov za zaznavo incidentov informacijske varnosti v
informacijskem sistemu in delovnem okolju;
2.     
opis sistema in postopkov za zbiranje in zavarovanje dokazov o incidentu
informacijske varnosti, vključno z dnevniškimi zapisi in revizijskimi sledmi,
če te obstajajo;
3.     
opis postopkov za odziv, obravnavo in analizo incidentov informacijske
varnosti, vključno z evidentiranjem vseh odzivnih aktivnosti;
4.     
opis odgovornosti oseb oziroma organizacijskih enot ali pogodbenih
izvajalcev, ki jih je treba vključiti v aktivnosti iz prejšnje točke;
5.     
opis postopkov in odgovornosti za poročanje o incidentih znotraj in zunaj
povezanega subjekta;
6.     
opis protokola obveščanja o incidentu informacijske varnosti CSIRT
organov državne uprave.
(3) Obvestilo, ki mora
biti zajeto s protokolom obveščanja iz 6. točke prejšnjega odstavka, se pošlje
CSIRT organov državne uprave in zajema najmanj:
1.     
identifikacijsko oznako dogodka oziroma zadeve;
2.     
ime povezanega subjekta, ki poroča;
3.     
podatke o osebi, ki poroča, in
4.     
opis dogodka, ki vsebuje podatke o tem, kdaj, kako in zakaj se je
incident zgodil, kdaj je bil odkrit, katera informacijska sredstva so bila
prizadeta in kakšni so možni negativni vplivi na centralno državno
informacijsko-komunikacijsko omrežje oziroma sistem.
V. MINIMALNI VARNOSTNI UKREPI
8. člen
(sprejetje in izvajanje minimalnih varnostnih ukrepov
informacijske varnosti)
(1) Povezani subjekt za
zagotavljanje celovitosti, zaupnosti, razpoložljivosti omrežij in
informacijskih sistemov sprejme in izvaja organizacijske, logično-tehnične in
tehnične varnostne ukrepe, ki izhajajo iz analize obvladovanja tveganj
informacijske varnosti in zahtev upravljavca centralnega
informacijsko-komunikacijskega sistema, ki jih ta objavi na svoji spletni
strani.
(2) Varnostni ukrepi iz
prejšnjega odstavka morajo biti:
1.     
učinkoviti tako, da povečajo informacijsko varnost glede na obstoječe in
predvidene grožnje, ki izhajajo iz analize obvladovanja tveganj z oceno
sprejemljive ravni tveganj;
2.     
prilagojeni tako, da se prizadevanja povezanega subjekta usmerijo v
ukrepe, ki najbolj vplivajo na njegovo informacijsko varnost, povezano s
centralnim državnim informacijsko-komunikacijskim omrežjem oziroma sistemom, in
se izogibajo podvajanjem;
3.     
skladni tako, da se primarno obravnavajo osnovne in skupne varnostne
ranljivosti povezanega subjekta, ki se lahko dopolnijo z varnostnimi ukrepi za
posamezna delovna področja;
4.     
sorazmerni s tveganji tako, da se izogiba čezmerni obremenitvi
povezanega subjekta;
5.     
konkretni tako, da povezani subjekt te varnostne ukrepe izvaja in da ti
ukrepi prispevajo h krepitvi njegove informacijske varnosti;
6.     
preverljivi tako, da povezani subjekt lahko na zahtevo pristojnega
organa predloži dokazila o njihovem izvajanju, in
7.     
vključujoči tako, da so upoštevani vsi vidiki informacijske varnosti,
vključno s fizično varnostjo informacijskih sredstev.
(3) Organizacijski,
logično-tehnični in tehnični varnostni ukrepi morajo obsegati najmanj:
1.     
upravljanje pooblastil za dostop;
2.     
varovanje dostopa do glavnih komponent strojne opreme;
3.     
preverjanje identitete uporabnikov;
4.     
zaščito pred zlonamerno programsko kodo;
5.     
zaznavanje poskusov vdorov in preprečevanje incidentov ter
6.     
upravljanje in preprečevanje izrab tehničnih ranljivosti.
(4) Ukrepe iz 4. do 6.
točke prejšnjega odstavka za centralizirane organe izvaja ministrstvo,
pristojno za upravljanje informacijsko-komunikacijskih sistemov.
(5) Pri načrtovanju in
izvajanju varnostnih ukrepov povezani subjekti upoštevajo mednarodne standarde
in dobre prakse na področju informacijske varnosti, posebne potrebe delovnega
področja povezanega subjekta ter varnostne zahteve upravljavca centralnega
informacijsko-komunikacijskega sistema. Informacijski sistem mora izpolnjevati
minimalne varnostne zahteve, kar pomeni, da mora imeti nameščeno programsko
opremo zadnje (stabilne) verzije oziroma verzije, za katero se zagotavlja
podpora proizvajalca programske opreme.
(6) V primerih oziroma
delih, kjer varnostne ukrepe izvaja ministrstvo, pristojno za upravljanje
informacijsko-komunikacijskih sistemov, mora le-to o izvedenih ukrepih redno
obveščati povezani subjekt, za katerega izvaja te ukrepe.
(7) Upravljavec
centralnega informacijsko-komunikacijskega sistema varnostne zahteve iz petega
odstavka tega člena objavi na svoji spletni strani.
VI. PREHODNI IN KONČNA DOLOČBA
9. člen
(objava na spletnih straneh)
(1) Pristojni
nacionalni organ na svoji spletni strani objavi prva priporočila za pripravo
varnostne dokumentacije iz četrtega odstavka 4. člena
te uredbe v 60 dneh od njene uveljavitve.
(2) Upravljavec
centralnega informacijsko-komunikacijskega sistema na svoji spletni strani
prvič objavi zahteve iz prvega in iz sedmega odstavka 8. člena te uredbe v 60 dneh od njene uveljavitve.
10. člen
(prenehanje uporabe)
Z dnem začetka uporabe te uredbe se preneha uporabljati
Uredba o informacijski varnosti v državni upravi (Uradni list RS,
št. 29/18, 131/20 in 49/23 – ZInfV-B).
11. člen
(začetek veljavnosti in uporabe)
Ta uredba začne veljati 1. januarja
2024, uporabljati pa se začne 1. maja
2024.
Št. 00704-300/2023
Ljubljana, dne 22. novembra 2023
EVA 2023-1544-0003
Vlada Republike Slovenije
Luka Mesec
podpredsednik