1. člen
Ta pravilnik določa organizacijske, kadrovske, materialne in
druge pogoje, ki jih mora izpolnjevati zdravstveni zavod za podelitev naziva
učni zavod, če želi v skladu z izobraževalnimi programi srednjih, višjih in
visokih zdravstvenih šol ter fakultet izvajati praktični pouk dijakov in
študentov. 
Praktični pouk dijakov in študentov lahko izvaja tudi drug
zavod, ki opravlja zdravstveno dejavnost v skladu z zakonom, ki ureja
zdravstveno dejavnost (v nadaljnjem besedilu: drug zavod), in zasebni
zdravstveni delavec, če izpolnjuje pogoje, določene z zakonom, ki ureja
zdravstveno dejavnost, in s tem pravilnikom.
2. člen
Zdravstveni zavod, zasebni zdravstveni delavec in drug zavod
(v nadaljnjem besedilu: zavod) mora za podelitev naziva učni zavod in za
izvajanje praktičnega pouka dijakov in študentov srednjih, višjih in visokih
zdravstvenih šol ter fakultet izpolnjevati naslednje pogoje: 
1.     
v okviru svoje strokovne dejavnosti mora imeti organizirano strokovno
enoto, v kateri je možno praktično izobraževanje in usposabljanje dijakov in
študentov posameznih usmeritev oziroma smeri študijskih programov; 
2.     
imeti mora najmanj 3 strokovne sodelavce usposobljene za pedagoško delo,
z izobrazbo v skladu z zahtevami programa posameznih usmeritev in smeri
izobraževanja. Strokovni sodelavci morajo imeti poleg pogojev iz prejšnjega
stavka tudi opravljen strokovni izpit s področja zdravstvene dejavnosti in
najmanj 3 leta delovnih izkušenj v zdravstveni dejavnosti; 
3.     
strokovne enote morajo imeti v času izvajanja praktičnega pouka najmanj
10 strokovnih primerov s področja, ki je predmet praktičnega izobraževanja in
usposabljanja dijakov in študentov; 
4.     
strokovne enote morajo biti primerno opremljene; imeti morajo ustrezne
prostore (seminarski prostori, garderobe za dijake in študente ter učitelje)
ter zadostno število medicinskih in drugih pripomočkov za delo po sodobnih načelih
in metodah v posameznih strokah; 
5.     
strokovne enote morajo za zagotavljanje varnega dela biti opremljene v
skladu s predpisi s področja varstva pri delu.
3. člen
Izpolnjevanje pogojev iz prejšnjega člena na podlagi zahtevka
zavoda ugotavlja komisija, ki jo imenuje minister, pristojen za zdravje.
4. člen
Zavod mora zahtevek za podelitev naziva učni zavod vložiti
pri Ministrstvu za zdravje najpozneje v treh mesecih po uveljavitvi tega
pravilnika. 
Zahtevku za podelitev naziva učni zavod mora biti priložena
ustrezna dokumentacija, iz katere je razvidno, ali oziroma do katere mere so
izpolnjeni pogoji za podelitev naziva učni zavod.
5. člen
Komisijo iz 3. člena tega pravilnika sestavljajo štirje
člani, od katerih sta dva predstavnika Ministrstva za zdravje, en predstavnik
Ministrstva za šolstvo in šport ter en predstavnik Ministrstva za visoko
šolstvo, znanost in tehnologijo.
6. člen
O delu komisije iz 3. člena tega pravilnika se vodi zapisnik,
ki mora vsebovati vse pomembnejše podatke in ugotovitve, ki utegnejo vplivati
na ugotovitev izpolnjevanja pogojev za podelitev naziva učni zavod.
7. člen
Na podlagi predloga komisije iz 3. člena tega pravilnika
minister, pristojen za zdravje z odločbo za dobo 5 let podeli zavodu naziv učni
zavod. 
Po preteku dobe iz prejšnjega odstavka mora zavod ponovno
vložiti zahtevo za podelitev naziva učni zavod.
8. člen
Če se v postopku podelitve naziva učni zavod ugotovi, da
zavod ne izpolnjuje vseh pogojev za podelitev naziva učni zavod iz 2. člena
tega pravilnika, minister, pristojen za zdravje izda negativno odločbo.
9. člen
Ministrstvo za zdravje lahko pri zavodu kadarkoli ponovno in
po uradni dolžnosti preveri in oceni izpolnjevanje pogojev za podelitev naziva
učni zavod. V primeru ugotovitve neizpolnjevanja pogojev oziroma bistveno
spremenjenih okoliščin minister, pristojen za zdravje na predlog komisije iz 3.
člena tega pravilnika zavodu določi rok, v katerem morajo biti pomanjkljivosti
odpravljene. Če zavod v tem roku pomanjkljivosti ne odpravi, se mu odvzame
naziv učni zavod.
10. člen
Praktični pouk dijakov in študentov se praviloma opravlja v
kraju, kjer je sedež zdravstvene šole oziroma fakultete.
11. člen
Če je z izobraževalnim programom predpisana delovna praksa
kot posebna oblika praktičnega izobraževanja dijakov oziroma študentov, se ta
praviloma opravlja v učnem zavodu, ki je v kraju sedeža zdravstvene šole
oziroma fakultete. 
Načrt za opravljanje delovne prakse mora pravočasno
pripraviti zdravstvena šola oziroma fakulteta v dogovoru z učnim zavodom, v
katerem se bo delovna praksa opravljala.
12. člen
Učni zavod je dolžan sprejemati dijake in študente ter jim
omogočiti praktični pouk v skladu s sprejetim izobraževalnim programom.
Izobraževalni in učni zavod skleneta pogodbo, s katero določita medsebojne
pravice in obveznosti pri praktičnem izobraževanju in usposabljanju.
13. člen
Razvid učnih zavodov vodi Ministrstvo za zdravje in z njim
seznani tudi Ministrstvo za šolstvo in šport ter Ministrstvo za visoko šolstvo,
znanost in tehnologijo.
14. člen
Z dnem uveljavitve tega pravilnika preneha veljati Pravilnik
o pogojih, ki jih morajo izpolnjevati zdravstveni zavodi za izvajanje
praktičnega pouka dijakov zdravstvenih šol in študentov visokošolskih zavodov
za podelitev naziva učni zavod (Uradni list RS, št. 25/93).
15. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0220-5/2005
Ljubljana, dne 20. oktobra 2005
EVA 2005-2711-0056
Andrej Bručan l.r. 
Minister 
za zdravje
Soglašam!
dr. Milan Zver l.r. 
Minister 
za šolstvo in šport 
dr. Jure Zupan l.r. 
Minister 
za visoko šolstvo, znanost 
in tehnologijo