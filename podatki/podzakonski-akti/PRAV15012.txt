I. SPLOŠNE DOLOČBE
1. člen
(1) Ta pravilnik ureja način registracije, barvo, obliko,
mere in vsebino registrskih tablic, postopke, pogoje in roke za izvedbo
tehničnih pregledov ter označevanje in barvo vojaških vozil Slovenske vojske,
označevanje in barvo vozil Civilne zaščite ter označevanje določenih sredstev
iz popisa.
(2) Vozila Obveščevalno varnostne službe Ministrstva za
obrambo (v nadaljnjem besedilu: ministrstvo) se registrirajo v organizacijski
enoti ministrstva, pristojni za splošne zadeve, ali v registracijskih
organizacijah v skladu s predpisi, ki urejajo registracijo vozil.
(3) Druga vozila ministrstva se registrirajo v skladu s
predpisi, ki urejajo registracijo vozil v registracijskih organizacijah.
(4) Naloge v zvezi z registracijo vojaških vozil Slovenske
vojske na ministrstvu opravlja organizacijska enota ministrstva, pristojna za
splošne zadeve. Naloge v zvezi s tehničnimi pregledi vojaških vozil Slovenske
vojske opravlja organizacijska enota ministrstva, pristojna za splošne zadeve,
če ta pravilnik ne določa drugače. Druge naloge po tem pravilniku za vojaška
vozila Slovenske vojske in za sredstva iz popisa, namenjena za obrambo,
opravljajo Generalštab Slovenske vojske oziroma enota Slovenske vojske, ki jo
določi načelnik Generalštaba Slovenske vojske (v nadaljnjem besedilu: pristojna
enota Slovenske vojske), za vozila Civilne zaščite in sredstva iz popisa,
namenjena za zaščito, reševanje in pomoč, pa Uprava Republike Slovenije za
zaščito in reševanje.
(5) Naloge v zvezi z registracijo vojaških vozil Slovenske
vojske iz prejšnjega odstavka so registracija in zavarovanje vozil v skladu s
predpisi, ki urejajo obvezna zavarovanja v prometu in zavarovalno pogodbo ter
izdaja prometnih dovoljenj, potrdil o obveznem zavarovanju, registrskih tablic
in mednarodnih kart za zavarovanje motornega vozila.
(6) Če posamezno vprašanje v povezavi z registracijo,
tehničnimi pregledi in označevanjem vozil iz tega člena ni urejeno s tem
pravilnikom, se uporabljajo predpisi, ki urejajo registracijo, tehnične
preglede in označevanje vozil.
2. člen
Izrazi, uporabljeni v tem pravilniku, pomenijo:
1.     
Bojno vojaško vozilo je oklepno in vojaško vozilo brez oklepa na
gosenicah ali kolesih, nosilec raket, samovozno artilerijsko in drugo
transportno sredstvo, namenjeno za bojno delovanje, ki se uporablja izključno
za vojaške namene.
2.     
Elektronsko podprta preskuševalna steza je preskuševalna steza, ki
omogoča elektronski zajem podatkov o vozilu in rezultatov meritev iz merilnih
naprav, vnos vizualno ugotovljenih nepravilnosti in elektronsko potrditev
tehnične brezhibnosti vozila ter prenos podatkov v evidenco registriranih
vojaških vozil Slovenske vojske.
3.     
Kontrolni list servisnega pregleda je dokument tehnično-tehnološke
dokumentacije Slovenske vojske za posamezno znamko, tip in model vojaškega
vozila, ki opredeljuje točke pregleda in preverjanja delovanja ter predpisane
preventivne posege v sklope in naprave na vojaškem vozilu, v skladu z internim
aktom ministrstva za intervale vzdrževanja materialnih sredstev v Slovenski
vojski, ki so v uporabi v skladiščih (v nadaljnjem besedilu: Intervali
vzdrževanja materialnih sredstev v Slovenski vojski).
4.     
Kontrolor tehničnih pregledov je oseba, ki pridobi pooblastilo Javne
agencije Republike Slovenije za varnost prometa za kontrolorja tehničnih
pregledov.
5.     
Mobilna enota za tehnične preglede (v nadaljnjem besedilu: METP) je
mobilni zabojnik, v katerem so vgrajene naprave in oprema za izvedbo tehničnega
pregleda vozila.
6.     
Nebojno vojaško vozilo je vozilo, ki ni bojno vojaško vozilo, inženirski
stroj ali sredstvo za nakladanje, razkladanje in prekladanje ter je namenjeno
vožnji po urejenih in zunaj urejenih cest.
7.     
Servisni pregled vojaškega vozila (v nadaljnjem besedilu: servisni
pregled) je pregled vojaškega vozila, opravljen po tehnično-tehnološki
dokumentaciji Slovenske vojske za posamezno znamko, tip in model vojaškega
vozila in v rokih v skladu s tem pravilnikom in Intervali vzdrževanja
materialnih sredstev v Slovenski vojski.
8.     
Sredstvo iz popisa je motorno ali priklopno vozilo, delovni ali drug
stroj, za katerega se lahko naloži materialna dolžnost za obrambo ali za
zaščito, reševanje in pomoč, v skladu z zakonom, ki ureja materialno dolžnost.
9.     
Strokovno usposobljena oseba za izvajanje servisnih pregledov vojaških
vozil (v nadaljnjem besedilu: strokovno usposobljena oseba Slovenske vojske) je
pripadnik Slovenske vojske, ki je po strokovni izobrazbi in opravljenih
temeljnih in specialističnih usposabljanjih po programih Slovenske vojske
oziroma proizvajalca vozil usposobljen za opravljanje servisnih pregledov in
vzdrževalnih del posamezne vrste vojaških vozil.
10.  
Tehnična knjižica vojaškega vozila je knjižica vojaškega vozila, v
katero strokovno usposobljena oseba Slovenske vojske vpisuje opravljene
servisne preglede vozila.
11.  
Uporabnik je organ v sestavi ali notranja organizacijska enota
ministrstva, vojaško poveljstvo, enota ali pripadnik Slovenske vojske,
prostovoljna reševalna sestava oziroma štab ali enota Civilne zaščite. Na
podlagi medsebojnega sporazuma je lahko uporabnik vojaškega vozila Slovenske
vojske tudi poveljstvo, enota ali pripadnik tuje vojske.
12.  
Vodja tehničnih pregledov je oseba, ki pridobi pooblastilo Javne
agencije Republike Slovenije za varnost prometa za vodjo tehničnih pregledov.
13.  
Vojaško vozilo Slovenske vojske (v nadaljnjem besedilu: vojaško vozilo)
je motorno ali priklopno vozilo, označeno z oznakami Slovenske vojske.
14.  
Vozilo Civilne zaščite je motorno ali priklopno vozilo, ki ga
uporabljajo enote, službe in organi Civilne zaščite Republike Slovenije ter
enote, službe in druge operativne sestave za zaščito, reševanje in pomoč, ki
jih organizirajo državni organi, gospodarske družbe, zavodi in druge
organizacije. Označeno je z znakom Civilne zaščite in drugimi predpisanimi
oznakami.
3. člen
(1) Vojaška vozila se kategorizirajo in registrirajo v skladu
z opredelitvijo bojnih in nebojnih vojaških vozil iz 1. in 6. točke prejšnjega
člena ter v skladu s Tabelo kategorizacije vojaških vozil, in sicer:
-       
bojna vojaška vozila so vozila kategorij B1k, B2k, B3k, B1g, B2g in B3g,
-       
nebojna vojaška vozila so vozila vseh preostalih kategorij.
(2) Tabelo kategorizacije vojaških vozil iz prejšnjega
odstavka določi in redno posodablja organizacijska enota ministrstva, pristojna
za splošne zadeve, in jo objavi na spletnih straneh ministrstva.
II. REGISTRACIJA VOJAŠKIH VOZIL
1. Registracijski postopek
4. člen
(1) Vojaško vozilo se registrira tako, da se podatki o vozilu
in uporabniku vpišejo v evidenco registriranih vojaških vozil, ki se vodi v
elektronski obliki. Vozilo se registrira na ministrstvo.
(2) Evidenca iz prejšnjega odstavka za vojaška vozila vsebuje
naslednje podatke:
1.     
podatke o uporabniku,
2.     
registrsko označbo,
3.     
datum registracije,
4.     
številko vpisa,
5.     
podatke o prvi registraciji (datum, kraj, registrsko označbo),
6.     
serijsko številko izdanega prometnega dovoljenja,
7.     
sedež oziroma naslov ministrstva,
8.     
podatke iz prometnega dovoljenja,
9.     
potrdilo o skladnosti vozila kot celote ali posameznih sklopov oziroma
certifikat,
10.  
podatke o tehničnem oziroma servisnem pregledu vozila,
11.  
zavarovalnico, pri kateri je sklenjeno obvezno zavarovanje, in številko
potrdila o zavarovanju avtomobilske odgovornosti.
(3) Evidenco iz prvega odstavka tega člena sestavljajo
evidenčni listi vojaških vozil, ki so v elektronski obliki. Dokumentacijo, ki
je podlaga za vpis v evidenco iz prvega odstavka tega člena, vodi
organizacijska enota ministrstva, pristojna za splošne zadeve, v listinski
obliki.
(4) Ne glede na prejšnji odstavek se evidenca registriranih
bojnih vojaških vozil na gosenicah vodi le v listinski obliki.
(5) Oprema za izvajanje registracijskih postopkov izpolnjuje
pogoje, ki jih določajo splošni predpisi, ki ureja registracijo motornih in
priklopnih vozil.
5. člen
(1) Vojaško vozilo se registrira na predlog uporabnika.
Predlogu se priložijo:
-       
dokazila o izvoru in lastništvu vozila oziroma posameznih naknadno
vgrajenih delih vozila (šasija, motor, dodatna oprema in podobno),
-       
dokazilo o tehnični brezhibnosti vozila po opravljenem tehničnem oziroma
servisnem pregledu.
(2) Dokazila iz prve alineje prejšnjega odstavka predloži
organizacijska enota ministrstva, pristojna za upravljanje materialnih
sredstev, ali uporabnik, dokazilo iz druge alineje prejšnjega odstavka pa
zagotovi organizacijska enota ministrstva, pristojna za splošne zadeve, oziroma
predloži uporabnik, kadar je bila tehnična brezhibnost vozila ugotovljena v
skladu s 17., 18., 19. ali 20. členom tega pravilnika. Dokazila hrani
organizacijska enota ministrstva, pristojna za splošne zadeve.
(3) Prometno dovoljenje, potrdilo o zavarovanju avtomobilske
odgovornosti in predpisano število registrskih tablic za registrirano vojaško
vozilo izda organizacijska enota ministrstva, pristojna za splošne zadeve.
Prometno dovoljenje se izda na obrazcu, ki je določen v pravilniku, ki ureja
registracijo motornih in priklopnih vozil.
(4) Vojaška vozila in civilna vozila Slovenske vojske, ki so
opredeljena kot delovna vozila (konstrukcijsko določena hitrost presega 40
km/h) in delovni stroji (konstrukcijsko določena hitrost ne presega 40 km/h) in
so po svoji specifičnosti uporabe namenjena za delo na zaprtem vojaškem območju
(vozila za vzdrževanje letaliških površin, vojašnic, skladišč, vadbišč,
športnih in rekreacijskih objektov ipd.), se ne registrirajo, se pa zavarujejo
za avtomobilsko odgovornost in ugotavlja tehnično brezhibnost vozila. Pristojna
enota Slovenske vojske najmanj dvakrat na leto posreduje sezname teh vozil s
tehničnimi podatki proizvajalca organizacijski enoti ministrstva, pristojni za
splošne zadeve.
(5) Pristojna enota Slovenske vojske iz prejšnjega odstavka
po predhodnem soglasju organizacijske enote ministrstva, pristojne za splošne
zadeve, določi vozila Slovenske vojske, ki se preregistrirajo z vojaške na
civilno registracijo.
2. Registrske tablice
6. člen
Registrske tablice vojaških vozil se po obliki razlikujejo
za:
-       
bojna vojaška vozila,
-       
nebojna vojaška vozila,
-       
motorna kolesa,
-       
traktorje in traktorske priklopnike.
7. člen
(1) Bojna vojaška vozila na gosenicah se označujejo z
registrsko označbo »SV« ter dvo- in trimestno številko, ki sta med seboj ločeni
s pomišljajem. Velikost črk in številk je 10 cm na sprednji in zadnji strani
ter 15 cm na bočnih straneh bojnega vojaškega vozila na gosenicah. Črke in
številke so bele barve. Praviloma so označene le številčne oznake, spredaj na
levi in zadaj na desni strani ter na bočnih straneh na sredini, na ustrezni
višini, da je zagotovljena vidnost oznak in da se ne prekriva z oznako
pripadnosti Slovenski vojski.
(2) Bojna vojaška vozila na kolesih se označujejo z
registrsko označbo »SV« ter dvo- in trimestno številko, ki sta med seboj ločeni
s pomišljajem. Velikost oznake je praviloma enaka velikosti registrske tablice
za nebojna vojaška vozila. Črke in številke so bele barve. Na sprednjem in
zadnjem delu bojnega vojaškega vozila na kolesih je registrska oznaka
obrobljena z belim robom. Na bočnih površinah bojnega vojaškega vozila na
kolesih se lahko označijo le številčne oznake v beli barvi in z višino številk
15 cm.
(3) Registrska tablica za nebojna vojaška vozila, ki so
pobarvana v skladu z drugim, tretjim ali četrtim odstavkom 23. člena tega
pravilnika, je olivno zelene barve RAL 6014-F9, obrobljena je z belo črto. Na
njej sta z belo barvo izpisani črki »SV«. Za njima je oznaka pripadnosti
Slovenski vojski, dve beli črki ali številki ter tri številke bele barve.
(4) Registrska tablica za vojaška vozila, ki niso pobarvana v
skladu s prvim, drugim, tretjim ali četrtim odstavkom 23. člena tega
pravilnika, je bele barve. Obrobljena je s črno črto. Na njej sta s črno barvo
vpisani črki »SV«. Za njima so oznaka pripadnosti Slovenski vojski, dve črni
številki, pomišljaj in tri številke črne barve.
(5) Registrska tablica za motorna kolesa Slovenske vojske je
bele barve. Obrobljena je s črno črto. Na njej sta s črno barvo vpisani črki
»SV«. Za njima je oznaka pripadnosti Slovenski vojski. Spodaj sta dve črni črki
ali številki, sledijo pomišljaj in dve številki črne barve.
(6) Registrska tablica za traktorje je bele barve. Obrobljena
je s črno črto. Na njej sta s črno barvo vpisani črki »SV«. Za njima je oznaka
pripadnosti Slovenski vojski. Spodaj sta dve črni številki, sledijo pomišljaj
in dve številki črne barve. Za traktorje se glede na obliko šasije lahko
uporablja tudi registrska tablica iz četrtega odstavka tega člena.
(7) Oblika in mere za registrske tablice za vojaška vozila iz
drugega, tretjega, četrtega in šestega odstavka tega člena so določene na
risbah št. 1, 2, 3, 4 in 5 v Prilogi 1, ki je sestavni del tega pravilnika.
8. člen
(1) Registrske tablice na vojaškem vozilu so pritrjene tako,
da niso upognjene ali kako drugače deformirane. Pritrjene so na mestu, ki ga je
predvidel proizvajalec vozila, ali na drugem ustreznem mestu in tako, da so
dobro vidne in čitljive, da niso zakrite, dodatno prevlečene ali prekrite s
kakršnokoli snovjo. Lahko so prikovičene, privijačene ali drugače čvrsto
pritrjene. Barve, mere in oblike registrskih tablic ni dovoljeno spreminjati.
(2) Registrske tablice se zamenjajo z novimi kadar:
-       
je najmanj ena registrska tablica pogrešana ali uničena;
-       
postanejo tablice zaradi obrabljenosti nečitljive.
9. člen
Uporabnik mora organizacijski enoti ministrstva, pristojni za
splošne zadeve, brez odlašanja prijaviti vsako spremembo, ki vpliva na
spremembo podatkov v evidenci registriranih vojaških vozil.
3. Preizkusne tablice
10. člen
(1) Preizkusna tablica za vojaška vozila je bele barve.
Obrobljena je s črno črto. Na njej so napis »PREIZKUŠNJA« in črki »MO«, za
njima sta oznaka pripadnosti Slovenski vojski in trištevilčna oznaka. Črke in
številke so črne barve. Za bojna vojaška vozila na gosenicah se preizkusne
tablice ne uporabljajo.
(2) Preizkusne tablice iz prejšnjega odstavka se uporabljajo
tudi za vozila iz drugega in tretjega odstavka 1. člena tega pravilnika.
(3) Oblika in mere preizkusnih tablic so določene na risbi
št. 6 v Prilogi 1 tega pravilnika.
11. člen
(1) Preizkusne tablice iz prejšnjega člena izda za vojaška
vozila pristojna enota Slovenske vojske, za vozila iz drugega in tretjega
odstavka 1. člena tega pravilnika pa organizacijska enota ministrstva,
pristojna za splošne zadeve.
(2) Uporaba preizkusnih tablic je dovoljena za čas, ki je
potreben, da se vozilo registrira, vendar največ za pet dni.
III. TEHNIČNI PREGLEDI VOJAŠKIH VOZIL
1. Postopek tehničnega pregleda
12. člen
(1) Tehnične preglede vojaških vozil izvajajo kontrolorji
tehničnih pregledov, nadzira pa jih vodja tehničnih pregledov v organizacijski
enoti ministrstva, pristojni za splošne zadeve.
(2) V organizacijski enoti iz prejšnjega odstavka se izvajajo
redni in izredni tehnični pregledi vojaških vozil.
(3) Osebje, naprave in oprema za izvajanje tehničnih
pregledov morajo izpolnjevati pogoje v skladu s predpisi, ki urejajo tehnične
preglede motornih in priklopnih vozil, če ta pravilnik ne določa drugače.
(4) Ne glede na prvi in drugi odstavek tega člena se lahko
tehnični pregledi vojaških vozil izvajajo tudi v strokovnih organizacijah za
izvajanje tehničnih pregledov vozil, izbranih v postopkih javnega naročanja.
13. člen
(1) Kontrolorji tehničnih pregledov izvajajo tehnične
preglede vojaških vozil na elektronsko podprti preskuševalni stezi ali z METP,
v skladu s postopki, ki so določeni v pravilniku o tehničnih pregledih motornih
in priklopnih vozil, če ta pravilnik ne določa drugače in z opremo, ki je
določena v Prilogi 2a in Prilogi 2b, ki sta sestavni del tega pravilnika.
(2) Z METP se lahko izvajajo tehnični pregledi vseh vozil, ki
jih ta enota omogoča. Upravljajo jo kontrolorji tehničnih pregledov, kot je
določeno s tehnično specifikacijo proizvajalca METP.
(3) Specializirana namenska oprema (nadgradnja) vojaških
vozil ni predmet tehničnega pregleda po tem pravilniku.
(4) Roki za izvedbo tehničnega pregleda vojaškega vozila so
določeni v skladu s predpisi, ki urejajo motorna vozila, če ta pravilnik ne
določa drugače.
14. člen
(1) Tehnični pregled vojaškega vozila je lahko redni ali
izredni.
(2) Redni tehnični pregled vojaškega vozila se izvaja v
skladu s prejšnjim členom, za bojna vojaška vozila na gosenicah pa v skladu z
navodili proizvajalca tega vozila.
(3) Izredni tehnični pregled vojaškega vozila se izvede na
zahtevo policista, vojaškega policista ali inšpektorja, pristojnega za obrambo.
(4) Izredni tehnični pregled vojaškega vozila se izvede na
način, ki je določen v skladu s pravilnikom, ki ureja tehnične preglede
motornih in priklopnih vozil, če ta pravilnik ne določa drugače. Ugotovitve
izrednega tehničnega pregleda se priložijo zahtevi iz prejšnjega odstavka.
(5) Prejšnji odstavek se ne uporablja za bojna vojaška vozila
na gosenicah.
(6) Med tehničnim pregledom sme biti vojaško vozilo
obremenjeno s tovorom, opremo in pripomočki. V vozilu smejo biti voznik in
potniki.
(7) Slikovno in video snemanje tehničnih pregledov vojaških
vozil ni obvezno.
15. člen
(1) Pri tehničnem pregledu vojaškega vozila se upoštevajo
dovoljena odstopanja zaradi posebnosti vozila glede motorja, svetlobne opreme,
vidljivosti iz vozila, vzvratnih ogledal, bočne zaščite, tahografa, zavor,
dimenzij in mase ter drugih posebnosti, zaradi katerih je vozilo kategorizirano
kot vojaško vozilo. Dovoljena odstopanja so določena v tabeli iz Priloge 4, ki
je sestavni del tega pravilnika.
(2) Ne glede na prejšnji odstavek se lahko za vojaško vozilo,
ki nima veljavnega potrdila o tehničnem pregledu vozila, zaradi prevoza na
servis ali na tehnični pregled ali zaradi testiranja izda izjava o sposobnosti
vozila za varno vožnjo v cestnem prometu na obrazcu, ki je kot Priloga 5
sestavni del tega pravilnika. Izjavo izda na podlagi servisnega pregleda
strokovno usposobljena oseba Slovenske vojske in velja pet delovnih dni.
(3) Servisni pregled se opravi v skladu s tehnično-tehnološko
dokumentacijo Slovenske vojske, vedno pa se pregleda in preveri delovanje:
1.     
zavornega sistema,
2.     
naprav za upravljanje vozila (krmilni sistem),
3.     
vidljivosti iz vozila,
4.     
osi, koles, pnevmatik, vzmeti in blažilnikov,
5.     
svetlobne opreme,
6.     
signalne opreme,
7.     
okvirja vozila in drugih delov,
8.     
obvezne in druge opreme.
16. člen
(1) Potrdilo o tehničnem pregledu vojaškega vozila je obrazec,
predpisan v skladu s pravilnikom, ki ureja tehnične preglede motornih in
priklopnih vozil, ki se izda po opravljenem rednem ali izrednem tehničnem
pregledu vojaškega vozila.
(2) Potrdilo o tehničnem pregledu vojaškega vozila je pogoj
za registracijo ali podaljšanje veljavnosti prometnega dovoljenja vojaškega
vozila.
2. Tehnična brezhibnost bojnega vojaškega vozila na gosenicah
17. člen
(1) Tehnična brezhibnost bojnega vojaškega vozila na
gosenicah se ugotavlja s servisnim pregledom v rokih, ki so določeni z
Intervali vzdrževanja materialnih sredstev v Slovenski vojski, najmanj pa
enkrat na leto.
(2) Tehnično brezhibnost iz prejšnjega odstavka ugotavlja
strokovno usposobljena oseba Slovenske vojske, ki ugotovitve servisnega
pregleda vpiše v tehnično knjižico vojaškega vozila. Ugotovitve servisnega
pregleda potrdi vodja tehničnih pregledov.
(3) Ne glede na prejšnji odstavek ugotavlja tehnično
brezhibnost strokovno usposobljena oseba Slovenske vojske, kadar je bojno
vojaško vozilo na gosenicah v mednarodnih operacijah in na misijah (v
nadaljnjem besedilu: MOM). Ugotovitve servisnega pregleda vpiše v tehnično
knjižico vojaškega vozila in v potrdilo, ki je kot Priloga 3 sestavni del tega
pravilnika. Potrdilo izpolni strokovno usposobljena oseba Slovenske vojske v
osmih dneh po pregledu posreduje vodji tehničnih pregledov v organizacijski
enoti ministrstva, pristojni za splošne zadeve, ki potrdi ugotovitve servisnega
pregleda.
3. Tehnična brezhibnost vojaškega vozila v MOM
18. člen
(1) Tehnična brezhibnost vojaškega vozila, ki je določeno za
uporabo v MOM, se ugotavlja v skladu s prvim odstavkom 13. člena, prvim
odstavkom 15. člena in prvim odstavkom 17. člena tega pravilnika v treh mesecih
pred odhodom v MOM in v enem mesecu po vrnitvi.
(2) Za podaljšanje veljavnosti prometnega dovoljenja vozila
na MOM, če v gostujoči državi ni možnosti za tehnični pregled po splošnih
predpisih te države, se opravi servisni pregled vojaškega vozila v rokih, ki so
določeni z Intervali vzdrževanja materialnih sredstev v Slovenski vojski,
najmanj pa enkrat na leto. Servisni pregled se opravi v skladu s
tehnično-tehnološko dokumentacijo Slovenske vojske, vedno pa se pregleda in
preveri delovanje sklopov iz tretjega odstavka 15. člena tega pravilnika. Ugotovitve
servisnega pregleda se vpišejo v kontrolni list servisnega pregleda, ki ga
podpiše poveljujoči enoti Slovenske vojske v MOM. Po pregledu pa strokovno
usposobljena oseba Slovenske vojske, ki je opravila servisni pregled, izpolni
Prilogo 3 tega pravilnika in jo v osmih dneh po pregledu posreduje vodji
tehničnih pregledov v organizacijski enoti ministrstva, pristojni za splošne
zadeve, ki potrdi ugotovitve servisnega pregleda.
(3) Servisni pregled vojaškega vozila v MOM lahko izvede tudi
enota oziroma pripadnik tuje vojske, ki na podlagi predhodnih dogovorov
zagotavlja vzdrževanje vojaških vozil Slovenske vojske in drugo podporo. V tem
primeru se kontrolni list servisnega pregleda lahko pripravi in izpolni v
angleškem jeziku. Potrdi ga poveljujoči enoti Slovenske vojske v MOM. Po
pregledu strokovno usposobljena oseba Slovenske vojske, izpolni Prilogo 3 tega
pravilnika in jo v osmih dneh po pregledu posreduje vodji tehničnih pregledov v
organizacijski enoti ministrstva, pristojni za splošne zadeve, ki potrdi
ugotovitve servisnega pregleda. Kontrolni list se v tem primeru priloži Prilogi
3 tega pravilnika.
(4) Evidenca o opravljenih servisnih pregledih vojaških vozil
v MOM se hrani pri uporabniku vozila pet let od opravljenega pregleda.
19. člen
(1) Izjemoma, v izrednih pogojih v MOM oziroma med
opravljanjem vojaške službe v tujini, ko je ugotavljanje tehnične brezhibnosti
vojaškega vozila zaradi načina opravljanja nalog ali stopnje ogroženosti
nemogoče ali servisnega pregleda vozila ni mogoče izvesti skladno z določbami
tega pravilnika (izredni pogoji), se lahko tehnična brezhibnost teh vojaških
vozil za podaljšanje veljavnosti prometnega dovoljenja ugotavlja v skladu s
tehnološkim postopkom tehničnega vzdrževanja na I. stopnji posameznega vozila
in zahtevami iz 13., 15. in 17. člena tega pravilnika.
(2) Kontrolni list servisnega pregleda podpiše poveljujoči
enoti Slovenske vojske v MOM in se v osmih dneh po pregledu pošlje
organizacijski enoti ministrstva, pristojni za splošne zadeve.
4. Tehnična brezhibnost delovnih vozil in delovnih strojev
20. člen
(1) Tehnična brezhibnost vojaških vozil in civilnih vozil
Slovenske vojske, ki so opredeljena kot delovna vozila (konstrukcijsko določena
hitrost presega 40 km/h) in delovni stroji (konstrukcijsko določena hitrost ne
presega 40 km/h), (v nadaljnjem besedilu: delovna vozila in delovni stroji) ter
so po svoji specifičnosti uporabe namenjena za delo na zaprtem vojaškem območju
(vozila za vzdrževanje letaliških površin, vojašnic, skladišč, vadbišč,
športnih in rekreacijskih objektov ipd.), se ugotavlja s tehničnim pregledom
ali s servisnim pregledom v rokih, ki jih določajo Intervali vzdrževanja
materialnih sredstev v Slovenski vojski, najmanj pa enkrat na leto. Tehnično
brezhibnost delovnih vozil in delovnih strojev ugotavljajo kontrolorji
tehničnih pregledov, ki lahko v nujnih primerih ali iz drugih upravičenih
razlogov, odstopijo ugotavljanje tehnične brezhibnosti pogodbenim izvajalcem
servisiranja in vzdrževanja, ki opravijo servisni pregled.
(2) Servisni pregled iz prejšnjega odstavka izvajalci iz
prejšnjega odstavka vpišejo v tehnično knjižico delovnega vozila ali delovnega
stroja. Vpis je dokazilo o tehnični brezhibnosti delovnega vozila ali delovnega
stroja. Kopija se hrani v organizacijski enoti ministrstva, pristojni za
splošne zadeve. Evidenco opravljenih servisnih pregledov delovnih vozil in
delovnih strojev vodita uporabnik in enota za tehnično vzdrževanje materialnih
sredstev v Slovenski vojski.
(3) Delovna vozila in delovni stroji iz prejšnjih odstavkov
morajo biti redno vzdrževani v skladu s tehnično-tehnološko dokumentacijo in
navodili proizvajalca. Tehnično brezhibnost zagotavljajo strokovno usposobljene
osebe Slovenske vojske oziroma zunanji (pogodbeni) pooblaščeni izvajalci
servisiranja in vzdrževanja, izbrani v postopkih javnega naročanja, v skladu z
Intervali vzdrževanja materialnih sredstev v Slovenski vojski.
(4) Vrsto in število vozil iz tega člena določa Generalštab
Slovenske vojske po predhodnem soglasju organizacijske enote ministrstva,
pristojne za splošne zadeve.
5. Tehnični pregledi konzerviranih vojaških vozil
21. člen
Tehnični pregledi konzerviranih oziroma skladiščenih vojaških
vozil se ne izvajajo. Tehnični pregled dekonzerviranega vojaškega vozila se
izvede v skladu s predpisi, ki urejajo tehnične preglede motornih in priklopnih
vozil ali v skladu s tem pravilnikom najpozneje v enem mesecu po dekonzervaciji
oziroma pred začetkom njegove ponovne uporabe.
IV. OZNAČEVANJE IN BARVA VOZIL
1. Vojaška vozila
22. člen
(1) Vojaška vozila se označijo glede na namembnost:
1.     
vozila, na katerih se učijo kandidati za voznike, se označijo s
predpisano tablico z oznako »L« in predpisano svetlobno tablo;
2.     
vojaška reševalna vozila se označijo z znamenjem rdečega križa na belem
polju, katerega dimenzije so prilagojene velikosti vozila;
3.     
vozila vojaške veterine se označijo z znamenjem modrega križa na belem
polju, katerega dimenzije so prilagojene velikosti vozila;
4.     
gasilska vozila Slovenske vojske se označijo v skladu s predpisi, ki
urejajo označevanje gasilskih vozil;
5.     
vozila za prevoz nevarnih snovi se označijo v skladu s predpisi, ki
urejajo označevanje nevarnih snovi;
6.     
vozila s prednostjo in vozila za spremstvo se označijo v skladu s
predpisi, ki urejajo vozila s prednostjo in vozilih za spremstvo;
7.     
vozila, ki se uporabljajo pri vzdrževanju, vleki ali odvažanju
pokvarjenih ali poškodovanih vozil, se označijo z rumeno utripajočo lučjo.
(2) Vojaška vozila, ki ne izpolnjujejo predpisanih pogojev
glede dimenzij, vojaška vozila, katerih tovor presega dovoljene dimenzije ter
delovni stroji in vozila, ki jim je dodano priklopno vozilo za vleko drugih
vozil se označijo tudi s posebno opozorilno svetilko, ki oddaja svetlobo rumene
barve.
(3) Vojaška reševalna vozila, vozila vojaške veterine,
gasilska vozila Slovenske vojske, vozila s prednostjo in vozila za spremstvo se
označijo tudi s sireno za dajanje posebnih zvočnih znakov.
23. člen
(1) Bojna vojaška vozila so pobarvana z maskirno barvo, ki je
sestavljena iz olivno zelene barve RAL 6014-F9 kot osnovne barve, srebrno
zelene RAL 6031-F9 in usnjeno rjave barve RAL 8027-F9, torej pokrivnih barv,
ali z enotno olivno zeleno barvo RAL 6014-F9. Maskirna barva je zaščitena in je
drugi lastniki motornih vozil ne smejo uporabljati z razporeditvijo, kot je
določena s tem pravilnikom.
(2) Nebojna vojaška vozila so pobarvana z maskirno barvo iz
prejšnjega odstavka, z enotno olivno zeleno barvo RAL 6014-F9 ali z belo barvo.
Vozila Slovenske vojske, ki niso vojaška, so lahko tudi drugačne barve od
navedenih.
(3) Maskirna barva bojnih in nebojnih vojaških vozil ter
posameznih sklopov teh vozil je lahko sestavljena tudi iz drugih barv, kot so
navedene v prvem odstavku tega člena, če je tako določeno v maskirni shemi, ki
je sestavni del tehničnih zahtev za barvanje in jo odobri načelnik Generalštaba
Slovenske vojske.
(4) Vojaška vozila, ki so namenjena za uporabo v MOM, so
lahko pobarvana z barvami, ki so določene za posamezno mednarodno operacijo ali
misijo, če je takšna barva določena v maskirni shemi in jo odobri načelnik
Generalštaba Slovenske vojske.
(5) Gasilska vozila Slovenske vojske so pobarvana v skladu s
predpisi, ki urejajo označevanje gasilskih vozil.
24. člen
(1) Vojaška vozila, ki so pobarvana z maskirno barvo ali z
enotno olivno zeleno barvo, so na levi in desni strani označena z oznako
pripadnosti Slovenski vojski v obliki, ki je predpisana za oznake v Slovenski
vojski.
(2) Obroba in prekrižana meča so asfaltno črne barve PUR
EMAJL RAL 9021, barve v notranjem polju pa so od zgoraj navzdol odtenki rjave
PUR EMAJL RAL drap po vzorcu, bledo rjave po vzorcu in rjave RAL 8027-F9.
(3) Vojaška vozila, ki se uporabljajo v MOM, so označena tudi
z oznakami, ki so predpisane za posamezno MOM ter v skladu z veljavnimi in
sprejetimi standardi Nata, lahko pa tudi z zastavo Republike Slovenije oziroma
zastavo Organizacije združenih narodov, katere velikost je prilagojena vrsti in
obliki vozila. Mesto oznake določi pristojna organizacijska enota Generalštaba
Slovenske vojske glede na vrsto vozila.
25. člen
(1) Vojaška vozila so lahko označena tudi z oznako
pripadnosti določenemu operativnemu ali vojaškemu poveljstvu, bataljonu, njemu
enaki ali višji enoti, v skladu s predpisi, ki urejajo oznake v Slovenski
vojski.
(2) Oznaka pripadnosti iz prejšnjega odstavka ne sme biti na
mestu, določenem za oznako pripadnosti Slovenski vojski, niti ne sme prekrivati
registrskih oznak vojaškega vozila.
(3) Nebojna vojaška vozila, ki se uporabljajo za aktivnosti
pri pridobivanju kadra, so lahko na ustreznih mestih polepljena z oglasnimi
sporočili za zaposlitev v Slovenski vojski, vendar ta sporočila ne smejo v
celoti zakriti osnovne barve vozila.
2. Vozila vojaške policije
26. člen
(1) Vozila vojaške policije so pobarvana z maskirno barvo ali
z enotno olivno zeleno barvo iz prvega ali drugega odstavka 23. člena tega pravilnika
ali z belo barvo in označena z opozorilno črto odbojno zelene barve ter oznako
pripadnosti Slovenski vojski. Označena so z napravami za dajanje svetlobnih
signalov, in sicer s posebno opozorilno svetilko, ki oddaja svetlobo modre ali
modro-rdeče barve, in s sireno za oddajanje posebnih zvočnih signalov.
(2) Tip bele barve iz prejšnjega odstavka je S0M. Opozorilna
črta je odbojno zelene barve, tip 3M 580-77, z napisom »VOJAŠKA POLICIJA«
odbojno bele barve, tip 3M 580-50. Barva vozil iz tega člena je zaščitena in je
drugi lastniki motornih vozil ne smejo uporabljati z razporeditvijo, kot je
določena s tem pravilnikom. Na vozilih vojaške policije, ki so maskirne barve,
je nad oznako pripadnosti Slovenski vojski napis »VOJAŠKA POLICIJA« v
velikosti, ki je sorazmerna glede na vrsto in velikost vozila.
(3) Zaradi boljše vidnosti so lahko vozila vojaške policije
bele barve, označena tudi z dodatnimi opozorilnimi črtami odbojno rumene barve
tipa LUO Y/G, ki so razporejene na ustreznih mestih glede na vrsto in velikost
vozila.
27. člen
(1) Opozorilna črta na vozilih vojaške policije iz drugega
odstavka prejšnjega člena je široka od 11 cm do 19 cm in poteka od desnega
sprednjega žarometa prek stranskih vrat in zadnjega dela vozila do sprednjega
levega žarometa na nasprotni strani vozila ter se prilagaja obliki karoserije
vozila. V opozorilni črti na levi in desni strani vozila je bel napis »VOJAŠKA
POLICIJA« s črkami višine od 8 do 10 cm. Na levi in desni strani zadnjega dela
vozila sta v opozorilni črti dve beli črti širine 10 cm, z medsebojnim razmikom
3 cm. Črti sta zarisani pod kotom 127 stopinj od horizontale. Spodnji rob
opozorilne črte je oddaljen 30 cm od praga vozila. Dovoljena je tudi drugačna
širina opozorilne črte in premik spodnjega roba črte do 10 cm, če to zahteva
tip vozila. Na pokrovu motorja sta zelena opozorilna črta širine, prilagojene
obliki karoserije vozila, in napis »VOJAŠKA POLICIJA« v enaki barvi kot
opozorilna črta, in sicer v dveh vrstah s črkami višine 16 cm. Spodnji rob
napisa je za 25 cm oddaljen od maske na pokrovu motorja, z dovoljenim
odstopanjem 10 cm. Na zadnjem delu vozila se opozorilna črta in napis »VOJAŠKA
POLICIJA« prilagajata obliki karoserije, zato je dovoljen napis »VOJAŠKA
POLICIJA« tudi zunaj opozorilne črte, na primer na zadnjem odbijaču. V tem
primeru je napis enake barve kot opozorilna črta, zapisan v eni vrsti s črkami
velikosti od 6 do 10 cm.
(2) Z oznako pripadnosti Slovenski vojski, katere širina in
višina sta 14 cm, z dovoljenim odstopanjem 5 cm, se vozila vojaške policije iz
prejšnjega odstavka označijo na sredini obeh sprednjih vrat 1 cm nad zeleno
opozorilno črto, z dovoljenim odstopanjem 5 cm.
(3) Določbe tega člena se smiselno uporabljajo tudi za
označevanje motornih koles vojaške policije, in sicer v razmerju glede na
velikost površin motornega kolesa.
3. Vozila Civilne zaščite
28. člen
(1) Vozila Civilne zaščite so pobarvana z modro barvo in
označena z opozorilno odsevno rumeno črto, opozorilnimi odsevnimi črtami rumene
barve pod kotom 45°, oznako pripadnosti Civilni zaščiti Republike Slovenije,
posebno opozorilno svetilko, ki oddaja svetlobo modre barve, in s sireno za
oddajanje posebnih zvočnih signalov.
(2) Priklopna vozila Civilne zaščite so modre barve z oznako
pripadnosti Civilni zaščiti Republike Slovenije. Lahko so označena tudi z
opozorilnimi odsevnimi črtami rumene barve, ki so prilagojene obliki in
velikosti priklopnega vozila.
(3) Modra barva vozila Civilne zaščite iz tega člena ustreza
barvi 5017 – prometno modra po RAL-lestvici. Napisi in opozorilne črte na
vozilu so v zlato rumeni barvi, ki ima odsevni učinek (refleksivnost razreda po
predpisu UN/ECE 104 ali višje). Barva, opozorilne odsevne rumene črte in oznake
so zaščitene in jih drugi lastniki motornih vozil ne smejo uporabljati z
razporeditvijo, kot je določena s tem pravilnikom.
29. člen
(1) Opozorilna odsevna rumena črta poteka na bočnih straneh
vozila Civilne zaščite in se lahko nadaljuje na zadnji del vozila, če oblika
karoserije to dopušča. Vozila se na sprednjih vratih na opozorilni odsevni
rumeni črti označijo z znakom Civilne zaščite Republike Slovenije, katerega
velikost ustreza velikosti opozorilne črte. Poleg znaka je napis »CIVILNA
ZAŠČITA« v modri barvi. Med znakom Civilne zaščite Republike Slovenije in
opozorilno odsevno rumeno črto je ustrezen razmik. Napis »CIVILNA ZAŠČITA« v
odsevni rumeni barvi ustrezne velikosti je na pokrovu motorja in, če dopušča
oblika karoserije, tudi na zadnjem delu vozila. Na sprednji in zadnji strani
vozila so opozorilne odsevne rumene črte pod kotom 45°. Pod ali nad opozorilno
odsevno rumeno črto je lahko napis oziroma znak specialnosti, ki označuje
organ, enoto ali službo Civilne zaščite, ki vozilo uporablja, ali označuje
namembnost vozila. Elementi označevanja se prilagajajo velikosti in obliki karoserije
vozila Civilne zaščite.
(2) Vozila iz prejšnjega odstavka so lahko označena tudi z
enotno telefonsko številko za klic v sili in z drugimi oznakami, ki jih določi
generalni direktor Uprave Republike Slovenije za zaščito in reševanje.
(3) Kadar je ustanovitelj organa, enote ali službe Civilne
zaščite občina, gospodarska družba, zavod ali druga organizacija, se po
predhodnem soglasju Uprave Republike Slovenije za zaščito in reševanje pod
opozorilno odsevno rumeno črto na boku vozila doda ustrezen napis odsevne
rumene barve, ki označuje naziv ustanovitelja, ali druge oznake.
(4) Vozila Civilne zaščite, ki se uporabljajo pri opravljanju
nalog zaščite, reševanja in pomoči zunaj države, so lahko označena tudi z
zastavo Republike Slovenije ustrezne velikosti. Če se naloge opravljajo v
okviru Organizacije združenih narodov ali druge mednarodne organizacije, so
vozila lahko označena tudi z zastavo Organizacije združenih narodov oziroma z
zastavo druge mednarodne organizacije ustrezne velikosti.
(5) Z znakom Civilne zaščite Republike Slovenije, predpisano
modro barvo in opozorilno odsevno rumeno črto so lahko označena tudi vozila, ki
jih uporabljajo enote, službe ali druge operativne sestave poklicnih ali
prostovoljnih reševalnih služb, ki opravljajo naloge zaščite, reševanja in
pomoči v skladu z načrti zaščite in reševanja oziroma predpisi, ki urejajo
organiziranost sil za zaščito, reševanje in pomoč. Na takem vozilu je lahko
tudi ime reševalne službe ali enote oziroma organizacije, ki organizira enoto
ali službo. Za uporabo vozil v barvah in z oznakami pripadnosti Civilni zaščiti
Republike Slovenije mora ustanovitelj poklicne ali prostovoljne reševalne
službe predhodno pridobiti soglasje Uprave Republike Slovenije za zaščito in
reševanje.
30. člen
V vojni se vozila Civilne zaščite ter sredstva iz popisa, ki
so vključena v zaščito, reševanje in pomoč, dodatno označujejo s samolepilnimi
ali magnetnimi nalepkami z mednarodnim znakom Civilne zaščite, ki mora biti
viden z leve, desne, sprednje in zadnje strani ter iz zraka. Nalepke morajo
biti primerno velike glede na vrsto in velikost vozila.
4. Sredstva iz popisa
31. člen
(1) Sredstva iz popisa, ki so vpoklicana zaradi potreb
obrambe, se v času uporabe v Slovenski vojski označujejo z oznako, ki je
izdelana v obliki samolepilne ali magnetne nalepke in na kateri sta črki »SV«
črne barve, nad njima pa oznaka pripadnosti Slovenski vojski. Oznaka je
določena na risbi št. 7 v Prilogi 1 tega pravilnika.
(2) Sredstva iz popisa, ki so vpoklicana zaradi potreb
zaščite, reševanja in pomoči, se v času uporabe označujejo z oznako, ki je
izdelana v obliki samolepilne ali magnetne nalepke in na kateri je oznaka
pripadnosti Civilni zaščiti Republike Slovenije. Premer oznake je od 35 do 50
cm. Oznaka je določena na risbi št. 8 v Prilogi 1 tega pravilnika.
(3) Sredstva iz popisa se z oznakami iz prvega in drugega
odstavka tega člena praviloma označujejo na levih in desnih sprednjih vratih
oziroma na drugih primernih mestih na levi in desni strani, če gre za delovne
in druge stroje.
5. Priprava in hramba tehnično-tehnološke dokumentacije
32. člen
Pristojna poveljstva oziroma enote Slovenske vojske ter
pristojni sestavi sistema zaščite, reševanja in pomoči pripravijo in hranijo
tehnično-tehnološko dokumentacijo za registrske označbe, oznake pripadnosti in
barvanje vozil iz svoje pristojnosti ter podrobneje določijo mesta označevanja
vozil, ki jih uporabljajo, v skladu s tem pravilnikom.
V. PREHODNI IN KONČNI DOLOČBI
33. člen
Vozila Civilne zaščite, ki so pobarvana z drugačno barvo in z
drugačno označitvijo, kot sta določeni v 28. in 29. členu tega pravilnika, se
uporabljajo do izločitve iz prometa.
34. člen
Načelnik Generalštaba Slovenske vojske v treh mesecih od
uveljavitve tega pravilnika določi pristojno enoto Slovenske vojske za
zagotovitev ustrezne vzdrževalne dokumentacije za vojaška vozila, kontrolnega
lista servisnih pregledov za posamezna vozila, ki so udeležena v MOM, in
navodil preverjanja delovanj naprav, sklopov in opreme v oziroma na vozilih ter
merjenj oziroma ocenjevanj stanj za potrditev ali zavrnitev ocene tehnične
brezhibnosti vozila oziroma za naloge, ki so določene v četrtem odstavku 1.
člena, četrtem in petem odstavku 5. člena ter prvem odstavku 11. člena tega
pravilnika.
35. člen
Z dnem uveljavitve tega pravilnika preneha veljati Pravilnik
o registraciji, tehničnih pregledih, označevanju in barvi vojaških vozil
Slovenske vojske, o označevanju vozil Civilne zaščite ter o označevanju
določenih sredstev iz popisa (Uradni list RS, št. 58/19), ki se uporablja do
31. decembra 2023.
36. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2024.
Št. 0070-14/2023-13
Ljubljana, dne 13. junija 2023
EVA 2023-1911-0008
Marjan Šarec
minister
za obrambo
Priloga
1: Sredstva iz popisa
Priloga
2a: Mobilna enota za tehnične preglede (METP) – naprave, oprema in
dokumentacija
Priloga
2b: Elektronsko podprta preskuševalna steza – stacionarna enota za tehnične
preglede – naprave, oprema in dokumentacija
Priloga
3: Potrdilo o servisnem pregledu bojnega vojaškega vozila v MOM
Priloga
4: Dovoljena odstopanja zaradi posebnosti vojaških vozil
Priloga
5: Izjava o sposobnosti vozila za varno vožnjo v cestnem prometu