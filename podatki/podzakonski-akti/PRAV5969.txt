I. SPLOŠNE DOLOČBE
1. člen
Ta pravilnik določa način in postopek
vodenja računov neposrednih in posrednih uporabnikov državnega in občinskih
proračunov pri Upravi Republike Slovenije za javna plačila (v nadaljnjem
besedilu: UJP).
2. člen
Posamezni izrazi, uporabljeni v tem
pravilniku, imajo naslednji pomen:
-      
plačilno navodilo: navodilo, s katerim proračunski uporabnik naloži UJP,
da izdela plačilni nalog v breme njegovega podračuna ter ga predloži Banki
Slovenije v izvršitev prek enotnega zakladniškega računa,
-      
kritje na podračunu: pozitivno stanje (sredstva) na podračunu in
odobrena prekoračitev pozitivnega stanja na podračunu,
-      
obračun stroškov: obračun, ki vsebuje podatke obračuna provizije za
opravljene storitve plačilnega prometa in tudi stroške v zvezi z vodenjem
enotnega zakladniškega računa države oziroma občine,
-      
delni izpis podračuna: izpis vseh transakcij posameznega neposrednega
uporabnika državnega oziroma občinskega proračuna, ki so bile na določeni
delovni dan evidentirane prek skupnega podračuna,
-      
imetnik računa je proračunski uporabnik, ki sredstva računa vodi v svoji
poslovni knjigi.
3. člen
Računi neposrednih in posrednih uporabnikov
državnega in občinskih proračunov (v nadaljnjem besedilu: proračunski
uporabniki) se pri UJP vodijo kot: 
-      
podračuni sistema enotnega zakladniškega računa države oziroma občine, 
-      
evidenčni račun za gotovinski račun, voden pri poslovni banki, 
-      
evidenčni račun za posebni namenski transakcijski račun, voden pri Banki
Slovenije, 
-      
evidenčni račun za devizni račun, voden pri poslovni banki, 
-      
evidenčni račun za enotni zakladniški račun (v nadaljnjem besedilu:
EZR), voden pri Banki Slovenije.
4. člen
(1) Podračuni neposrednih in posrednih
uporabnikov državnega oziroma občinskih proračunov (v nadaljevanju: podračuni
proračunskih uporabnikov) se vodijo v domači valuti ter v tujih valutah, v
katerih se vodi EZR.
(2) UJP prek podračunov EZR izvršuje
le negotovinsko poslovanje proračunskih uporabnikov iz prejšnjega odstavka v
domači in tujih valutah. Dvige in pologe domače in tuje gotovine lahko
proračunski uporabniki izvršijo pri Banki Slovenije, ki vodi EZR države oziroma
občin, ter pri poslovnih bankah z dvigom domače in tuje gotovine s posebnega
računa z ničelnim stanjem ter s pologom domače in tuje gotovine neposredno na
podračun.
5. člen
Proračunski uporabniki smejo prejemati
oziroma nakazovati sredstva le preko sistema EZR države oziroma občine, v
katerega so vključeni.
6. člen
Proračunski uporabniki smejo v breme
svojega podračuna posredovati:
-      
plačila v dobro podračunov proračunskih uporabnikov v okviru istega
sistema EZR oziroma drugih sistemov EZR,
-      
plačila v dobro drugih komitentov Banke Slovenije oziroma v dobro Banke
Slovenije,
-      
plačila v dobro bank, hranilnic in hranilno kreditnih služb ter njihovih
komitentov,
-      
plačila v dobro tujih bank in njihovih komitentov,
-      
plačila v dobro svojih posebnih računov z ničelnim stanjem, odprtih pri
poslovnih bankah.
7. člen
Proračunski uporabnik prosto razpolaga s
sredstvi na podračunu, razen v delu, ki izhaja iz izdanih sklepov oziroma odločb
v skladu s predpisi o izvršbi in zavarovanju.
8. člen
(1) Proračunski uporabnik lahko v
breme svojega podračuna predloži le plačilna navodila, ki so opredeljena v
posebnem pravilniku.
(2) Plačilna navodila lahko
proračunski uporabnik predloži UJP z datumom izvršitve istega dne ter z datumom
izvršitve vnaprej, vendar ne več kot šestdeset dni od dneva predložitve.
9. člen
(1) Proračunski uporabnik sme UJP
predložiti plačilno navodilo v višini kritja na podračunu na dan zahtevane
izvršitve navodila.
(2) Plačilno navodilo imetnika
podračuna, ki se glasi na znesek, ki presega kritje na njegovem podračunu, se
postavi v čakalno vrsto za izvršitev ob zagotoviti zadostnega kritja na
podračunu.
(3) Če na podračunu predlagatelja
plačilnega navodila iz prejšnjega odstavka tudi ob koncu delovnega dne ni
zagotovljeno zadostno kritje, UJP plačilno navodilo zavrne.
10. člen
(1) UJP izda imetniku obračun stroškov na
podlagi obračuna stroškov, ki ga za vodenje EZR in posebnega namenskega
transakcijskega računa izda Banka Slovenije. 
(2) Imetnik stroške iz prejšnjega odstavka
plača Banki Slovenije. Plačilo stroškov se izvrši na osnovi direktne
obremenitve. V ta namen imetnik podpiše pri UJP posebno izjavo.
11. člen
(1) UJP proračunskemu uporabniku izda
obračun stroškov na podlagi obračuna stroškov, ki ga za opravljen plačilni
promet EZR, katerega del je podračun, izda Banka Slovenije.
(2) Proračunski uporabnik stroške iz
prvega odstavka tega člena plača Banki Slovenije. Plačilo stroškov se izvrši na
osnovi direktne obremenitve. V ta namen proračunski uporabnik podpiše pri UJP
posebno izjavo.
(3) Ne glede na določbo prvega
odstavka tega člena, UJP za stroške, ki izvirajo iz naslova upravljanja
likvidnosti sistema EZR države oziroma občine prek zakladniškega podračuna,
izda obračun ministrstvu za finance oziroma za finance pristojnemu občinskemu
organu, ki plačilo izvrši v skladu s prejšnjim odstavkom.
12. člen
(1) UJP obvešča proračunskega
uporabnika o spremembah in stanju na podračunu z izpiskom o prometu in stanju
na podračunu vsak delovni dan, ko je nastala sprememba v stanju sredstev na
podračunu.
(2) Ne glede na določbo prvega
odstavka tega člena, izpisek o prometu in stanju na podračunu prek katerega
posluje več neposrednih uporabnikov državnega oziroma občinskih proračunov
prejme ministrstvo za finance oziroma za finance pristojen organ občinske
uprave, neposredni uporabniki državnega oziroma občinskih proračunov pa so
strani UJP obveščeni z delnim izpisom podračuna.
(3) UJP obvešča zakladnico enotnega
zakladniškega računa države o spremembah in stanju na posebnem namenskem
transakcijskem računu proračunskega uporabnika državnega proračuna vsak delovni
dan, ko je nastala sprememba v stanju sredstev na računu. 
(4) UJP najmanj enkrat letno, obvezno pa na
zadnji dan koledarskega leta, usklajuje stanja na računih, za vsako valuto
posebej, z računovodjo kot ga opredeljuje Pravilnik o vodenju registra
posrednih in neposrednih uporabnikov državnega in občinskih proračunov ter
postopkih odpiranja in zapiranja računov.
12.a člen
Izpiske o prometu in stanju na računu, ki
ga je proračunski uporabnik odprl izven sistema EZR pri poslovni banki ali
Banki Slovenije (v nadaljnjem besedilu: banka), banka sproti posreduje UJP. UJP
izpisek o prometu in stanju vključi v bazo podatkov plačilnega prometa, nato pa
izpisek posreduje proračunskemu uporabniku na enak način, kot ga obvešča pri
vodenju podračuna.

Pravilnik o načinu in postopku vodenja računov
neposrednih in posrednih uporabnikov državnega in občinskih proračunov pri
Upravi Republike Slovenije za javna plačila (Uradni list RS, št. 79/04) vsebuje naslednjo prehodno in
končni določbi:
»II. PREHODNA IN KONČNI DOLOČBI
13. člen
Ne glede na določbe 4. člena tega
pravilnika proračunski uporabniki, ki so imeli ob dnevu vzpostavitve sistema
enotnega zakladniškega računa odprt transakcijski račun oziroma drug račun za
potrebe deviznega poslovanja pri poslovnih bankah, prejemajo in nakazujejo
devizna sredstva prek le-teh do roka, določenega s posebnim predpisom.
14. člen
Z uveljavitvijo tega pravilnika preneha
veljati Odredba o načinu in postopku vodenja računov neposrednih in posrednih
uporabnikov državnega in občinskih proračunov pri Upravi Republike Slovenije za
javna plačila (Uradni list RS, št. 54/02).
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o načinu in postopku vodenja računov neposrednih in posrednih uporabnikov
državnega in občinskih proračunov pri Upravi Republike Slovenije za javna
plačila (Uradni list RS, št. 138/06) vsebuje naslednjo končno določbo:
»2. člen
Ta pravilnik začne veljati 1. januarja
2007.«.

Pravilnik o spremembah in dopolnitvah
Pravilnika o načinu in postopku vodenja računov neposrednih in posrednih
uporabnikov državnega in občinskih proračunov pri Upravi Republike Slovenije za
javna plačila (Uradni list RS, št. 120/07) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
UJP vzpostavi povezavo s poslovnimi bankami
za vodenje evidenčnega računa za devizni račun, voden pri poslovni banki, iz
četrte alineje spremenjenega 3. člena pravilnika do 1. septembra 2008.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu in postopku vodenja računov neposrednih in posrednih
uporabnikov državnega in občinskih proračunov pri Upravi Republike Slovenije za
javna plačila (Uradni list RS, št. 78/08) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.