I. SPLOŠNE DOLOČBE
1. člen
(predmet poslovnika)
(1) S tem poslovnikom se ureja
organizacija in delo Državne volilne komisije (v nadaljnjem besedilu: DVK) ter
uresničevanje pravic in obveznosti predsednika, članov ter njihovih namestnikov
(v nadaljnjem besedilu: člani).
(2) Za pravice in obveznosti
namestnikov članov se smiselno uporabljajo določbe tega poslovnika, ki urejajo
pravice in obveznosti članov.
(3) Vprašanja, ki niso urejena s tem
poslovnikom in se nanašajo na delo DVK, se lahko uredijo z drugim aktom, v
skladu s tem poslovnikom.
2. člen
(položaj in pristojnost)
DVK je samostojen in neodvisen državni
volilni organ, ki v okviru svojih pristojnosti ter v skladu z ustavo, zakoni in
poslovnikom DVK (v nadaljevanju: poslovnik) skrbi za zakonitost volitev in
enotno uporabo volilne zakonodaje.
3. člen
(sedež in pečat)
(1) Sedež DVK je v Ljubljani.
(2) DVK ima pečat, v katerem se v
sredini nahaja grb Republike Slovenije, okrog njega je napis »Republika
Slovenija«, v spodnjem delu pa napis »Državna volilna komisija«.
4. člen
(uradni jezik)
(1) DVK posluje v slovenskem jeziku.
(2) Pripadniki italijanske in madžarske
narodne skupnosti lahko v postopku pred DVK uporabljajo svoj jezik v skladu z
ustavo in zakonom.
(3) Listine, ki so bile izdane v tujem
jeziku in so pomembne za odločitev o posamezni zadevi, je dolžna stranka v
postopku predložiti DVK v overjenem prevodu v slovenski jezik.
5. člen
(javnost dela)
(1) Delo DVK je javno, če ta poslovnik
ne določa drugače.
(2) Način zagotavljanja javnosti dela
DVK določa ta poslovnik.
6. člen
(informacije javnega značaja)
Pravico do dostopa informacij javnega
značaja v skladu z zakonom, ki ureja dostop do informacij javnega značaja,
zagotavlja služba komisije.
7. člen
(zunanja razmerja)
(1) DVK sodeluje z drugimi državnimi
organi na način, ki zagotavlja njeno samostojnost in neodvisnost ter varuje
njen položaj, kot ga opredeljujejo ustava, zakoni in ta poslovnik.
(2) DVK navezuje stike in sodeluje s
podobnimi ustanovami v drugih državah in deluje v ustreznih mednarodnih
organizacijah.
8. člen
(slovnična oblika)
V tem poslovniku uporabljeni izrazi, ki se
nanašajo na osebe in so zapisani v moški slovnični obliki, se uporabljajo kot
nevtralni za ženski in moški spol.
II. ORGANIZACIJA IN DELOVANJE DVK
1. Predsednik, člani in njihovi
namestniki
9. člen
(sestava DVK)
(1) DVK imenuje Državni zbor Republike
Slovenije in jo sestavljajo predsednik in pet članov ter njihovi namestniki.
(2) Predsednik predstavlja, vodi in
organizira delo DVK.
(3) V času odsotnosti predsednika opravlja
naloge iz njegove pristojnosti namestnik predsednika.
(4) Predsednik lahko pooblasti
namestnika predsednika, člana ali direktorja službe DVK (v nadaljevanju:
direktor), da pri opravljanju posameznih nalog predstavlja DVK.
10. člen
(predsednik)
(1) Predsednik:
-       
predstavlja, vodi in organizira DVK,
-       
sklicuje in vodi seje DVK,
-       
podpisuje akte, ki jih sprejme DVK,
-       
zastopa DVK kot volilni organ,
-       
skrbi za uresničevanje z zakonom določenih razmerij z drugimi volilnimi
in drugimi državnimi organi,
-       
skrbi za sodelovanje s centralnimi volilnimi organi drugih držav ter z
mednarodnimi organi in organizacijami,
-       
skrbi za izvajanje tega poslovnika,
-       
opravlja druge naloge v skladu z ustavo, zakoni, tem poslovnikom in
drugimi akti DVK.
(2) Predsednik poleg nalog iz
prejšnjega odstavka odloča in podpisuje akte, ki se nanašajo na pravice in
obveznosti iz delovnega razmerja direktorja.
11. člen
(položaj in pravice članov)
(1) Funkcija članov je častna.
(2) Člani imajo položaj in z njim
povezane pravice ter obveznosti, določene z ustavo, zakoni in tem poslovnikom.
(3) Člani imajo pravico do nadomestila
in povračila stroškov prevoza v skladu z veljavnimi predpisi, ki urejajo to
področje.
2. Služba komisije in direktor
12. člen
(služba komisije)
(1) Služba DVK (v nadaljevanju: služba
komisije) opravlja strokovna, administrativna in druga opravila ter tehnične
naloge, s katerimi se zagotavljajo pogoji za delo DVK.
(2) Delovno področje in notranjo
organizacijo službe komisije določi DVK z odlokom.
13. člen
(direktor)
(1) Direktor vodi službo komisije in
opravlja naloge tajnika DVK ter druge naloge, določene s predpisi, s tem
poslovnikom ter z drugimi akti DVK.
(2) Direktorja imenuje DVK po
postopku, ki ga določi s posebnimi pravili.
(3) Za svoje delo je direktor
odgovoren DVK.
(4) Glede pravic in obveznosti iz
delovnega razmerja, za postopek izbire, imenovanja in razrešitve se smiselno
uporabljajo določbe zakona in drugih predpisov, ki urejajo javne uslužbence, in
se nanašajo na generalne direktorje direktoratov, razen določb, ki omogočajo
razrešitev iz nekrivdnih razlogov.
(5) Direktor je lahko predčasno
razrešen, če:
-       
sam zahteva razrešitev,
-       
ne more opravljati svoje funkcije zaradi trajne izgube delovne
zmožnosti,
-       
pri svojem delu ne ravna po predpisih in splošnih aktih DVK ali
neutemeljeno ne izvršuje sklepov DVK ali ravna v nasprotju z njimi,
-       
s svojim nevestnim ali nepravilnim delom povzroči DVK škodo ali če
zanemarja ali malomarno opravlja svoje dolžnosti, tako da nastanejo ali bi
lahko nastale motnje pri delovanju DVK,
-       
ravna v nasprotju s predpisi, ki določajo nezdružljivost opravljanja
javne funkcije s pridobitno dejavnostjo.
(6) Direktor mora po prenehanju
funkcije ali v primeru predčasne razrešitve iz prejšnjega odstavka tega člena
opravljati svoje naloge do imenovanja novega direktorja.
III. SEJE DVK
1. Vrste in sklicevanje sej
14. člen
(vrste sej)
(1) DVK dela na rednih in dopisnih
sejah.
(2) Seje DVK so praviloma redne,
dopisne seje pa se skličejo izjemoma, v skladu z določbami tega poslovnika.
15. člen
(redna seja)
(1) Predsednik sklicuje redne seje po
lastni presoji, po sklepu DVK, po dogovoru ali na predlog člana ali direktorja.
(2) DVK ima redne seje praviloma ob
četrtkih ob 13. uri.
(3) V času razpisa volitev ali
referendumov se po sklepu DVK ali po dogovoru seja lahko skliče tudi v drugih
dneh ali terminih.
16. člen
(dnevni red seje)
Sklic seje s predlogom dnevnega reda
pripravi predsednik po posvetovanju z direktorjem v skladu s sklepi DVK oziroma
predlogi članov.
17. člen
(rok za sklic seje)
(1) Sklic seje s predlogom dnevnega
reda in gradivo za sejo se pošlje članom praviloma najpozneje tri dni pred
dnem, določenim za sejo.
(2) Sklic seje in gradivo za sejo se
pošlje članom v elektronski obliki in se objavi na spletnem mestu DVK.
18. člen
(obvestilo o izostanku)
(1) Člani, ki se seje ne morejo
udeležiti, morajo svoj izostanek sporočiti službi komisije praviloma do začetka
seje.
(2) Če predsednik ugotovi, da zaradi
odsotnosti članov seja DVK ne bo sklepčna, sejo preloži.
2. Potek seje
19. člen
(vodenje seje)
Seji DVK predseduje predsednik ali njegov
namestnik.
20. člen
(navzočnost na seji)
(1) Ko predsedujoči začne sejo,
obvesti DVK, kdo od članov ga je obvestil, da je zadržan in se seje ne more
udeležiti.
(2) O prisotnosti članov se vodi
evidenca. Če je kdo od članov zadržan in se seje ne more udeležiti, predsedujoči
obvesti DVK kdo nadomešča odsotnega člana. Odsotnega člana se nadomešča po
pravilih, določenih s sklepom, ki ga sprejme DVK.
(3) Predsedujoči obvesti DVK, kdo je
povabljen na sejo pri posameznih točkah dnevnega reda.
21. člen
(določitev dnevnega reda)
(1) DVK na začetku seje določi dnevni
red.
(2) Pri določanju dnevnega reda DVK
najprej odloča o morebitnih predlogih, da se posamezne zadeve umaknejo z
dnevnega reda, in nato o drugih predlogih članov.
22. člen
(potek obravnave točk dnevnega reda)
(1) Pod prvo točko dnevnega reda seje
DVK obravnava in potrdi zapisnik prejšnje seje. Predlog zapisnika, ki ga
pripravi služba komisije, se ob soglasju DVK dopolni s pripombami, ki jih dajo
člani praviloma pisno pred sejo ali ustno na seji.
(2) Posamezne točke dnevnega reda se
obravnavajo po določenem vrstnem redu. Med sejo lahko DVK na predlog člana ali
direktorja spremeni vrstni red obravnave posameznih točk dnevnega reda.
23. člen
(potek razprave)
(1) Na začetku obravnave vsake točke
dnevnega reda lahko poda predsednik ali predlagatelj dopolnilno obrazložitev.
Predlagatelj mora podati dopolnilno obrazložitev, če tako sklene DVK.
(2) Za predsednikom ali predlagateljem
dobijo besedo člani. Vabljeni na sejo dobijo besedo pri točkah dnevnega reda, h
katerim so bili vabljeni.
(3) Predsedujoči določi vrstni red
razpravljavcev po vrstnem redu prijav k razpravi.
24. člen
(prekinitev seje)
(1) Predsedujoči lahko med sejo
prekine sejo in določi, kdaj se bo nadaljevala.
(2) Predsedujoči prekine sejo:
-       
če se ugotovi, da pri odločanju seja ni več sklepčna,
-       
če so pred odločanjem potrebna posvetovanja med člani,
-       
če je pred odločanjem potreben dodaten čas za preučitev gradiva ali za
pridobitev dodatnih informacij oziroma pojasnil,
-       
v drugih primerih, kadar tako sklene DVK.
25. člen
(preložitev točke)
(1) Predsedujoči, član ali direktor
lahko predlaga, da se razprava ali odločanje o obravnavani zadevi preloži na
eno naslednjih sej. O takem predlogu odloči DVK.
(2) Ko so vse točke dnevnega reda
izčrpane, DVK konča sejo.
3. Vzdrževanje reda na seji
26. člen
(red na seji)
(1) Za red na seji DVK skrbi
predsedujoči.
(2) Na seji ne sme nihče govoriti,
dokler mu predsedujoči ne da besede. Govornik sme govoriti le o vprašanju, ki
je na dnevnem redu.
(3) Predsedujoči skrbi, da govornika
nihče ne moti med govorom. Govorniku lahko seže v besedo le predsedujoči, da ga
opomni na red.
4. Odločanje
27. člen
(sklepčnost)
(1) DVK je sklepčna, če so na seji
navzoči vsi člani oziroma njihovi namestniki.
(2) DVK je sklepčna, če so namesto
odsotnih članov navzoči katerikoli namestniki. Predsednika lahko nadomešča samo
njegov namestnik.
(3) Če na seji ni predsednika niti
njegovega namestnika, DVK ni sklepčna in ne more sprejemati veljavnih
odločitev.
28. člen
(odločanje)
(1) DVK odloča z večino glasov vseh
članov.
(2) Če na seji član ni navzoč, namesto
njega odloča njegov namestnik. Če tudi namestnik odsotnega člana ni navzoč,
namesto njega odloča drug navzoči namestnik člana v skladu s sklepom iz drugega
odstavka 20. člena tega poslovnika.
(3) Na začetku obravnave točke
dnevnega reda seje, o kateri mora DVK sprejeti odločitev z glasovanjem,
predsedujoči ugotovi, kateri od prisotnih članov bo po končani razpravi o tej
točki glasoval. Če član, ki je bil določen za glasovanje, med potekom razprave
želi oditi s seje DVK, mora predsedujočega obvestiti, ali bo o točki glasoval
ali ne. V primeru, da član o točki ne bo glasoval, predsedujoči ugotovi, kateri
od prisotnih članov bo glasoval namesto njega.
(4) Če je pri odločanju DVK število
glasov »za« enako številu glasov »proti«, odloči glas predsedujočega.
(5) Če DVK ne more pravočasno sprejeti
odločitve, ki je nujno potrebna za izvedbo volitev ali referenduma, sprejme
takšno odločitev predsednik.
29. člen
(izločitev člana)
(1) Član ne more sodelovati pri
odločanju, kadar DVK odloča o predlogih za imenovanje volilnih komisij ali
direktorja:
-       
če je s predlaganim kandidatom v sorodstvu v ravni vrsti, v stranski
vrsti do vštetega četrtega kolena ali je z njim v zakonski zvezi oziroma svaštvu
do vštetega drugega kolena, ne glede na to, ali je zakonska zveza prenehala ali
je z njim v zunajzakonski zvezi;
-       
če je član predlagatelj ali zakoniti zastopnik predlagatelja;
-       
če obstajajo druge okoliščine, ki vzbujajo dvom o njegovi
nepristranskosti.
(2) Član mora prenehati opravljati
naloge takoj, ko izve za izločitveni razlog iz prejšnjega odstavka tega člena,
in brez odlašanja obvestiti predsednika o obstoju izločitvenega razloga.
Predsednik mora o obstoju svojega izločitvenega razloga obvestiti namestnika
predsednika.
30. člen
(vrste glasovanja)
(1) DVK praviloma odloča z javnim
glasovanjem.
(2) S tajnim glasovanjem odloča, če je
to določeno s tem poslovnikom, z drugim aktom DVK ali na podlagi odločitve DVK.
31. člen
(način glasovanja)
(1) Glasovanje se opravi po končani
razpravi o predlogu, o katerem se odloča.
(2) Javno glasovanje se opravi z
vzdigovanjem rok. Pri glasovanju predsedujoči najprej vpraša, kdo je za
predlog, in nato, kdo je proti predlogu.
(3) Član, ki glasuje, se pri odločanju
DVK ne more vzdržati.
32. člen
(ugotovitev izida glasovanja)
Predsedujoči po vsakem opravljenem
glasovanju ugotovi in objavi izid glasovanja.
33. člen
(tajno glasovanje)
(1) Tajno se glasuje z glasovnicami.
(2) Za vsako glasovanje se natisne
šest glasovnic. Glasovnice so enake velikosti, oblike in barve in so overjene s
pečatom DVK.
(3) Glasovnica vsebuje predlog, o
katerem se odloča, ter opredelitev »za« in »proti«. Na dnu glasovnice je beseda
»za« na levi, beseda »proti« pa na desni strani. Član glasuje tako, da obkroži
besedo »za« ali besedo »proti«.
(4) Neizpolnjena glasovnica in
glasovnica, iz katere volja člana ni jasno razvidna, sta neveljavni. Glasovanje
je veljavno, če so vsi člani s pravico glasovati oddali veljavne glasovnice. Če
je bilo glasovanje neveljavno, se glasovanje ponovi. DVK lahko za izvedbo
glasovanja sprejme posebna pravila.
34. člen
(volilni odbor)
(1) Tajno glasovanje vodi odbor, ki ga
sestavljajo predsednik in dva člana, ki jih imenuje DVK. Predsednika in oba
člana volilnega odbora imenuje DVK izmed članov DVK, ki na seji nimajo pravice
glasovati. Pri delu odbora sodeluje direktor ali njegov pomočnik.
(2) Tajno glasovanje se opravi v
prostoru, kjer poteka seja.
(3) Članom, ki imajo pravico
glasovati, se vročijo glasovnice. Član izpolni glasovnico na glasovalnem mestu
in jo odda v glasovalno skrinjico.
(4) Predsedujoči pred glasovanjem
določi čas začetka in konca glasovanja. Ob izteku tega časa predsedujoči sklene
glasovanje.
35. člen
(ugotavljanje izida glasovanja)
(1) Ko je glasovanje končano, odbor
ugotovi izid glasovanja.
(2) Ugotovitev izida glasovanja
obsega:
-       
število razdeljenih glasovnic,
-       
število oddanih glasovnic,
-       
število neveljavnih glasovnic,
-       
število veljavnih glasovnic,
-       
število glasov »za« in število glasov »proti«, oziroma kadar se pri
volitvah ali imenovanjih glasuje o več kandidatih, število glasov, ki so jih
dobili posamezni kandidati,
-       
ugotovitev, da je predlog izglasovan ali da ni izglasovan s predpisano
večino, oziroma, kadar se pri volitvah ali imenovanjih glasuje o več kandidatih,
kateri kandidat je izvoljen oziroma imenovan.
(3) O ugotovitvi izida glasovanja se
sestavi zapisnik, ki ga podpišejo vsi člani odbora. Predsednik odbora objavi
izid glasovanja na seji DVK.
36. člen
(dopisna seja)
(1) O sklicu dopisne seje odloči in jo
skliče predsednik, v njegovi odsotnosti pa njegov namestnik. Če kdo od članov
nasprotuje sklicu dopisne seje, se skliče redna seja v skladu z določbami tega
poslovnika.
(2) V primeru dopisne seje se pošlje
članom predlog, o katerem glasujejo, v pisni obliki po elektronski pošti.
(3) Sklep je sprejet, če je zanj
glasovala potrebna večina članov. Sprejeti sklep podpišejo tisti člani, ki so
odločali in so najhitreje dosegljivi.
(4) O dopisni seji se sestavi
zapisnik, predsednik pa o sklepih obvesti člane na prvi naslednji redni seji.
37. člen
(razlaga poslovnika)
(1) Na sejah DVK razlaga postopkovne
določbe poslovnika predsedujoči.
(2) Na predlog člana lahko DVK sprejme
drugačno razlago.
38. člen
(zapisnik)
(1) O sejah DVK se vodi zapisnik, ki
vsebuje podatke o kraju, datumu in zaporedni številki seje, navedbo navzočih
članov in drugih oseb na seji, zadeve, ki jih je obravnavala DVK, sprejeta
stališča in sklepe.
(2) Član lahko zahteva, da se njegovo
ločeno mnenje vnese v zapisnik.
(3) Predlog zapisnika se pošlje
članom. Člani lahko sporočijo predsedniku ali službi komisije pripombe na
predlog zapisnika ali na oblikovanje predloga sklepov do začetka seje, na
kateri se obravnava ta točka.
IV. JAVNOST DELA
39. člen
(načini zagotavljanja javnosti dela)
(1) DVK obvešča javnost o svojem delu
ter o odločitvah in stališčih glede zadev, ki jih obravnava.
(2) Javnost dela DVK zagotavlja:
-       
z objavo aktov DVK v Uradnem listu Republike Slovenije ali na svojem
spletnem mestu,
-       
z obveščanjem javnosti o datumu in dnevnem redu seje DVK in z objavo
gradiva za sejo na spletnem mestu DVK,
-       
z zagotavljanjem pogojev medijem za spremljanje sej DVK v skladu z
določbami tega poslovnika,
-       
s tiskovnimi konferencami, internetnimi predstavitvami in sporočili po
drugih informacijskih sredstvih ter na druge načine.
(3) Za zagotavljanje javnosti dela DVK
skrbi direktor.
(4) O delu DVK obveščata javnost
predsednik ali direktor. Na podlagi dogovora s predsednikom lahko obvešča
javnost tudi posamezen član.
40. člen
(javnost seje)
(1) Seje DVK so javne.
(2) Seja ali del seje poteka brez
navzočnosti javnosti, če DVK obravnava gradivo, ki vsebuje tajne podatke
oziroma druge podatke, ki so varovani na podlagi zakona.
(3) DVK odloči, kdo je lahko poleg
članov navzoč na seji ali delu seje, ki poteka brez navzočnosti javnosti.
(4) O delu na seji ali na delu seje,
ki poteka brez navzočnosti javnosti, se vodi zapisnik, s katerim se povzame
tudi razprave članov.
(5) Besedilo uradnega obvestila o seji
ali delu seje, ki poteka brez navzočnosti javnosti, določi DVK.
41. člen
(navzočnost medijev)
(1) Predstavniki medijev imajo pravico
biti navzoči na javnih sejah DVK ter obveščati javnost o njenem delu.
(2) Predstavnikom medijev so na voljo
informativno in dokumentacijsko gradivo, predlogi aktov DVK ter vsi javni dokumenti,
ki jih sprejema DVK.
42. člen
(obveščanje javnosti)
(1) Predsednik lahko zaradi obveščanja
javnosti o delu DVK skliče tiskovno konferenco.
(2) Akti DVK, za katere tako določa
zakon, se objavijo v Uradnem listu Republike Slovenije.
V. AKTI DVK
43. člen
(akti DVK)
(1) DVK v skladu s svojimi
pristojnostmi sprejema odloke, odločbe, pravilnike, navodila, usmeritve,
stališča, mnenja in priporočila ter sklepe.
(2) Z odlokom DVK uredi delovno
področje in notranjo organizacijo službe DVK.
(3) Z odločbo DVK odloči o potrditvi
ali o zavrnitvi kandidatur, v skladu z zakonom.
(4) S pravilnikom DVK podrobneje
določi kriterije za določitev višine nadomestil oziroma povračil stroškov
članov volilnih organov in materialnih stroškov volilnih organov, določi enotne
standarde za volilni material in druge materialne pogoje za izvedbo volilnih
opravil.
(5) Z navodilom DVK daje volilnim
komisijam strokovna navodila.
(6) Z usmeritvami DVK usmerja delo
volilnih komisij in odborov.
(7) S priporočilom DVK predlaga ukrepe
za delo volilnih komisij in predlaga pristojnim organom ukrepe na področju
izvedbe in organizacije volitev.
(8) S stališčem DVK sprejema svoje
ocene in mnenja.
(9) S sklepom DVK odloča o volitvah,
imenovanjih in razrešitvah, odloča o postopkovnih vprašanjih in o drugih
posamičnih vprašanjih in zadevah iz svoje pristojnosti.
44. člen
(vloge strank)
DVK ne odloča o vlogah, v katerih so podane
pobude fizičnih in pravnih oseb, za katere po zakonu ni pristojna.
V. POSTOPEK ZA SPREMEMBO POSLOVNIKA
45. člen
(predlog za spremembo poslovnika)
(1) Spremembo, dopolnitev ali razlago
poslovnika lahko predlaga vsak član. Tak predlog mora biti obrazložen.
(2) Sprejeta sprememba, dopolnitev ali
razlaga poslovnika začne veljati z objavo v Uradnem listu Republike Slovenije.
VI. KONČNA DOLOČBA
46. člen
(uveljavitev)
(1) Ta poslovnik začne veljati, ko ga
sprejme DVK.
(2) Poslovnik se objavi v Uradnem
listu Republike Slovenije in na spletnem mestu DVK.
Št. 040-6/2013-1
Ljubljana, dne 14. februarja
2013
Anton Gašper Frantar l.r.
Predsednik
Državne volilne komisije