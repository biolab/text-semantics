1. SPLOŠNE DOLOČBE
1. člen
(vsebina pravilnika)
(1) S tem pravilnikom se v skladu z
Državnim načrtom zaščite in reševanja ob jedrski nesreči (št. 812‑02/2002‑2 z dne 8.
1. 2004, objavljen na spretni strani Uprave Republike Slovenije za zaščito in
reševanje) ureja oskrbo, razdeljevanje in uporabo tablet kalijevega jodida v
okviru zaščitnega ukrepa jodne profilakse v primeru jedrske ali radiološke
nesreče v Republiki Sloveniji ali v drugi državi, ki bi lahko ogrozila
prebivalstvo na delu ali celotnem območju Republike Slovenije.
(2) Jodna profilaksa je zaužitje
neradioaktivnega joda v obliki tablet kalijevega jodida pred ali takoj ob
jedrski ali radiološki nesreči, da se zaščiti ščitnica pred obsevanjem zaradi kopičenja
radioaktivnih izotopov joda v njej.
(3) Jodno profilakso se načrtuje za celotno
prebivalstvo in pripadnike reševalnih enot, služb in drugih operativnih sestav (v
nadaljnjem besedilu: intervencijsko osebje) v Republiki Sloveniji do
dopolnjenega 40. leta starosti.
(4) Razdeljevanje tablet kalijevega jodida
podrobneje uredi Uprava Republike Slovenije za zaščito in reševanje v načrtu razdelitve
tablet kalijevega jodida, ki je sestavni del Državnega načrta zaščite in
reševanja ob jedrski nesreči.
2. člen
(oskrba s tabletami kalijevega jodida)
(1) Tablete kalijevega jodida za območje
polmera 10 km okrog Nuklearne elektrarne Krško (v nadaljnjem besedilu: NEK) in
za intervencijsko osebje zagotavlja NEK, za ostala območja pa Zavod Republike
Slovenije za blagovne rezerve iz državnih blagovnih rezerv.
(2) Tablete kalijevega jodida se
zagotavljajo po eno škatlico na osebo.
2. RAZDELJEVANJE TABLET KALIJEVEGA JODIDA
3. člen
(razdeljevanje tablet kalijevega jodida)
(1) Tablete kalijevega jodida se predhodno
razdelijo prebivalcem, vrtcem, šolam in drugim zavodom, gospodarskim družbam in
drugim organizacijam (v nadaljnjem besedilu: gospodarske družbe, zavodi in
druge organizacije) na območju polmera 10 km okrog NEK in delu intervencijskega
osebja na celotnem območju Republike Slovenije v skladu s tem pravilnikom.
(2) Za prebivalstvo izven območja iz
prejšnjega odstavka se tablete kalijevega jodida iz državnih blagovnih rezerv skladiščijo
v bolnišnicah in drugih zdravstvenih organizacijah ter se razdelijo ob uvedbi
zaščitnega ukrepa jodne profilakse po predhodnem sklepu Vlade Republike
Slovenije in odredbi poveljnika Civilne zaščite Republike Slovenije. Razdelitev
se opravi v skladu z načrtom razdelitve tablet kalijevega jodida.
(3) Ne glede na določbe tega člena lahko
prebivalci kadarkoli na lastno željo prevzamejo tablete kalijevega jodida v
lekarnah ob predložitvi kartice zdravstvenega zavarovanja končnega prejemnika.
(4) Za pripadnike sil za zaščito, reševanje
in pomoč, ki niso zajeti v prvem odstavku tega člena, se tablete kalijevega jodida
praviloma hranijo pri občinskih štabih Civilne zaščite Republike Slovenije in
razdelijo v primeru jedrske ali radiološke nesreče.
4. člen
(predhodna razdelitev tablet kalijevega
jodida)
(1) Prebivalci s stalnim ali začasnim
prebivališčem na območju polmera 10 km okrog NEK prevzamejo tablete kalijevega jodida
v lokalnih lekarnah na območju Posavja ob predložitvi kartice zdravstvenega
zavarovanja končnega prejemnika. Prebivalcem, ki tablet kalijevega jodida ne
prevzamejo v lokalnih lekarnah, tablete razdeli Uprava Republike Slovenije za
zaščito in reševanje v sodelovanju z občinami.
(2) Prejemniki iz prejšnjega odstavka
morajo biti ob prevzemu tablet kalijevega jodida posebej opozorjeni, da se posvetujejo
z osebnimi zdravniki, če menijo, da bi jim zaužitje kalijevega jodida lahko
povzročilo škodljive posledice.
(3) Prejemniki iz prvega odstavka tega
člena shranijo tablete kalijevega jodida v skladu s priloženimi navodili in jih
kot zaščitni ukrep zaužijejo samo na podlagi odrejene jodne profilakse.
(4) Zaradi dnevnih migracij lokalnega in
drugega prebivalstva se v gospodarskih družbah, zavodih in drugih organizacijah
na območju polmera 10 km okrog NEK, kjer dnevno biva ali se zbira več kot 50
oseb, predhodno zagotovijo tablete kalijevega jodida za povprečno število oseb,
ki se običajno nahaja na teh lokacijah.
(5) Dodatne količine tablet kalijevega
jodida se za osebe, ki se nahajajo na območju polmera 10 km okrog NEK in niso zajete
v prvem ali četrtem odstavku tega člena, niti nimajo dostopa do tablet
kalijevega jodida, razdelijo občinskim štabom Civilne zaščite Republike
Slovenije.
(6) Enotam in ekipam službe nujne
medicinske pomoči, gasilskim enotam, ki opravljajo naloge širšega pomena,
drugim reševalnim službam ali sestavam, policijskim enotam in vojaškim enotam
za jedrsko, radiološko, kemično in biološko obrambo ter drugim sestavam, ki
sodelujejo pri ukrepanju v primeru jedrske ali radiološke nesreče na območju
Republike Slovenije se tablete kalijevega jodida predhodno razdelijo za povprečno
število pripadnikov ali zaposlenih. Uprava Republike Slovenije za zaščito in
reševanje določi enote, službe in druge sestave, ki se jim predhodno razdelijo
tablete kalijevega jodida za njihove pripadnike oziroma zaposlene in organizira
predhodno razdelitev tablet.
3. JODNA PROFILAKSA
5. člen
(jodna profilaksa kot zaščitni ukrep)
(1) Tablete kalijevega jodida je treba
zaužiti takoj po izdani odredbi o izvajanju jodne profilakse. Tablete se
zaužijejo praviloma v enkratnem odmerku v skladu s priloženimi navodili.
(2) Zaužitje tablet kalijevega jodida ima
največji učinek, če se jih vzame eno uro pred izpostavljenostjo radioaktivnemu jodu.
Zaužitje kalijevega jodida nekaj ur po nesreči je manj učinkovito, vendar še vedno
smiselno (npr. zaščita po osemurni zamudi je polovična). Zaščita odmerka traja
24 ur po zaužitju.
(3) Drugi odmerek tablet kalijevega jodida
se izjemoma lahko odredi po 24 urah, če se ni možno izogniti izpostavljenosti, ali
če je bil prvi odmerek zaužit prezgodaj. Nosečnice, doječe matere ter
novorojenčki smejo zaužiti samo en odmerek tablet kalijevega jodida.
(4) Kadar nekontaminirana hrana (na primer
mleko) ni na razpolago, se za zaščito dojenčkov (razen novorojenčkov) in otrok
lahko izjemoma odredi jodna profilaksa kot dodaten zaščitni ukrep.
6. člen
(odločanje o jodni profilaksi)
(1) Jodno profilakso kot zaščitni ukrep ob
jedrski ali radiološki nesreči v skladu z Državnim načrtom zaščite in reševanja
ob jedrski nesreči predlaga Uprava Republike Slovenije za jedrsko varnost
odredi pa poveljnik Civilne zaščite Republike Slovenije, glede na vrsto in
obseg jedrske ali radiološke nesreče in ogroženost prebivalcev.
(2) O uvedbi ukrepa iz prejšnjega odstavka
poveljnik Civilne zaščite Republike Slovenije seznani ministra, pristojnega za
zdravje, ministra, pristojnega za okolje in prostor, ministra pristojnega za
varstvo pred naravnimi in drugimi nesrečami ter ministra, pristojnega za
gospodarstvo.
(3) Izjemno uvedbo jodne profilakse iz
četrtega odstavka prejšnjega člena predlaga minister, pristojen za zdravje,
odredi pa poveljnik Civilne zaščite Republike Slovenije.
7. člen
(izvajanje jodne profilakse)
(1) Takoj po izdani odredbi o izvajanju
jodne profilakse se ogroženo prebivalstvo v skladu z Državnim načrtom zaščite
in reševanja ob jedrski nesreči pozove k zaužitju tablet kalijevega jodida
preko medijev oziroma na drug primeren način.
(2) Ogroženi prebivalci na območju polmera
10 km okrog NEK, ki ob uvedbi jodne profilakse ne morejo pravočasno do svojih
tablet kalijevega jodida ali jih nimajo, jih lahko dobijo na lokacijah, ki jih
določijo občinski poveljniki Civilne zaščite Republike Slovenije v Posavju.
(3) Ogroženim prebivalcem na drugih
območjih države se ob uvedbi jodne profilakse, lahko pa tudi pred uvedbo tega ukrepa,
razdelijo tablete kalijevega jodida, ki so skladiščene v bolnišnicah in drugih
zdravstvenih organizacijah na način, ki ga v načrtu razdelitve tablet
kalijevega jodida določi Uprava Republike Slovenije za zaščito in reševanje.
8. člen
(tablete kalijevega jodida in odmerjanje)
(1) Kalijev jodid je v obliki 65 mg tablet.
Ena tableta vsebuje 50 mg neradioaktivnega joda. Škatlica tablet kalijevega jodida
vsebuje 4 tablete, ob novih dobavah pa 2 tableti. Zaradi natančnosti odmerjanja
morajo biti tablete ob novih dobavah oblikovane za deljenje na četrtine
(razdelilna zareza v obliki križa). Škatlica mora biti po velikosti čim manjša
zaradi lažjega shranjevanja.
(2) Škatlica tablet kalijevega jodida mora
vsebovati odobrena navodila za uporabo, ki jih odobri pristojni organ za zdravila.
(3) Odmerjanje pri novorojenčkih mora biti
zelo natančno zaradi možnih neželenih učinkov kalijevega jodida na razvoj intelektualnih
sposobnosti.
(4) Odmerki
tablet kalijevega jodida so glede na starost uporabnika:


 

Skupina
  prebivalstva

Priporočen odmerek
  neradioaktivnega joda

Število tablet
  kalijevega jodida
 


1.

Novorojenčki do 1
  tedna

12,5 mg

v obliki peroralne
  raztopine v zdravstvenih organizacijah
 


2.

Dojenčki do 1
  meseca

12,5 mg

1/4 tablete za
  pripravo peroralne
raztopine


3.

Otroci od 1 meseca
  do 3 let

25 mg

1/2 tablete


4.
5.
6.

Otroci od 3 do 12
  let

50 mg

1 tableta


Otroci od 12 let
  naprej

100 mg

2 tableti


Odrasli do 40 let

100 mg

2 tableti


 
9. člen
(spremljanje jodne profilakse)
(1) Osebe, ki po zaužitju tablet kalijevega
jodida zaznajo neželene stranske učinke, se morajo obrniti na osebnega ali drugega
zdravnika.
(2) Dojenčke do enega meseca, ki so zaužili
kalijev jodid, je treba po jedrski ali radiološki nesreči nujno peljati na
zdravstveni pregled zaradi preverjanja delovanja ščitnice.
4. EVIDENCE, PREVERJANJE, SEZNANJANJE IN
USPOSABLJANJE
10. člen
(zagotavljanje jodne profilakse)
Za uspešno izvajanje zaščitnega ukrepa
jodne profilakse se določi in zagotovi vodenje evidenc prejemnikov predhodno
razdeljenih tablet kalijevega jodida, preverjanje zalog tablet kalijevega
jodida, seznanjanje prebivalstva in drugih o jodni profilaksi, usposabljanje in
izvajanje vaj jodne profilakse.
11. člen
(evidence)
(1) Za ustrezno zagotavljanje jodne
profilakse vodi Uprava Republike Slovenije za zaščito in reševanje evidenco
prejemnikov predhodno razdeljenih tablet kalijevega jodida.
(2) Evidenca iz prejšnjega odstavka obsega
sezname:
-       
prejemnikov tablet kalijevega jodida na območju polmera 10 km okrog NEK,
-       
enot, služb in drugih operativnih sestav v katerih deluje intervencijsko
osebje, ki sodeluje pri ukrepanju v primeru jedrske ali radiološke nesreče,
-       
štabov Civilne zaščite Republike Slovenije, ki so prejeli tablete
kalijevega jodida za pripadnike sil za zaščito, reševanje in pomoč ter druge
uporabnike.
(3) Uprava Republike Slovenije za zaščito
in reševanje o prejemnikih tablet kalijevega jodida iz prejšnjega odstavka zbira
in vodi osebne podatke v skladu z 32., 51. in 52. členom Zakona o varstvu pred
naravnimi in drugimi nesrečami (Uradni list RS, št. 51/06 – uradno prečiščeno
besedilo), in sicer:
-       
ime in priimek oziroma naziv prejemnika tablet kalijevega jodida,
-       
EMŠO (za osebe),
-       
naslov,
-       
število prejetih škatlic tablet kalijevega jodida.
(4) Lekarne vodijo evidenco prejemnikov izdanih
tablet kalijevega jodida v skladu s 4., 63. in 64. členom Pravilnika o razvrščanju,
predpisovanju in izdajanju zdravil za uporabo v humani medicini (Uradni list
RS, št. 86/08 in 45/10).
12. člen
(preverjanje zalog)
(1) Zaloge tablet kalijevega jodida se
praviloma preverjajo letno, in sicer:
-       
Uprava Republike Slovenije za zaščito in reševanje v sodelovanju z
občinami preverja zaloge v naključno izbranih gospodarskih družbah, zavodih in
drugih organizacijah, pri naključno izbranih prebivalcih na območju polmera 10
km okrog NEK in v štabih Civilne zaščite Republike Slovenije, enotah, službah
in drugih operativnih sestavah, v katerih deluje intervencijsko osebje,
-       
Uprava Republike Slovenije za zaščito in reševanje v sodelovanju z
občinami v Posavju preverja ustreznost obsega zalog glede na spremembe
starostne strukture prejemnikov (staranje, novorojeni),
-       
Zavod Republike Slovenije za blagovne rezerve preverja zaloge v
bolnišnicah in drugih zdravstvenih organizacijah, ki te zaloge hranijo.
(2) Pri preverjanju zalog tablet kalijevega
jodida Uprava Republike Slovenije za zaščito in reševanje ter Zavod Republike Slovenije
za blagovne rezerve ugotavljata stanje, ustreznost obsega zalog in pogoje
hranjenja ter za odpravo ugotovljenih pomanjkljivosti sprejemata ustrezne
ukrepe.
13. člen
(seznanjanje in usposabljanje)
(1) Ministrstvo za zdravje v sodelovanju z
Upravo Republike Slovenije za zaščito in reševanje zagotovi redno letno seznanjanje
in usposabljanje zaposlenih v javni zdravstveni dejavnosti na območju Posavja o
njihovi vlogi in nalogah pri uporabi tablet kalijevega jodida.
(2) Uprava Republike Slovenije za zaščito
in reševanje v sodelovanju z Ministrstvom za zdravje zagotovi redno letno
seznanjanje in usposabljanje intervencijskega osebja in v skladu z načrtom
občasno usposabljanje enot in služb, določenih za razdelitev tablet kalijevega
jodida prebivalstvu.
(3) Ministrstvo za zdravje v sodelovanju z
Upravo Republike Slovenije za jedrsko varnost, Upravo Republike Slovenije za
zaščito in reševanje, občinami in NEK zagotovi redno letno seznanjanje
prebivalstva na območju polmera 10 km okrog NEK o namenu in uporabi tablet
kalijevega jodida.
14. člen
(vaje jodne profilakse)
Uprava Republike Slovenije za zaščito in
reševanje v sodelovanju z Ministrstvom za zdravje, Upravo Republike Slovenije za
jedrsko varnost, Ministrstvom za gospodarstvo in NEK izvaja vaje jodne
profilakse v skladu s Programom usposabljanja, urjenja in vaj, ki je sestavni
del Državnega načrta zaščite in reševanja ob jedrski nesreči.
5. SHRANJEVANJE IN OBNAVLJANJE ZALOG TABLET KALIJEVEGA
JODIDA
15. člen
(shranjevanje tablet kalijevega jodida)
Tablete kalijevega jodida se shranjuje v
skladu z navodili proizvajalca.
16. člen
(obnavljanje, zamenjava in nadomeščanje
tablet kalijevega jodida)
(1) Predhodno razdeljene tablete kalijevega
jodida prebivalstvu, gospodarskim družbam, zavodom in drugim organizacijam na
območju polmera 10 km okrog NEK in intervencijskemu osebju se obnovijo pred
iztekom roka uporabnosti. Tablete kalijevega jodida iz državnih blagovnih
rezerv se obnavljajo glede na rok uporabnosti tablet, ki ga je možno za
posamezne serije podaljšati ob upoštevanju podatkov proizvajalca tablet o
stabilnosti tablet in rezultatov preizkušanja oziroma ocene uradnega
kontrolnega laboratorija za zadevne serije.
(2) Tablete kalijevega jodida, ki so del
državnih blagovnih rezerv, se shranjujejo v bolnišnicah in drugih zdravstvenih
organizacijah, razdeljene po občinah v količinah, ki so določene glede na
predvideno število prejemnikov v posamezni občini. Število prejemnikov ugotovi
Uprava Republike Slovenije za zaščito in reševanje iz registra prebivalstva in
se ažurira vsakih pet let oziroma pred zamenjavo tablet. Bolnišnice in druge zdravstvene
organizacije, ki hranijo tablete kalijevega jodida, ki so del državnih
blagovnih rezerv, določi Ministrstvo za zdravje. Uprava Republike Slovenije za
zaščito in reševanje določi občine, za katere se tablete kalijevega jodida
shranjujejo v posamezni bolnišnici ali drugi zdravstveni organizaciji.
(3) Prejemniki stare tablete kalijevega
jodida, ki jim je iztekel rok uporabnosti, zamenjajo z novimi praviloma na enak
način kot so jih prejeli.
(4) Če prejemniki predhodno razdeljene
tablete kalijevega jodida izgubijo, jih lahko ponovno prevzamejo praviloma na enak
način kot so jih prejeli.
(5) Po izvedbi jodne profilakse se
uporabljene tablete nadomesti z novimi.
17. člen
(nadzor)
Nadzor nad izvajanjem tega pravilnika
izvajata Javna agencija Republike Slovenije za zdravila in medicinske
pripomočke in Inšpektorat Republike Slovenije za varstvo pred naravnimi in
drugimi nesrečami v skladu s svojimi pristojnostmi.
6. PREHODNE IN KONČNE DOLOČBE
18. člen
(roki za realizacijo nalog)
(1) Uprava Republike Slovenije za zaščito
in reševanje v šestih mesecih od uveljavitve tega pravilnika določi:
-       
obseg in način predhodne razdelitve tablet kalijevega jodida (seznam
prejemnikov, gospodarskih družb, zavodov in drugih organizacij) na območju
polmera 10 km okrog NEK ter seznam enot, služb in drugih operativnih sestav, v
katerih deluje intervencijsko osebje,
-       
občine in predvideno število prejemnikov oziroma škatlic tablet
kalijevega jodida po občinah, za katere se tablete kalijevega jodida
skladiščijo v posamezni bolnišnici ali drugi zdravstveni organizaciji,
-       
načrt razdelitve tablet kalijevega jodida,
-       
način vodenja evidenc prejemnikov predhodno razdeljenih tablet.
(2) Ministrstvo za zdravje v enem mesecu od
dneva uveljavitve tega pravilnika določi bolnišnice in druge zdravstvene organizacije,
ki hranijo zaloge tablet kalijevega jodida iz državnih blagovnih rezerv. Zavod
Republike Slovenije za blagovne rezerve v te bolnišnice uskladišči zaloge
tablet kalijevega jodida v enem letu od dneva uveljavitve tega pravilnika.
(3) Prva predhodna razdelitev tablet
kalijevega jodida na območju polmera 10 km okrog NEK in intervencijskemu osebju
ter štabom Civilne zaščite Republike Slovenije, se v skladu s tem pravilnikom,
izvede v enem letu od dneva uveljavitve tega pravilnika. V navedenem roku se
izvede tudi seznanjanje prebivalstva o namenu in uporabi tablet kalijevega
jodida na območju polmera 10 km okrog NEK.
19. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o uporabi tablet kalijevega jodida (Uradni list RS, št.
142/04).
20. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-33/2010-9
Ljubljana, dne 24. junija 2010
EVA 2010-2711-0015
Dorijan Marušič l.r.
Minister
za zdravje
Soglašam!
prof. dr. Roko Žarnić l.r.
Minister
za okolje in prostor
 
dr. Ljubica Jelušič l.r.
Ministrica
za obrambo
 
dr. Matej Lahovnik l.r.
Minister
za gospodarstvo