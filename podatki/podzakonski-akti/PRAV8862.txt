1. člen
Objekt in okoliš objekta Policije na lokaciji Gmajnice, kjer
imata sedež Oddelek za šolanje službenih psov in Policijska postaja vodnikov
službenih psov Ljubljana, sta zaradi delovnega področja policijskih enot
posebnega pomena za opravljanje nalog policije.
2. člen
Objekt iz prejšnjega člena predstavlja zgradba s
funkcionalnim zemljiščem in poligon, ki sta namenjena: 
-       
šolanju in vadbi službenih psov; 
-       
namestitvi in oskrbi službenih psov in udeležencev usposabljanj in
izpopolnjevanj; 
-       
skladiščenju tehničnih sredstev in druge opreme potrebne za delo
policijske enote in 
-       
opravljanju operativnih nalog policije.
3. člen
Okoliš objekta iz 1. člena tega pravilnika so zemljišča
vpisana v katastrski občini Dobrova, s parcelnimi številkami 2846/3, 2847/4, 2847/5
in 2847/10, ki so v lasti Republike Slovenije – Ministrstva za notranje zadeve.
4. člen
(1) Zaradi varovanja objekta in okoliša objekta policija
izvaja ukrepe operativnega, tehničnega in fizičnega varovanja, ki so določeni z
internimi akti. 
(2) Operativno varovanje obsega občasno patruljiranje in
opazovanje v okolici objekta ter zbiranje informacij z namenom spremljanja vseh
pojavov in dogodkov v bližini varovanega območja, ki bi lahko neposredno
ogrozili varnost varovanega objekta. 
(3) Tehnično varovanje obsega sistem protivlomnega in
protipožarnega varovanja, video nadzor, fizično ograjo, ter sistem, ki omogoča
kontrolo vstopa-izstopa in zadrževanja v objektu in okolišu objekta. 
(4) Fizično varovanje obsega stalno ali občasno prisotnost policistov
v objektu in okolišu objekta.
5. člen
(1) Objekt in okoliš objekta se varuje po stopnjah varovanja,
ki jih narekuje stopnja ogroženosti objekta in trenutne varnostne razmere. 
(2) Stopnja varovanja pomeni količino in vrsto varnostnih
ukrepov za varovani objekt in njegov okoliš. 
(3) Obseg in vrsto varnostnih ukrepov za posamezne stopnje
varovanja določi generalni direktor policije z načrtom varovanja.
6. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 020-173/2008/3 (2651-1)
Ljubljana, dne 30. maja 2008
EVA 2008-1711-0022
Dragutin Mate l.r. 
Minister 
za notranje zadeve