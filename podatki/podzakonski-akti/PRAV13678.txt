1. člen
(vsebina)
Ta pravilnik določa kriterije za izkazovanje pomembnejših dosežkov
delovanja nevladne organizacije za podelitev statusa nevladne organizacije v
javnem interesu na področju pravosodja.
2. člen
(pomembnejši dosežki)
Za pomembnejši dosežek delovanja nevladne organizacije se
šteje dosežek, ki presega interese članov nevladne organizacije in je splošno
koristen, nevladna organizacija pa s svojim delovanjem prispeva k razvoju
pravnega področja, na katerem deluje, h krepitvi pravne varnosti ter varovanju
človekovih pravic in temeljnih svoboščin v sodnih postopkih ali njihovo
delovanje prispeva h krepitvi delovanja pravosodja, pravosodnih organov in
varstva pravic vseh udeležencev v sodnih postopkih.
3. člen
(kriteriji za izkazovanje pomembnejših dosežkov)
Kriteriji za izkazovanje pomembnejših dosežkov delovanja nevladne
organizacije iz prejšnjega člena so zlasti:
-       
širi strokovna znanja z organiziranjem in izvajanjem posvetov,
kongresov, seminarjev, delavnic ali drugih oblik javnih strokovnih srečanj na
nacionalni ali mednarodni ravni;
-       
periodično izdaja strokovne publikacije, zbornike, strokovno literaturo,
objavlja strokovne prispevke ali strokovne komentarje v znanstvenih revijah,
povezane z njenim delovanjem;
-       
je prejela priznanje, odlikovanje ali nagrado na lokalni, državni ali
mednarodni ravni za delo na področju, na katerem deluje;
-       
opravlja aktivnosti in dialog s pristojnimi organi za čim uspešnejše
reševanje vprašanj na področju, na katerem deluje;
-       
prispeva k zagotavljanju jasnosti, preglednosti, kakovosti in določnosti
predpisov ter k izvajanju presoje posledic predpisov;
-       
aktivno sodeluje z drugimi strokovnimi organizacijami, ki izvajajo
sorodne aktivnosti, z namenom izmenjave izkušenj in dobrih praks in razvoja
strokovnega dela na področju, na katerem deluje;
-       
izvaja programe in projekte, ki prispevajo k razvoju dejavnosti na
področju, na katerem deluje oziroma izvaja strokovno svetovanje civilni družbi
na področju, na katerem deluje, ter s svojim delom prispeva h krepitvi ugleda
in zaupanja v pravosodni sistem;
-       
organizira spominske dogodke ter različne oblike srečanj z javnostmi, ki
so povezane s pravosodjem.
4. člen
(izkazovanje izpolnjevanja kriterijev)
(1) Nevladna organizacija izkaže izpolnjevanje
kriterijev iz prejšnjega člena s poročilom in programom iz drugega odstavka 8. člena
Zakona o nevladnih organizacijah (Uradni list RS, št. 21/18), z različnimi
dokazili, ki izkazujejo posamezen kriterij, ali z drugimi listinami, s katerimi
dokazuje rezultate svojega delovanja v javnem interesu.
(2) Dokazila, ki izkazujejo posamezen kriterij iz
prejšnjega člena, so zlasti:
-       
za prvo alinejo prejšnjega člena predložitev programov ali vabil in
gradiv, povezanih z dogodki, ki jih organizira, ter navedba ciljne populacije
in števila vključenih oseb ali povezava na objavo teh dokumentov na spletni
strani;
-       
za drugo alinejo prejšnjega člena navedba objavljenih strokovnih
člankov, prispevkov, komentarjev, če so ti objavljeni v okviru COBISS ali
predložitev teh gradiv v pisni obliki ali navedba spletne strani, na kateri so
ta gradiva dostopna;
-       
za tretjo alinejo prejšnjega člena predložitev fotokopije priznanja,
odlikovanja ali nagrade,
-       
za četrto alinejo prejšnjega člena predložitev dopisov, zapisnikov ali
zbranih podatkov ali navedba spletne strani, na kateri so ta gradiva dostopna,
-       
za peto alinejo prejšnjega člena predložitev zapisnikov sej ali
sestankov, dopisov, posredovanih državnim organom, ali navedba spletne strani,
na kateri so ta gradiva dostopna;
-       
za šesto alinejo prejšnjega člena predložitev dopisov, zapisnikov ali
navedba spletne strani, na kateri so ta gradiva dostopna;
-       
za sedmo alinejo prejšnjega člena predložitev programov ali vabil in
gradiv, povezanih z dogodki, ki jih organizira, ter navedba ciljne populacije
in števila vključenih oseb ali navedba spletne strani, na kateri so podatki o
opravljenih aktivnostih;
-       
za osmo alinejo prejšnjega člena predložitev vabil, člankov ali
medijskih objav ali navedba spletne strani, ki izkazuje izvedbo dogodka.
KONČNA DOLOČBA
5. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-80/2019
Ljubljana, dne 10. aprila 2019
EVA 2018-2030-0049
Andreja Katič l.r.
ministrica
za pravosodje