1. člen
(vsebina pravilnika)
Ta pravilnik v skladu z Direktivo (EU) 2016/801 Evropskega
parlamenta in Sveta z dne 11. maja 2016 o pogojih za vstop in prebivanje
državljanov tretjih držav za namene raziskovanja, študija, opravljanja
pripravništva, prostovoljskega dela, programov izmenjave učencev ali
izobraževalnih projektov in dela varušk au pair (UL L št. 132 z dne
21. 5. 2016, str. 21) določa:
-       
vsebino, obliko in način sklepanja sporazumov o gostovanju (v nadaljnjem
besedilu: sporazumi) med raziskovalnimi organizacijami in raziskovalci iz
tretjih držav,
-       
način obveščanja Javne agencije za raziskovalno dejavnost Republike
Slovenije (v nadaljnjem besedilu: agencija) o sklenjenih sporazumih in
prenehanju veljavnosti sporazumov,
-       
vsebino in način objave seznama raziskovalnih organizacij, ki lahko
sklepajo sporazume, in tudi seznam raziskovalnih organizacij s sklenjenimi
sporazumi ter
-       
način nadzora nad izvajanjem sporazumov.
2. člen
(vsebina sporazuma)
(1) S sporazumom, ki mora biti sklenjen v pisni obliki,
se raziskovalec iz tretje države zaveže, da si bo prizadeval dokončati
znanstvenoraziskovalno dejavnost, raziskovalna organizacija pa se zaveže, da bo
gostila raziskovalca iz tretje države za namene dokončanja znanstvenoraziskovalne
dejavnosti.
(2) Sporazum mora opredeliti:
-       
vrsto pravnega razmerja med raziskovalcem iz tretje države in
raziskovalno organizacijo,
-       
delovne pogoje raziskovalca iz tretje države,
-       
naslov ali namen znanstvenoraziskovalne dejavnosti ali raziskovalnega
področja,
-       
datum začetka in konca ali predvideno trajanje znanstvenoraziskovalne
dejavnosti,
-       
informacije o nameravani mobilnosti v eni ali več drugih državah
članicah, če je mobilnost znana ob vložitvi prošnje v prvi državi članici.
3. člen
(prenehanje veljavnosti sporazuma)
Sporazum samodejno preneha veljati, če se raziskovalcu iz
tretje države ne dovoli vstop na podlagi predpisov, ki urejajo vstop in bivanje
tujcev v Republiki Sloveniji, ali če se prekine pravno razmerje iz drugega
odstavka prejšnjega člena.
4. člen
(obveščanje agencije)
(1) Raziskovalna organizacija, ki sklene sporazum, v
enem mesecu od sklenitve sporazuma o tem obvesti agencijo. V obvestilu
raziskovalna organizacija navede naslov ali namen znanstvenoraziskovalne
dejavnosti ali raziskovalnega področja, v zvezi s katerim gosti raziskovalca iz
tretje države, ter datum začetka in konca ali predvideno trajanje
znanstvenoraziskovalne dejavnosti, za katero je sklenjen sporazum.
(2) Raziskovalna organizacija nemudoma obvesti agencijo
o vseh okoliščinah, ki bi lahko vplivale na izvajanje sporazuma.
5. člen
(objava seznama)
Agencija na svoji spletni strani objavi seznam raziskovalnih
organizacij, ki lahko sklepajo sporazume, ter datume začetka in konca ali
predvideno trajanje znanstvenoraziskovalnih dejavnosti po sporazumih, ki so jih
sklenile raziskovalne organizacije.
6. člen
(posodabljanje seznama)
(1) Agencija redno posodablja seznam iz prejšnjega
člena.
(2) Agencija v 15 dneh od dneva:
-       
vpisa raziskovalne organizacije v zbirko podatkov o izvajalcih
znanstvenoraziskovalne dejavnosti pri agenciji (v nadaljnjem besedilu: evidenca
raziskovalnih organizacij) na podlagi splošnega akta agencije, ki ureja vsebino
in način vodenja evidence o izvajalcih znanstvenoraziskovalne dejavnosti;
-       
izbrisa raziskovalne organizacije iz evidence raziskovalnih organizacij
na podlagi splošnega akta agencije, ki ureja vsebino in način vodenja evidence
o izvajalcih znanstvenoraziskovalne dejavnosti;
-       
prejema obvestila iz 4. člena tega pravilnika 
ustrezno spremeni
oziroma dopolni seznam iz prejšnjega člena.
7. člen
(nadzor)
Agencija opravlja nadzor nad izvajanjem sporazumov.
8. člen
(vpogled v dokumentacijo)
(1) Agencija ima pravico do vpogleda v dokumentacijo
raziskovalne organizacije v zvezi z gostovanjem raziskovalca iz tretje države.
(2) Agencija lahko po potrebi zahteva, da ji
raziskovalna organizacija pošlje kopijo sporazuma in vseh morebitnih aneksov k
sporazumu.
9. člen
(poročanje)
Raziskovalna organizacija najpozneje v dveh mesecih po
prenehanju veljavnosti sporazuma predloži agenciji krajše poročilo o poteku
izvajanja sporazuma skupaj z izjavo, da je bila znanstvenoraziskovalna
dejavnost izvedena.
PREHODNA IN KONČNA DOLOČBA
10. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o sklepanju sporazumov o gostovanju med raziskovalnimi organizacijami
in raziskovalci iz tretjih držav (Uradni list RS, št. 22/19 in 186/21 –
ZZrID).
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-47/2022/12
Ljubljana, dne 30. marca 2022
EVA 2022-3330-0040
Prof. dr. Simona Kustec
ministrica
za izobraževanje, znanost in šport