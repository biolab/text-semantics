I. SPLOŠNA DOLOČBA
1. člen
S to odredbo se ureja način, postopek in vrsta podatkov za obvezno
priglasitev posebnih linijskih prevozov potnikov v notranjem in mednarodnem
cestnem prometu. 
Vsi v tej odredbi uporabljeni izrazi imajo enak pomen, kot ga
imajo v zakonu o prevozih v cestnem prometu (Uradni list RS, št. 59/01, v
nadaljnjem besedilu: ZPCP) in drugih predpisih s področja cestnega prometa ter
mednarodnih pogodbah.
II. POSTOPEK PRIGLASITVE
2. člen
Prevozniki, ki opravljajo posebne linijske prevoze potnikov v
notranjem in mednarodnem cestnem prometu, morajo v osmih dneh od sklenitve
pogodbe o prevozu o tem obvestiti Direkcijo Republike Slovenije za ceste (v
nadaljnjem besedilu: direkcija), ki vodi register posebnih linijskih prevozov. 
Priglasitev posebnih linijskih prevozov prevozniki iz
prejšnjega odstavka posredujejo na obrazcu, ki je kot priloga sestavni del te
odredbe in mora vsebovati naslednje podatke: 
-       
naziv-firma in naslov prevoznika, 
-       
davčna številka prevoznika, 
-       
naziv oziroma firma ter naslov naročnika prevoza, 
-       
vrsta potnikov, ki se prevažajo, 
-       
relacije prevozov, 
-       
število potnikov po pogodbi, 
-       
rok veljavnosti pogodbe.
3. člen
O prenehanju opravljanja posebnega linijskega prevoza potnikov
je prevoznik dolžan obvestiti direkcijo v roku 14 dni. O ostalih spremembah
podatkov iz prejšnjega člena so prevozniki dolžni direkcijo obvestiti enkrat
letno ob začetku prometnega leta (v mesecu septembru).
4. člen
Prevozniki, ki imajo ustrezno informacijsko opremo, podatke
iz 2. člena posredujejo direkciji tudi v elektronski obliki na elektronski
naslov (mzp.subvencije@gov.si). 
Podatki morajo biti posredovani v obliki tabele programa MS
Word 97 ali starejši. Struktura tabele je enaka kot na obrazcu, ki je priloga
te odredbe.
5. člen
Prevozniki, ki vložijo vlogo za izdajo dovoljenja za
opravljanje posebnih linijskih prevozov potnikov v skladu s četrtim in petim
odstavkom 34. člena ZPCP, morajo v vlogi navesti tudi vse podatke iz 2. člena
te odredbe.
III. PREHODNE IN KONČNE DOLOČBE
6. člen
Vse naloge, ki jih po tej odredbi opravlja direkcija, do
prenosa nalog na direkcijo opravlja Ministrstvo za promet.
7. člen
Priglasitev posebnih linijskih prevozov potnikov v
mednarodnem cestnem prometu se začne izvajati z dnem polnopravnega članstva
Republike Slovenije v Evropski skupnosti.
8. člen
Prevozniki, ki so v času do uveljavitve te odredbe že
opravili priglasitev posebnih linijskih prevozov, morajo priglasitev dopolniti
na obrazcu, predpisanim s to odredbo, v roku 30 dni od uveljavitve te odredbe.
9. člen
Ta odredba začne veljati naslednji dan po objavi v Uradnem
listu Republike Slovenije.
Št. 2656-11/2001
Ljubljana, dne 16. novembra 2001.
Jakob Presečnik l. r. 
Minister za promet

Priloga:
Obrazec priglasitve