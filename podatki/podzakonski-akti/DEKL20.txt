Zavedajoč se vloge in pomena poslanstva, ki ga ima
Slovenija kot članica Evropske unije, so priprava na predsedovanje Slovenije
Evropski uniji, nadaljevanje priprav na prevzem evra, vzpostavitev zunanje meje
Evropske unije, izvajanje lizbonske strategije, revizija strategije
trajnostnega razvoja Evropske unije, priprava na naslednjo finančno perspektivo
in učinkovita poraba sredstev, podpora nadaljnji širitvi in približevanju
Zahodnega Balkana Evropski uniji ter prizadevanje za nadaljnjo krepitev
Evropske unije v svetovni mednarodni skupnosti prednostne naloge, za
uresničenje katerih si bo Slovenija prizadevala pri delovanju v Evropski uniji
v letu 2006. 
Upoštevajoč potrebo po preglednosti, so ožje politične
prednostne naloge glede na vsebino razdeljene v tri sklope, in sicer 1.
Slovenija kot dejavna partnerica v Evropski uniji, 2. Reforme za razvoj ter 3.
Slovenija – zanesljiva partnerica v regiji in svetu. 
Upoštevajoč širše prednostne naloge, ki si jih je za leto
2006 zastavila Slovenija, si Slovenija postavlja prednostne naloge po
posameznih področjih za delo v Svetu Evropske unije v letu 2006. 
Državni zbor Republike Slovenije bo v okviru svojih
pristojnosti aktivno sodeloval v izvajanju te deklaracije. 
1. SLOVENIJA KOT
DEJAVNA PARTNERICA V EVROPSKI UNIJI 
1.1. Priprava na
predsedovanje Evropski uniji 
Zavedajoč se vloge in pomena predsedovanja Slovenije Evropski
uniji in potrebe po dobri pripravljenosti, bo Slovenija pospešeno nadaljevala
priprave na predsedovanje, ki bo v prvi polovici leta 2008. 
Slovenija si bo zato v letu 2006 prizadevala, da bo
izkoristila izjemno priložnost, ki jo ponuja predsedovanje, za utrditev vloge
dejavne partnerice v Evropski uniji. 
Zavedajoč se pomena in obsežnosti nalog predsedovanja, bo
Slovenija v letu 2006 nadaljevala intenzivno delo pri vsebinskih pripravah
predsedovanja in se bo v ta namen ustrezno povezovala in usklajevala s
preostalimi predsedujočimi državami in institucijami Evropske unije. 
Slovenija meni, da je premišljeno pripravljen načrt
predsedovanja nujen pogoj za izvedbo zastavljenega vsebinskega programa. Zato
bo pripravila in uskladila koledar predsedovanja, ki bo vključeval uravnoteženo
razvrščena srečanja in sestanke na vseh ravneh, od delovnih skupin do
ministrske ravni na vseh področjih delovanja Evropske unije. 
Zavedajoč se pomena dobrih kadrov za uspešno izpeljano
predsedovanje, bo Slovenija namenila veliko pozornost tudi kadrovskim pripravam
in končala izbiranje tistih, ki bodo sodelovali pri projektu predsedovanja, in
hkrati začela njihovo intenzivno usposabljanje na področju delovanja Evropske
unije, veščin in jezikov. 
Slovenija se bo na podlagi pripravljenega koledarja
posvetila obsežni nalogi priprav na logistično organizacijo neformalnih
dogodkov, ki bodo med predsedovanjem potekali v Sloveniji. 
V ta namen se bo v letu 2006 posvetila tudi pripravam na
področju odnosov z javnostmi in predstavljanja, končala postopek izbire celotne
grafične podobe predsedovanja ter pripravila splošni predstavitveni in kulturni
program Slovenije med predsedovanjem Evropski uniji. 
1.2. Nadaljevanje
priprav na prevzem evra 
Slovenija ostaja zavezana prevzemu evra v začetku leta
2007, ob tem pa se zaveda, da si je treba še naprej prizadevati za
zagotavljanje konvergenčnih kriterijev za prevzem evra. 
V ta namen bosta Vlada Republike Slovenije in Banka
Slovenije nadaljevali usklajeno vodenje gospodarske politike, pri čemer je za
uspešno monetarno vključitev, ohranitev konkurenčnosti in podporo širšim
razvojnim ciljem ključnega pomena ohranitev javnofinančne discipline. 
K izpolnitvi zadanega cilja bo v prvi vrsti pripomoglo
ohranjanje makroekonomskega ravnotežja, vključno z vzdržno davčno politiko,
stabilnostjo cen in preudarno dohodkovno politiko, s čimer bo ohranjena
javnofinančna vzdržnost in izpolnjen srednjeročni javnofinančni cilj. 
Slovenija pričakuje, da bosta Evropska komisija in
Evropska centralna banka v mesecu maju sprejeli konvergenčni poročili in da
bodo sprejete druge potrebne odločitve institucij EU, kar bo Sloveniji
omogočilo pravočasne tehnične priprave za uvedbo evra s 1.1.2007. 
Zavedajoč se naglo bližajočega se datuma uvedbe evra, bo
Slovenija ob zagotavljanju potrebnih makroekonomskih razmer v letu 2006 še
intenzivneje nadaljevala tudi tehnične priprave za zamenjavo valute. 
Za uresničevanje uvedbe evra bo Slovenija sprejela zakon o
uvedbi evra in uvedla druge zakonodajne in tehnične prilagoditve ter sproti
obveščala javnost o zamenjavi valute. 
Zaradi zmanjšanja pritiska na dvig cen ob menjavi valute
in da bodo poslovni subjekti in državljani čim prej sprejeli valuto, je
Slovenija uvedla dvojno označevanje cen. 
1.3. Vzpostavitev
zunanje meje 
Upoštevajoč, da vzpostavljanje zunanje meje Evropske unije
in priprave Slovenije za vstop v schengenski prostor v letu 2006 prehaja v
ključno in sklepno fazo tega večletnega procesa, je dokončanje priprav z
dopolnjenim Izvedbenim načrtom za uveljavitev schengenskih standardov nadzora
prihodnje zunanje meje Evropske unije 2005–2007 načrtovano do konca leta 2006
oziroma do konca junija 2007. 
Zavedajoč se odločilnega pomena izsledkov ocenjevanja
preverjanja izpolnjevanja ustreznih standardov Evropske unije oziroma t.i. schengenskega
ovrednotenja pripravljenosti na posameznih področjih za odpravo nadzora na
notranjih mejah, bosta upoštevanje ugotovitev in uresničevanje priporočil
izjemnega pomena za dokončno uveljavitev schengenskih standardov in ena
najpomembnejših nalog v letu 2006, ki se bo nadaljevala še v naslednjem letu. 
Za vzpostavljanje zunanjih mej bo Slovenija posebno
pozornost namenila pripravi pravnih podlag za vzpostavitev Schengenskega
informacijskega sistema druge generacije (SIS II) kakor tudi pripravi pogojev
za izmenjavo podatkov s SIS II v poskusnem okolju. 
Posebno pozornost bo Slovenija namenila tudi nadaljnjim
pripravam za vzpostavitev vizumskega informacijskega sistema (VIS), prihodnje
povezave tega informacijskega sistema s SIS II ter priprav za uvedbo
biometričnih identifikatorjev v vizumske postopke. 
Pri vzpostavljanju zunanje meje ter izvajanju nadzora
zunanjih meja si bo Slovenija nadalje prizadevala za uresničevanje in izvajanje
načel delitve finančnih bremen v Evropski uniji. 
2. REFORME ZA RAZVOJ 
2.1. Izvajanje lizbonske
strategije 
Poudarjajoč njen pomen prenovljena lizbonska strategija,
ki daje poudarek rasti in zaposlovanju ob hkratni skrbi za socialno kohezijo in
trajnostno naravnanost politik in je razvojni okvir na evropski ravni, ostaja
prednostna naloga Slovenije, saj bo v njenem okviru izzvala ukrepe za doseganje
hitrejšega razvoja in večje blaginje svojih državljanov. 
Slovenija pozdravlja prenovljeni način upravljanja z
lizbonsko strategijo, ki omogoča večjo preglednost, osredotočenost na
prednostne naloge lizbonskega procesa ter večjo politično zavezo vlad držav
članic za uresničevanje ciljev strategije. 
Slovenija si bo prizadevala uresničevati prednostne naloge
in ukrepe, ki si jih je zastavila v svojem programu reform za uresničevanje
ciljev lizbonske strategije, pripravljenim v skladu z integriranimi smernicami
za rast in zaposlovanje, ki jih je Evropski svet potrdil junija 2005. 
Slovenija si bo prizadevala, da trud za doseganje
lizbonskih ciljev ne bo ostal vezan zgolj na izvajanje reform na ravni držav
članic, temveč da ga bodo spremljala tudi ustrezna dejanja na ravni Evropske
unije. 
S tem namenom si bo Slovenija v institucijah Evropske
unije prizadevala za doseganje čim večjega napredka pri dokončanju notranjega
trga Evropske unije, še posebej pri storitvah in energiji. 
Slovenija si bo prizadevala za več usklajevanja
gospodarskih in drugih politik med državami članicami EU. 
Slovenija si bo prizadevala za ustvarjanje okolja v
Evropi, ki bo naklonjeno znanju, raziskavam ter izobraževanju, prav tako pa si
bo prizadevala za odstranitev ovir za mobilnost delavcev, vključno s prehodnim
obdobjem za delavce novih držav članic, ter za ustvarjanje boljšega
zakonodajnega okolja na evropski ravni, ki bo olajšalo poslovanje podjetjem in življenje
državljanom. 
2.2. Revizija strategije
trajnostnega razvoja Evropske unije 
Slovenija pozdravlja prizadevanja Evropske unije, da z
revizijo strategije trajnostnega razvoja na podlagi izkušenj okrepi svoja
prizadevanja na ravni Evropske unije, ki so v njenem skupnem interesu in
interesu posameznih držav članic. Meni, da bodo tovrstna prizadevanja
prispevala k uspešnejšemu uveljavljanju trajnostnega razvoja na lokalni in
svetovni mednarodni ravni. 
Slovenija meni, da je revizija strategije trajnostnega
razvoja Evropske unije dobra priložnost za povezovanje in usklajevanje
različnih politik Evropske unije ter preprečevanje podvajanja zastavljenih
ciljev in ukrepov. 
Slovenija si prizadeva za jasno opredeljeno razmerje med
lizbonsko in evropsko strategijo trajnostnega razvoja ter tudi za jasno
opredeljene povezave z nacionalnimi strategijami glede trajnostnega razvoja. 
2.3. Priprava na
naslednjo finančno perspektivo in učinkovita poraba sredstev 
Poudarjajoč namen zmanjševanja razvojne razvitosti med regijami,
bo Slovenija dala prednost dejavnostim pri sprejemanju uredb in drugih
strateških aktov kohezijske politike Evropske unije ter pripravi ustreznih
domačih izvedbenih dokumentov (državni razvojni program, nacionalni strateški
referenčni okvir, operativni programi), na podlagi katerih bo omogočen
čimprejšnji začetek koriščenja dodeljenih sredstev strukturnih skladov in
Kohezijskega sklada Evropske unije za obdobje 2007–2013. 
V ta namen je pomembna prednostna priprava ustreznega
števila dobrih projektov, na podlagi katerih bi bilo črpanje dodeljenih
sredstev v naslednji finančni perspektivi 2007–2013 kar najbolj uspešno. 
Hkrati s pripravami na izvajanje naslednje finančne
perspektive si bo med sedanjo Slovenija prizadevala za zagotavljanje kar
najvišje porabe dodeljenih sredstev kohezijske politike Evropske unije. 
V ta namen bo Slovenija zagotovila ustrezno
administrativno usposobljenost organov vključenih v pripravo, usklajevanje in
upravljanje ter izvajanje projektov na državni in regionalni ter lokalni ravni
z namenom izboljšanja absorbcijske sposobnosti. 
3. SLOVENIJA –
ZANESLJIVA PARTNERICA V REGIJI IN SVETU 
3.1. Širitev Evropske
unije in države Zahodnega Balkana 
Zavedajoč se pomena širitve Evropske unije za Slovenijo,
zlasti vstopa Hrvaške v Evropsko unijo, se bo Slovenija zavzemala za
nadaljevanje širjenja Evropske unije in s tem namenom dejavno sodelovala pri
pogajanjih za članstvo Hrvaške in Turčije. 
Pri pristopnih pogajanjih bo Slovenija zagovarjala
spoštovanje načel in meril za članstvo, ki so tudi najboljše zagotovilo za
uveljavljanje interesov Slovenije. 
Slovenija si bo še naprej prizadevala za stabilnost in
gospodarski razvoj Zahodnega Balkana, zato bo podpirala uresničitev evropske
perspektive, ki jo je Evropska unija obljubila tej regiji. 
V ta namen bo Slovenija še naprej dejavno podpirala
stabilizacijo in pridruževanje Evropski uniji v državah Zahodnega Balkana,
določitev datuma pristopnih pogajanj z Republiko Makedonijo ter dokončanje
pogajanj za sklenitev stabilizacijskih in pridružitvenih sporazumov s Srbijo in
Črno goro ter Bosno in Hercegovino. 
Slovenija namerava tudi v prihodnje pomagati državam
Zahodnega Balkana s projekti tesnega sodelovanja ter drugih oblik strokovne in
razvojne pomoči na dvostranski ravni. 
3.2. Krepitev vloge
Evropske unije v svetovni mednarodni skupnosti 
Slovenija si bo prizadevala za nadaljnjo krepitev Evropske
unije kot svetovne strateške partnerice, ki se bo na temelju učinkovitega
multilateralizma še naprej zavzemala za stabilnost in razvoj mednarodne
skupnosti. 
Glede na to si bo Slovenija posebej prizadevala za
poglobitev odnosov Evropske unije z Združenimi državami Amerike, ki ostajajo
najpomembnejši strateški partner Evropske unije, pri čemer mora krepitev
partnerstva temeljiti na enakopravnosti in preglednosti. 
Slovenija si bo posebej prizadevala za krepitev odnosov
Evropske unije z Rusijo, ki je eden odločilnih dejavnikov pri stabilizaciji
regije za vzhodno mejo Evropske unije, saj so za njeno varnost izredno pomembni
stabilni in demokratični sosedi, s katerimi se Evropska unija povezuje v okviru
tako imenovane Evropske sosedske politike. 
Slovenija bo v okviru Evropske sosedske politike pozornost
namenila tudi južni razsežnosti, ki je z Evropsko unijo povezana v barcelonskem
procesu. 
Slovenija si bo prizadevala tudi za krepitev sodelovanja z
drugimi območji sveta. 
Slovenija si bo prizadevala za krepitev večje vloge in
usklajeno delovanje Evropske unije v mednarodnih ekonomskih in finančnih
institucijah (Svetovna trgovinska organizacija, Mednarodni denarni sklad,
Mednarodna banka za obnovo in razvoj, itd.). 
***
PREDNOSTNE NALOGE SLOVENIJE ZA DELO 
V SVETU EU V LETU 2006
1. NASLEDNJA FINANČNA
PERSPEKTIVA 
Prednostne naloge EU 
Tekoča finančna perspektiva se izteče konec leta 2006. Na
Evropskem svetu decembra 2005 je bil sprejet dogovor o naslednji finančni
perspektivi 2007-2013 (v nadaljevanju: NFP), ki ga mora potrditi še Evropski
parlament. Na tej podlagi bo potrebno sprejeti nov medinstitucionalni dogovor
ter dokončno sprejeti zakonodajne akte v okviru NFP (akti, ki pravno urejajo
izvajanje politik in programov Skupnosti, ki se financirajo iz proračuna EU).
Vrsta zakonodajnih predlogov, vezanih na posamezne programe Skupnosti in
različne finančne instrumente, je že v obravnavi v okviru različnih delovnih
skupin Sveta EU in je glede vsebine večinoma že dokončana, doreči pa bo treba
še finančne zneske posameznih programov, kar bo omogočil dokončni sprejem
dogovora o NFP. Posamezni zakonodajni predlogi so v Prednostnih nalogah
obravnavani v okviru posameznih politik, na delovnih skupinah pa bo potekala
razprava o finančnem obsegu in strukturi sredstev. 
Prednostne naloge Slovenije 
Po uspešnem sprejetju dogovora o NFP 2007-2013 je glavna
naloga Slovenije poskrbeti za uspešno izvajanje programov in s tem koriščenje
sredstev iz proračuna EU – v letu 2006 gre predvsem za priprave na izvajanje
programov v letih 2007-2013. Programi Skupnosti so predvideni za mnoga
področja, od raziskav in razvoja, vseevropskih omrežij, kohezijske politike (ta
je sicer podrobneje razdelana v naslednjem poglavju) izobraževanja,
državljanstva in pravosodja ter drugih. Z uspešno realizacijo te naloge bo
lahko Slovenija pričela s črpanjem sredstev v letu 2007 in predvidene finančne
tokove tudi realizirala. Ob tem bo morala Slovenija upoštevati, tudi zaradi
potrebe po izpolnjevanju strogih pravil Pakta stabilnosti in rasti, tiste
negativne fiskalne učinke, ki bodo posledica pogojev za črpanje povečanega
obsega sredstev iz proračuna EU. 
2. KOHEZIJSKA POLITIKA 
Poleg svojega osnovnega poslanstva, torej zagotavljanja
ekonomske, socialne in teritorialne kohezije prostora razširjene EU, je
kohezijska politika EU ena tistih politik Skupnosti, ki je v veliki meri
usmerjena v doseganje ciljev Lizbonske strategije. 
Prednostne naloge EU 
Operativni program Sveta EU za leto 2006 aktivnosti na
področju kohezijske politike posebej ne izpostavlja. Podobno velja za
Zakonodajni in delovni program Evropske komisije za leto 2006, ki izpostavlja
odgovornost EU pri gradnji bolj povezane Evrope in sicer na način krepitve
kohezije in s tem tudi trajnostnega razvoja. 
Ne glede na navedeno, zaradi pomena, ki ga ima kohezijska
politika na razvoj Slovenije, na tem mestu vendarle izpostavljamo ključne cilje
EU na tem področju v letu 2006. Mednje v prvi vrsti sodi sprejetje novih
zakonodajnih aktov s področja kohezijske politike za obdobje naslednje finančne
perspektive 2007-2013. Gre za predloge naslednjih ključnih dokumentov: 
Uredba Sveta o splošnih določbah o Evropskem skladu za
regionalni razvoj, Evropskem socialnem skladu in Kohezijskem skladu (Splošna uredba).
Predlog uredbe določa splošna pravila delovanja evropskih strukturnih in
kohezijskega sklada v naslednjem finančnem obdobju. Predlagana je vrsta
poenostavitev obstoječega sistema ter zmanjšanje števila ciljev na tri:
konvergenca, regionalna konkurenčnost in zaposlovanje ter teritorialno
sodelovanje. 
Uredba Evropskega parlamenta in Sveta o Evropskem skladu
za regionalni razvoj. Skladno s predlogom uredbe namen Evropskega sklada za
regionalni razvoj ostaja podpora investicijam in zmanjševanjem regionalnih
razlik v EU. 
Uredba Sveta o ustanovitvi kohezijskega sklada.
Kohezijski sklad naj bi še naprej podpiral projekte s področja okolja in
vseevropskih omrežij, dodatno pa naj bi obsegal še investicije v podporo
trajnostnemu razvoju z jasno okoljsko komponento ter investicije v prometno
infrastrukturo izven vseevropskih omrežij. 
Uredba Evropskega parlamenta in Sveta o Evropskem
socialnem skladu. Predlog uredbe med naloge Evropskega socialnega sklada
uvršča krepitev ekonomske in socialne kohezije držav članic s podpiranjem polne
zaposlenosti, izboljšanjem kakovosti in produktivnosti pri delu, pospeševanjem
socialne vključenosti in zmanjševanjem regionalnih nesorazmerij zaposlovanja v
državah članicah. 
Uredba Evropskega parlamenta in Sveta o ustanovitvi Evropske
skupine za teritorialno sodelovanje. V interesu pospeševanja čezmejnega in
poenostavljanja izvajanja tovrstnih programov Evropska komisija s predlogom
uredbe uvaja možnost institucionalizacije čezmejnega sodelovanja z
ustanovitvijo t.i. evropskih skupin za teritorialno sodelovanje. 
Omenjeni zakonodajni akti naj bi bili predvidoma sprejeti v
prvi polovici leta 2006. Njihovemu sprejetju sledi sprejetje Strateških
smernic Skupnosti za kohezijo. Gre za strateški dokument, katerega namen
okrepiti strateško dimenzijo kohezijske politike EU ter v okviru slednje
izluščiti tiste prioritete Skupnosti, ki naj bi v kar največji meri prispevale
k doseganju ciljev Lizbonske strategije. Smernice bodo, ko jih bo sprejel Svet,
temelj za pripravo nacionalnih strateških referenčnih okvirov in iz njih
izhajajočih operativnih programov. 
Prednostne naloge Slovenije 
Med prednostne naloge Slovenije v letu 2006 tako v prvi vrsti
sodijo aktivnosti na področju sprejemanja uredb in drugih strateških aktov
kohezijske politike EU. Slovenija predloge omenjenih uredb in predloga
strateških smernic v splošnem podpira, saj njihovo sprejetje omogoča izvedbo
večine razvojnih prioritet, podanih v Strategiji razvoja Slovenije. Kljub
navedenemu bo osrednja pozornost Slovenije usmerjena predvsem v sprejem Splošne
uredbe kot krovnega zakonodajnega akta kohezijske politike EU ter v sprejem
Strateških smernic. 
Vzporedno s sprejemanjem omenjenih dokumentov kohezijske
politike EU sodi med prioritete Slovenije v letu 2006 tudi priprava ustreznih
domačih izvedbenih dokumentov (Državni razvojni program oziroma Nacionalni
strateški referenčni okvir, operativni programi), na osnovi katerih bo
omogočeno dejansko koriščenje dodeljenih sredstev v naslednjem finančnem
obdobju. Da bodo cilji omenjenih izvedbenih dokumentov tudi dejansko doseženi
je prioritetnega pomena tudi priprava ustreznega nabora kvalitetnih projektov
za naslednje finančno obdobje, saj je stopnja črpanja sredstev odvisna predvsem
od uspešnih projektov. 
V letu 2006 bo Slovenija hkrati tudi nadaljevala z
aktivnostmi za učinkovito koriščenje kohezijskih sredstev Enotnega programskega
dokumenta 2004 do 2006. V ta okvir sodi tudi zagotovitev ustrezne
administrativne usposobljenosti organov vključenih v pripravo, usklajevanje in
upravljanje ter izvajanje projektov na državni, regionalni ter lokalni ravni, z
namenom izboljšanja absorbcijske sposobnosti. Slednje je nenazadnje pogoj
učinkovitega koriščenja dodeljenih sredstev kohezijske politike za obdobje
naslednje finančne perspektive 2007 do 2013. 
3. USTAVNA POGODBA 
Prednostne naloge Evropske Unije 
V skladu z zaključki Evropskega Sveta v juniju 2005, glede
procesa ratifikacije ustavne pogodbe in vprašanja kako naprej, obstaja potreba
po organiziranju nacionalnih razprav kot pomembnega dela t.i. časa za
razmislek, ki bo do preglednega vrha na temo ratifikacije ob zaključku
avstrijskega predsedovanja. 
V drugi polovici 2006 Evropska Unija pričakuje ustrezne
zaključke glede na predhodno oceno razprav na ravni držav članic. Prva polovica
leta 2006 bo tako namenjena predvsem spodbujanju čim širše razprave o
prihodnosti Evrope, pri čemer bodo v ospredju Pogodba o ustavi za Evropo (PUE),
vrednote Evropske unije ter opredelitev evropskega modela za življenje.
Organiziranih bo več konferenc, npr. »Zvok Evrope«, ki bo namenjena obravnavi
evropske identitete in evropskih vrednot, ter »Konferenca o subsidiarnosti«, ki
sledi pobudam, da je odločitve potrebno sprejemati na najnižji ravni in čim
bližje državljanom. 
Prednostne naloge Slovenije 
Slovenija se bo morala vključiti v celostno razpravo na
evropski ravni in nadaljevati z izvajanjem projekta približevanja Evropske
Unije svojim državljanom »Communicating Europe«. 
4. SPLOŠNE IN
INSTITUCIONALNE ZADEVE 
Prednostne naloge EU: 
EU ima namen nadaljevati pogajanja v Svetu in med Svetom
Evropskim parlamentom in Komisijo glede spremembe Sklepa o določitvi izvedbenih
pristojnosti danih Komisiji 1999/468 EC, da bi se doseglo ustrezno
institucionalno ravnovesje in močnejša vloga Evropskega parlamenta v komitološkem
sistemu. 
EU ima namen nadalje izvajati Medinstitucionalni sporazum o
boljšem oblikovanju zakonov iz leta 2003. Razprava bo še naprej osredotočena na
koordinacijo zakonodajnega procesa med tremi institucijami (Komisija, Svet,
Parlament), na uporabo alternativnih metod v zakonodajnem postopku, na
izboljšanje kvalitete zakonodaje in z njo povezano izdelavo presoje vplivov
(impact assessment), na poenostavitev in zmanjšanje obsega zakonodaje Skupnosti
ter na izboljšanje prenosa in izvajanja zakonodaje Skupnosti v pravne rede
držav članic. 
EU bo pregledala izvajanje sklepov na področju večje
transparentnosti delovanja Sveta in glede na oceno izvajanja sprejela nadaljnje
sklepe in po potrebi ukrepe o spremembi poslovnika Sveta. 
Prednostne naloge Slovenije: 
Slovenija bo v skladu s svojimi stališči izraženimi na
delovni skupini Sveta se zavzemala za omejeno reformo Sklepa Sveta o določitvi
izvedbenih pristojnosti danih Komisiji v skladu z 202. členom Pogodbe o ES.
Zavzemala se bo za vzpostavitev spremenjenega »regulatornega postopka«, ki naj
bi se nanašal na zakonodajne akte, sprejete po postopku soodločanja. Izvedbene
odločbe, sprejete na njihovi osnovi, pa bi predstavljale akte »kvazizakonodajne
narave«. 
Slovenije se bo osredotočila se na izvajanje že sprejetih
ukrepov s strani institucij, ki izvajajo Medinstitucionalni sporazum o boljšem
oblikovanju zakonov iz leta 2003. Zavzemala se bo za koordinacijo zakonodajnega
procesa med Svetom, Komisijo in Parlamentom in za spoštovanje načela
subsidiarnosti in sorazmernosti pri doseganju ciljev Medinstitucionalnega
sporazuma. 
Slovenija bo podprla razpravo o rešitvi vprašanja izvajanja
večje transparentnosti v okviru Sveta. V skladu s svojim stališčem se bo
Slovenija zavzemala za oceno transparentnosti dela Sveta in izvajanja določb
njegovega poslovnika ter principa odprtosti, ko Svet izvaja vlogo
zakonodajalca. Slovenija se bo pri rešitvi nagibala k fleksibilni »cas par cas«
oceni glede na vsebino in naravo same razprave in vsebino obravnavanih aktov,
ne glede na postopek sprejemanja akta. 
5. IZVAJANJE LIZBONSKE
STRATEGIJE 
V skladu z prenovljenim načinom upravljanja z lizbonsko
strategijo, ki ga je potrdil Evropski Svet marca 2005, bo leto 2006 namenjeno
izvajanju nacionalnih programov reform za doseganje lizbonskih ciljev, ki so
jih države članice pripravile na podlagi integriranih smernic in jih jeseni
2005 oddale Evropski komisiji. Komisija bo v začetku leta 2006 predstavila Prvo
poročilo o napredku, v katerem bo predstavljen pregled nacionalnih
programov reform. Poročilo bo a svojem spomladanskem zasedanju obravnaval
Evropski svet, ki bo po potrebi sprejel specifična priporočila za države
članice. 
Na ravni Unije bosta avstrijsko in finsko predsedstvo v
okviru izvajanja Lizbonskega programa skupnosti posebno pozornost namenili
dokončanju notranjega trga EU, predvsem na področju storitev, telekomunikacij,
energije in finančnih storitev. Pozorno pa se nameravata posvetiti tudi
ustvarjanju primernega okolja, ki bo spodbujalo inovacije in krepilo na znanju
temelječo gospodarstvo ter nabiranje novih znanj. V okviru prizadevanj za
zvišanje stopnje zaposlenosti bo pozornost posvečena privlačnosti in kvaliteti
dela, prav tako pa bosta z namenom povečanja konkurenčnosti evropskega
gospodarstva predsedstvi nadaljevali prizadevanja v okviru pobude za boljše
zakonodajno okolje. 
Slovenija je jeseni 2005 posredovala Evropski komisiji
Nacionalni program reform za doseganje ciljev lizbonske strategije, v katerem
je posebno pozornost posvetila reformam, povezanim s učinkovitim ustvarjanjem,
prenosom in uporabo znanja, ukrepom, ki prispevajo k večji konkurenčnosti
gospodarstva in vodijo k višji gospodarski rasti ter reformam usmerjenim k
posodobitvi socialne države in večji zaposlenosti. Pri tem je v nacionalnemu
programu reform namenila še posebno velik poudarek ukrepom, ki vodijo k
trajnostnemu razvoju ter prizadevanjem za cenejšo in bolj učinkovito državo.
Slovenija bo na podlagi ocene programa s strani Evropske komisije in v skladu s
specifičnimi priporočili Evropskega sveta jeseni 2006 pripravila poročilo o
izvajanju prednostnih nalog in ukrepov, ki si jih je začrtala v nacionalnem
programu reform. 
5.1. Pregled prehodnega
obdobja za prosto gibanje delavcev 
Prvega maja 2006 poteče v skladu s pogodbo o pristopu novih
držav članic prvi del fleksibilnega sedemletnega prehodnega obdobja v zvezi z
omejitvami za prosto gibanje delavcev. Države članice EU-15, ki so na področju
prostega gibanja delavcev uveljavile prehodno obdobje za 8 novih držav članic.,
in med njimi tudi za Slovenijo, morajo v skladu s pristopno pogodbo do 1. maja
2006 obvestiti Evropsko komisijo, ali bodo prehodno obdobje uveljavljale še
nadaljnja tri leta. Evropska komisija bo v začetku leta 2006 objavila poročilo
o prehodnem obdobju na področju prostega gibanja delavcev oziroma o učinkih
prvih dveh let prehodnega obdobja, ki bo pripravljeno tudi na podlagi poročil
posameznih držav članic. 
Slovenija se je vseskozi aktivno zavzemala za čimprejšnjo
odpravo prehodnega obdobja na področju prostega gibanja delavcev, saj smatra,
da je prosto gibanje delavcev oziroma prost pretok oseb ena od štirih temeljnih
svoboščin skupnega trga EU. Sprostitev omejitev na področju zaposlovanja lahko
pomembno pripomore k večanju stopnje zaposlenosti in zmanjševanju
brezposelnosti v državah članicah in na ravni celotne EU ter s tem prispeva k
doseganju ciljev Lizbonske strategije. Prepričani smo, da Slovenija ne ogroža
trgov dela nobene od starih držav članic EU, zato z zanimanjem pričakujemo
poročilo Evropske komisije o učinkih prehodnega obdobja na področju prostega
gibanja delavcev in upamo, da bodo države članice, ki so se zatekle k
prehodnemu obdobju , sprostile svoje trge dela za zaposlovanje slovenskih
državljanov, kot so to že storile Švedska, Irska in Velika Britanija. 
6. SPLOŠNI EKONOMSKI
OKVIR/KOORDINACIJA POLITIK 
6.1. Pakt stabilnosti in
rasti 
Prednostne naloge EU 
Svet EU bo nadaljeval z izvajanjem Pakta stabilnosti in rasti
in sicer na podlagah, ki so rezultat dinamičnega dogajanja na področju reforme
Pakta v letu 2005. Gre za Poročilo Sveta z dne 20. marca 2005,
novih uredb Sveta iz junija 2005 in revidiranega Kodeksa ravnanja,
dokončanega v jeseni 2005. Leto 2006 bo za številne države članice, ki bi
morale uskladiti svoje proračunske primanjkljaje v skladu z že izdanimi
Priporočili Sveta, prelomno leto: Nemčija, Francija in Ciper bi morali
prekomerni primanjkljaj odpraviti do konca leta 2005, zato bo Svet v začetku
2006 ocenjeval izpolnjevanje njihovih zavez. V letu 2006 pa bi morali
prekomerni primanjkljaj odpraviti Grčija in Malta. 
Prednostne naloge Slovenije 
Slovenija bo na področju svojih javnih financ delovala v
smeri zagotavljanja kriterijev, ki jih opredeljuje Pakt stabilnosti in rasti. V
dopolnitvi Konvergenčnega programa za obdobje 2005-2008, ki ga je
Evropski komisiji in Svetu EU posredovala v decembru 2005, sta za prihodnje
leto predvidena javnofinančni primanjkljaj znatno pod 3% in sicer 1,7% BDP in
ter javni dolg znatno pod 60% BDP in sicer 29,6% BDP. Sicer pa bo Slovenija
vključena v obravnavo postopkov presežnih primanjkljajev držav članic, kjer bo
podpirala spoštovanje reformiranega Pakta stabilnosti in rasti. 
6.2. Ažuriranje širokih
smernic ekonomske politike 
Prednostne naloge EU 
Svet bo v tesnem sodelovanju s Komisijo pregledal izvajanje
Širokih smernic ekonomskih politik in sprejel odločitev glede morebitne potrebe
po posodobitvi. Ta naloga bo prvič opravljena v okviru Integriranih smernic
za obdobje 2005-2008 in na podlagi Nacionalnih akcijskih načrtov, ki so jih
pripravile države članice. Dejavnost bo osredotočena na glavne stebre
ekonomskih in fiskalnih politik v Evropi, kot so zagotavljanje k stabilnosti
usmerjenih javnih financ, izboljšanju njihove kvalitete in vzdržnosti ter
pospešitev ekonomskih in strukturnih reform. 
Končno besedilo morebitnih predlaganih sprememb Širokih
smernic ekonomskih politik bo pripravil Svet ekonomskih in finančnih ministrov
in jih skupaj z dokumentom o ključnih vprašanjih predstavil spomladanskemu
Evropskemu svetu. 
Pred tem bo Evropska komisija predvidoma do konca januarja v
okviru pregleda Nacionalnih programov reform pripravila poročilo o izvrševanju Širokih
smernic ekonomskih politik. V njih bo predstavila tudi mnenje glede
nacionalnih reformnih programov posameznih držav. 
Prednostne naloge Slovenije 
Slovenija je ob koncu leta 2005 sprejela Program reform za
izvajanje Lizbonske strategije v Sloveniji in ga posredovala Evropski komisiji.
V njem si je na makroekonomskem področju zastavila naslednje usmeritve in
ukrepe: nadaljnje usklajeno delovanje makroekonomskih politik za izpolnitev
maastrichtskih konvergenčnih kriterijev in prevzem evra leta 2007, postopna
ukinitev davka na izplačane plače in poenostavitev davčnega sistema, povečanje
prilagodljivosti javnih izdatkov in postopna odprava primanjkljaja, sprejetje
novega socialnega sporazuma, spodbujanje daljšega ostajanja v aktivnosti in
individualnega pokojninskega zavarovanja. 
Program bo že v naslednjem letu treba začeti izvajati, zato
je pred izvršilno in zakonodajno oblastjo vrsta zahtevnih nalog. 
6.3. Širitev območja evra
Prednostne naloge EU 
Glede na makroekonomski pomen skupne evropske valute, daje EU
širitvi evro območja poseben pomen. Dobro delujoča ekonomska in monetarna unija
bistveno prispeva k stabilnemu makroekonomskemu ozračju. Evropska komisija se
zato že temeljito pripravlja na prihodnjo širitev območja evra in oceno
pripravljenosti novih kandidatk za sprejetje evra. 
Evropska komisija in Evropska centralna banka bosta
najkasneje v juniju 2006 pripravili konvergenčni poročili o
izpolnjevanju maastrichtskih kriterijev za prevzem evra za države članice EMU z
derogacijo. Nekatere teh držav so se že izrekle za prevzem evra v letu 2007.
Obe predsedstvi bosta zagotovili čim prejšnji temeljit pregled poročil z vidika
izpolnjevanja kriterijev za prevzem evra, vključno s stabilnim makroekonomskim
razvojem in visoko stopnjo vzdržne konvergence. To je še posebej pomembno za
tiste države članice, ki nameravajo v začetku leta 2007 vstopiti v evro
območje. Na podlagi obeh konvergenčnih poročil in po posvetovanju z Evropskim
parlamentom bo Svet EU sprejel Sklep o odpravi derogacije in Uredbo o menjalnih
razmerjih nacionalnih valut do evra. 
Prednostne naloge Slovenije 
Slovenija bo z usklajenim delovanjem ekonomskih politik
zagotovila nadaljnje izpolnjevanje nominalnih konvergenčnih kriterijev. To
pomeni, da bosta Vlada RS in Banka Slovenije še nadalje skrbeli za stabilnost
cen, deviznega tečaja, obrestnih mer ter javnih financ. Slovenija si bo ob tem
prizadevala za dokončanje ocene izpolnjevanja konvergenčnih kriterijev s strani
Evropske komisije in Evropske centralne banke v roku, ki bo omogočil prevzem
evra s 1.1.2007. 
Z delom se bo intenzivno nadaljevalo tudi na vseh segmentih
tehničnih priprav, saj se datum uvedbe evra nezadržno približuje. Delo še
naprej poteka pod vodstvom Koordinacijskega odbora, ki ga vodita Ministrstvo za
finance in Banka Slovenije z vključitvijo drugih pomembnih udeležencev tako
gospodarstva, finančnega sektorja in javne uprave. Delo poteka na pripravi
zakonodajnih podlag, informiranja javnosti, informacijskih sistemov,
organizacijskih vprašanj, da bi se zagotovila čim bolj nemotena uvedba nove
valute. S 1. marcem 2006 se bo na podlagi že sprejetega Zakona o dvojnem
označevanju cen dejansko pričelo s šestnajstmesečnim označevanjem cen v evrih
in v tolarjih. Slovenija bo pravočasno sprejela zakon o uvedbi evra in s tem
omogočila uvedbo evra s 1.1.2007. 
6.4. Zagotavljanje
ustreznih proračunskih sredstev EU 
Prednostne naloge EU 
Pri pripravi proračuna EU za leto 2007 bosta avstrijsko in
finsko predsedstvo upoštevala novi proračunski okvir (NFP 2007 -2013) in
proračunske smernice, ki jih določi Svet EU. Prav tako si bosta pri pripravi
proračuna EU za leto 2007 predsedstvi prizadevali čimbolj koristno uporabiti
vse informacije o izvajanju proračuna za leto 2006 in o ustreznosti le-tega
glede na proračunska načela nove finančne uredbe. Rezultati evalvacije bodo
upoštevani pri izboljševanju procesa priprave proračuna EU. Delo bo potekalo
tudi na nadaljnjem razvoju postopkov usklajevanja proračuna EU z Evropskim
parlamentom. Pomemben vidik dela Sveta EU bo nadzor in boj proti goljufijam, z
namenom nadaljnjega izboljševanja finančnega upravljanja. 
Prednostne naloge Slovenije 
Za Slovenijo je pomembno sodelovanje pri pripravi proračuna
EU za 2007. V prvi polovici leta osnutek proračuna pripravlja Evropska
komisija, pri čemer upošteva tudi zaključke trilateralnih sestankov (Evropska
komisija – Svet EU – Evropski parlament) glede proračunskih prioritet. Pomembno
je sodelovanje na proračunskem odboru Sveta EU, kjer se dokončno oblikuje
preliminarni osnutek proračuna. Slovenija mora pri tem zastopati predvsem
naslednje interese: 
-       
dosledno se morajo upoštevati rezultati dogovora o NFP 2007-2013, 
-       
obseg proračuna EU naj bo takšen, da bo hkrati omogočil nemoteno
izvajanje vseh politik in vplačevanje v proračun EU v skladu z dejanskimi
potrebami po plačilih, 
-       
potrebno je tudi nadaljevati s predvidenim zaposlovanjem kandidatov iz
novih držav članic v institucijah EU, 
-       
v proračunu EU morajo biti zagotovljena primerna sredstva za države
zahodnega Balkana, ki bodo vzpodbujala njihov vsesplošni napredek in nadaljnje
uspešno vključevanje v evropske integracijske procese. 
6.5. Financiranje
vseevropskega prometnega in energetskega omrežja (TEN omrežja) 
Prednostne naloge EU 
Evropska komisija za finančno obdobje 2007 – 2013 pripravila
nov predlog Uredbe Evropskega parlamenta in Sveta o določitvi splošnih pravil
za dodelitev finančne pomoči Skupnosti na področju vseevropskih prometnih in
energetskih omrežij ter o spremembi Uredbe Sveta (ES) št. 2236/95, saj
predvidena finančna pomoč projektom na vseevropskem prometnem in energetskem
omrežju v finančnem obdobju od leta 2000 do 2006 ni dala pričakovanih
rezultatov (predvsem zaradi prenizkih sredstev in prenizkega deleža
sofinanciranja EU – 10% do 20% za izdelavo prometnih projektov). 
Predlog Uredbe določa splošne pogoje, načine in postopke za
dodelitev finančne pomoči EU projektom skupnega interesa na področju
vseevropskega prometnega omrežja in vseevropskega energetskega omrežja. Predlog
Komisije vzpostavlja finančni okvir na podlagi štirih pravil: poenostavitve,
pogojevanja, selektivnosti/osredotočenja in sorazmernosti. Zelo pomembno je, da
se bistveno povečuje višina sredstev za sofinanciranje projektov na TEN
omrežju. 
Evropska komisija je Svetu in Evropskemu parlamentu
posredovala predlog Uredbe 14.7.2004. Svet je le-tega posredoval državam
članicam dne 19.7.2004. EP je opravil prvo obravnavo dne 26.10.2005, sprejem
Uredbe pa se pričakuje v drugi polovici leta 2006. 
Prednostne naloge Slovenije 
Pomembnost vseevropskih omrežij pri uresničitvi ciljev
lizbonske strategije, krepitvi socialne kohezije in povečanju gospodarske rasti
poudarja tudi Slovenija, saj zlasti nove države članice nimajo dovolj čezmejnih
omrežij. Slovenija bo morala za projekte na prioritetni listi za razvoj TEN-T
omrežja1 zagotoviti ustrezna sredstva v proračunu oziroma v obliki
financiranja z javno-privatnim partnerstvom. Slovenija se bo zavzemala, da bodo
projekti Koper - Divača II. tir, Divača - Trst (do italijanske meje) in
Ljubljana - Budimpešta (do madžarske meje) ostali med projekti na prioritetni
listi za razvoj TEN-T omrežja. Za projekte na prioritetni listi za razvoj TEN-E
omrežja2, ki so uvrščeni v seznam prioritetnih projektov bo morala
Slovenija zagotoviti dodatna finančna sredstva iz omrežnine za prenosno
dejavnost ter sovlaganj oziroma kreditov. Sredstva bodo morala biti
zagotovljena tako, da bo možno pričeti s projekti pred letom 2010 in jih
dokončati najkasneje v roku 10 let. 
Ocenjuje se, da bo imel predlog Uredbe ugoden vpliv na
gospodarstvo tako v obdobju gradnje te infrastrukture (rast investicij,
zaposlovanja in bruto domačega proizvoda) kot tudi v obdobju koriščenja te
infrastrukture. Ta infrastruktura bo omogočila rast logistične dejavnosti v Sloveniji
ter zanesljivejšo oskrbo z energijo, s tem višjo dodano vrednost in uveljavitev
Slovenije kot izhodišča za JV Evropo. S tem bo zagotovljena kvalitetnejša
oskrba gospodarstva in možnosti za njegovo večjo konkurenčnost. 
Prioritetna lista projektov na TEN-T omrežju, Priloga III
Odločbe št. 884/2004/EC, ki spreminja Odločbo št. 1692/96/EC o smernicah
Skupnosti za razvoj vseevropskega prometnega omrežja3 vključuje na
območju Slovenije projekte s področja železnic, kar bo imelo ugoden vpliv tudi
na okolje. Projekti na TEN-E omrežju Slovenije so obravnavani v skladu s
slovensko regulativo, ki je v skladu z EU zakonodajo. V okviru EU se
predvideva, da se bodo zmanjšale emisije CO(2) za 4% in s tem onesnaževanje
zraka, predvsem v občutljivih goratih predelih. Zmanjšali se bodo tudi prometni
zastoji za 14%. 
6.6. Posojilna
sposobnost EIB (EIB lending mandate) 
Prednostne naloge EU 
Svet bo sprejel prenovljen Sklep Sveta, s katerim Evropski
investicijski banki podeljuje garancijo za morebitne izgube, nastale iz posojil
za projekte v državah izven EU. Trenutno ima EIB mandat delovanja izven držav
EU v državah Srednje in Vzhodne Evrope, sredozemskih državah, novih zahodnih
samostojnih državah, Latinski Ameriki in Aziji, afriških, karibskih in
pacifiških državah in Južnoafriški republiki. Predlog Komisije se pričakuje v
prvi polovici 2006 in bo določil nove mandate ter zneske garancij EIB za
različna geografska področja. Možno je, da bodo upoštevaje širitev in novo
sosedsko politiko vključena nova geografska območja. To bo sprejeto do konca
leta 2006 in uveljavljeno z letom 2007. 
Prednostne naloge Slovenije 
Slovenija se bo pri tem zavzemala za ohranitev mandata v
državah Srednje in Vzhodne Evrope ter za največje možne zneske garancij na tem
območju, saj ima tu tudi sicer največji zunanje politični interes. Pri tem bo
podprla prizadevanja avstrijskega predsedstva, ki namerava predlagati
ustanovitev posebnega mandata za Zahodni Balkan. Za širitev mandata na druga
področja izven EU je Slovenija zadržana tako glede samega vključevanja novih
geografskih področij kot glede povečevanja zneskov garancij. 
6.7. Statistika 
Prednostne naloge EU 
Na področju statistike bosta obe predsedstvi nadaljevali delo
na podlagi pobud, ki so trenutno v postopku pogajanj ali se to pričakuje. Med
drugim gre za uporabo cenovne statistike za pariteto kupne moči, statistična
klasifikacija gospodarske aktivnosti v EU, strukturna poslovna statistika in
sporočanje podatkov o nacionalnih računih. Predsedstvi kot prioriteto navajata
tudi izvajanje Evropskega statističnega kodeksa ter zmanjševanje
administrativnih in regulativnih bremen za nacionalne statistične organe. 
Prednostne naloge Slovenije 
Slovenija se bo preko svojih predstavnikov aktivno
vključevala v pripravo zakonodajnih aktov na področju statistike in tudi
konstruktivno sodelovala v procesu sprejemanja pobud, ki so trenutno v postopku
pogajanj. Podpiramo predlagano poenostavitev zakonodaje EU, ki bo poleg
e-poročanj in prehoda na administrativne vire dodatno razbremenila poročevalce
in producente statistike. Poenostavitev zakonodaje na področju statistike,
katere naloga je zagotoviti kakovostne statistične podatke na vseh področjih
človekovega življenja in dela, je med drugim povezana tudi s prednostnimi
nalogami Lizbonske strategije in s sprejetjem Kodeksa ravnanja evropske
statistike. V lanskem letu sprejet Kodeks ravnanja evropske statistike pomeni
velik izziv za presojo kakovosti statistike v EU, zato ga nameravamo
integrirati v celoten sistem državne statistike. 
7. KREPITEV KONKURENČNOSTI 
7.1. Bolje oblikovani
predpisi 
Prednostne naloge EU 
Cilj politike EU za bolje oblikovane predpise je izboljšati
pripravo predpisov in njihovo dokončno obliko z namenom, da bi s tem povečali
koristi za državljane, okrepili upoštevanje in učinkovitost pravil ter čim bolj
zmanjšali gospodarske stroške; vse v skladu z načelom sorazmernosti in
subsidiarnosti prava EU. V tem okviru bosta predsedstvi, v tesnem sodelovanju s
Komisijo in Evropski parlamentom, nadaljevali z začrtanim delom, kot ga med drugim
predvideva tudi Skupna izjava šestih zaporednih predsedstev glede reforme na področju
sprejemanja predpisov.4 
Predsedstvi bosta skrbeli za promoviranje horizontalne
uporabe ocen vplivov znotraj zakonodajnega postopka. Podprli bosta prizadevanja
Komisije po nadaljnji izboljšavi njenega postopka izdelave ocen vplivov,
predvsem z vidika dajanja večjega poudarka vprašanju posledic predlaganega
predpisa za konkurenčnost ter glede premisleka o skupni metodi za merjenje
administrativnih bremen ob upoštevanju ciljev okoljske vzdržnosti ter socialne
kohezije. V tem okviru bosta predsedstvi skrbno spremljali zunanjo evalvacijo
Komisijinega sistema za izdelavo ocen vplivov, ki se bo začel izvajati začetkom
leta 2006. 
V tesnem sodelovanj s Komisijo bosta predsedstvi ravno tako
pospešili pregled obstoječe sekundarne zakonodaje Skupnosti, in sicer s svojim
aktivnim udejstvovanjem pri načrtu poenostavitve zakonodaje. Predsedstvi si
bosta pri tem prizadevali za izboljšanje načina dela. 
Prednostne naloge Slovenije 
Slovenija meni, da je nadaljnje izvajanje pobude za bolje
oblikovane predpise v korist Skupnosti in državam članicam, saj vodi k
učinkovitejšim normam, bolj primernim za doseganje političnih ciljev Skupnosti.
Slovenija pozdravlja nove Smernice Komisije za izvajanje ocen
vplivov, ki so bile sprejete junija 2005 in ki predstavljajo podlago za
izvajanje integriranih ocen vplivov zakonodajnih predlogov in političnih pobud
Komisije. Ravno tako pozdravlja vzpostavitev sistema izdelave ocen vplivov že v
letu 2006. Pri tem želimo poudariti, da se strinjamo s tistimi državami
članicami, ki menijo, da bi morala integrirana ocena vplivov poleg
gospodarskega, okoljskega in socialnega vidika zajeti tudi vidik
konkurenčnosti. 
Prav tako podpiramo napore za dosego Sporazuma na področju
skupnega pristopa vseh treh institucij (Komisije, Sveta, Evropskega parlamenta)
pri izvajanju ocen vplivov v kontekstu Medinstitucionalnega sporazuma. Svet naj
se pri izdelavni lastnih ocen vplivov za pomembne vsebinske amandmaje na
izvirni predlog Komisije opre že na predhodno izdelane ocene vplivov s strani
Komisije. 
Slovenija podpira tudi ukrepe glede poenostavitve zakonodaje
Skupnosti. Pozdravljamo program Komisije za poenostavitev zakonodajnega okvira.
Pri tem poudarjamo, da administrativni postopki in zapletene regulativne
zahteve pogosto nalagajo največja bremena majhnim in srednje velikim podjetjem,
ter pozdravlja namero Komisije, da bo ta bremena obravnavala v programu
poenostavitve in širšem delovnem programu ob upoštevanju načela subsidiarnosti
in sorazmernosti. Prav tako podpiramo napore znotraj Sveta EU v smeri
poenostavitve sekundarne zakonodaje Skupnosti. Pozdravljamo in podpiramo tudi
pobudo Komisije za izvajanje pregleda zakonodajnih predlogov, ki so že v fazi
obravnave s strani zakonodajalca, s ciljem preveriti, v kolikor zaradi
spremenjenih okoliščin ne bi bilo obravnavanje posameznega zakonodajnega
predloga smiselno umakniti iz procedure oziroma posamezen predlog akta ustrezno
prilagoditi novim okoliščinam, predvsem z vidika nadaljnjega obstoja
relevantnosti zakonodajnega predloga, učinka na konkurenčnost ter ostalih
učinkov, ki bi jih sprejetje zakonodajnega predloga utegnilo imeti. 
7.2. Inovacije in
podjetništvo 
Prednostne naloge EU 
EU se vse bolj zaveda pomembnosti inovacij in podjetništva za
krepitev evropske konkurenčnosti, zato je to področje tudi v letu 2006 eno
ključnih na področju krepitve konkurenčnosti EU. Osrednja naloga bo tako v tem
letu namenjena dokončnemu sprejetju Okvirnega programa za konkurenčnost in
inovacije za obdobje 2007-2013, ki predstavlja odgovor na pomanjkanje
podjetniških aktivnosti v EU predvsem s spodbujanjem investicij in inovacij
malih in srednjih podjetij, prav tako pa posega tudi na številna druga
področja, predvsem energijo, informacijske tehnologije, raziskave in okolje. 
Ob omenjenem okvirnem programu bo prednostna naloga sveta EU
predlagati tudi nove oziroma nadaljevati delo na starih predlogih in
aktivnostih: 
-       
Regulativni okvir za avtomobilsko industrijo (CARS 215), ki
uvaja nove pobude za povečanje konkurenčnosti evropske avtomobilske industrije.
-       
Komunikacija Komisije o industrijski politiki, s ciljem ustvariti
boljše pogoje za razvoj in okrepitev EU predelovalnih industrij v prihodnjih
letih in na podlagi katerih naj bi v prihodnje začeli izvajati strategije in
ukrepe na nacionalni ravni za vzpostavitev pogojev za pospešen razvoj
evropskega predelovalnega sektorja. 
-       
Akcijski načrt za raziskave in inovacije, ki predstavlja 19 pobud
za izboljšanje pogojev za vlaganje v raziskave in inovacije predvsem privatnega
sektorja v EU na številnih področjih. 
Svet za konkurenčnost bo razpravljal tudi o implementaciji Evropske
listine za mala podjetja, izvajanje katere ima velik vpliv na izboljšanje
okolja za razvoj podjetništva in s tem na gospodarsko rast in ustvarjanje novih
delovnih mest. Omenjena razprava bo potekala na podlagi informacij držav članic
z njihovih Nacionalnih programov reform. Na dnevnem redu Sveta za konkurenčnost
se predvideva tudi razprava o rasti in zaposlovanju v turizmu. 
Na področju javnih naročil bo prednostna naloga Sveta EU
priprava novega popravljenega predloga direktive o javnih naročilih, s katero
bi zagotovili učinkovito in pravočasno izvajanje postopkov javnih naročil v
državah članicah. V letu 2006 se bo morda začelo tudi delo na Komunikaciji
Komisije o javnih in zasebnih partnerstvih ter javnih naročilih na področju
obrambe. 
Obe predsedujoči v letu 2006 poudarjata tudi pomembno vlogo
vesoljske politike na nadaljnji razvoj industrijske politike in inovacij, zato
se bosta zavzemali za nadaljnje delo in napredek, v okviru Sveta za vesolje, na
področju celotne evropske vesoljske politike, še posebej pa na področju
spodbujanja raziskav vesolja. 
Prednostne naloge Slovenije 
Prednostne naloge Slovenije na področju inovacij in
podjetništva sledijo prednostnim nalogam EU, med katerimi izstopata Okvirni
program za konkurenčnost in inovacije za obdobje 2007-2013 in Komunikacija
Komisije o industrijski politiki. Slovenija podpira omenjeni program in
Komunikacijo in pri njunem oblikovanju tudi konstruktivno sodeluje, saj se
zaveda pozitivnih učinkov, ki jih prinaša. 
Med prednostne naloge Slovenije lahko uvrstimo tudi izvajanje
v letu 2005 sprejetega Nacionalnega raziskovalnega in razvojnega programa za
obdobje 2006 – 2010 (v nadaljevanju NRRP), ki spodbuja sodelovanje znanstvene
in raziskovalne sfere ter gospodarstva pri tehnološkem razvoju. NRRP tudi
opredeljuje področja, ki so za Slovenijo posebej perspektivna. To so tista, ki
omogočajo poglobitev znanja, preboj znanosti in gospodarsko učinkovitost,
utemeljeno na vrednotah humane družbe, in tista, ki neposredno podpirajo
hitrejši razvoj nosilnih gospodarskih področij kot so: informacijske in
komunikacijske tehnologije, napredni sintetični kovinski in nekovinski
materiali in nanotehnologije, kompleksni sistemi in inovativne tehnologije,
tehnologije za trajnostno gospodarstvo, ter zdravje in znanost o življenju. To
so področja, ki po razpoložljivih analizah izkazujejo največji potencial za
povečanje gospodarske konkurenčnosti in produktivnosti ter doseganje višje
dodane vrednosti v izvozu, za slovensko mednarodno uveljavljanje ter za
tehnološki in razvojni napredek gospodarstva oziroma celotne družbe. 
7.3. Varstvo konkurence
in državne pomoči 
Prednostne naloge EU 
V zvezi z ureditvijo državnih pomoči, ki so le v omejenem
obsegu predmet odločanja s strani Sveta EU, bo predsedstvo posvetilo pozornost
dvema predlogoma iz nedavnega dokumenta Evropske komisije z naslovom »Akcijski
načrt državnih pomoči«. Gre za napoved predložitve predloga spremembe t.i.
dopustitvene uredbe (Uredba Sveta št. 994/98 (EC)) ter napoved predložitve predloga
spremembe t.i. postopkovne uredbe (Uredba Sveta št. 659/1999 (EC)). 
Na področju varstva konkurence bo predsedstvo začelo delo na predlogu
o spremembi uredbe Sveta št. 4056/86/EGS o podrobnih pravilih za uporabo
členov 85 in 86 Pogodbe o Evropski Skupnosti v zvezi s pomorskim prometom.
Spremenjen predlog uredbe bo določal uporabo pravil Skupnosti o varstvu
konkurence na področju pomorskega prometa, in sicer le za storitve v
mednarodnem pomorskem prometu iz ali v enega ali več pristanišč Skupnosti,
vendar ne za storitve v izrednem ladijskem prometu. 
Prednostne naloge Slovenije 
Glede predvidenih predlogov sprememb na področju državnih
pomoči Slovenija podpira namero Evropske komisije, da pripravi oceno morebitne
potrebe po razširitvi Uredbe Sveta (EC) št. 994/98 (t.i. dopustitvena
uredba, angleško Enabling regulation), s katero Svet pooblašča Komisijo, da v
okviru skupinskih izjem prizna državne pomoči s posameznih področji kot
združljive s skupnim trgom brez predhodne priglasitve ter določi splošna
pravila združljivosti, ki naj bi vodila k enotni praksi v vseh državah
članicah. Morebitni zakonodajni predlog naj bi prinesel razširitev kategorije
skupinskih izjem, ki jih Komisija lahko izvzame iz postopka predhodne
priglasitve, še na državne pomoči z drugih področji, kot npr. pomoči na
področju kulture in ohranjanja nacionalnega izročila. 
V zvezi z načrtovano spremembo t.i. postopkovne uredbe
(Uredba Sveta št. 659/1999 (EC)) Slovenija meni, da je potrebno zagotoviti
racionalnejše in učinkovitejše postopke same priglasitve ter ocenjevanja
združljivosti državnih pomoči. Dejstvo je, da se je potreba po ustrezni
prilagoditvi politike državnih pomoči ter izvajanja nadzora še okrepila po
zadnji širitvi Evropske unije v letu 2004. Z leti se je občutno povečalo ne le
število, temveč tudi zahtevnost in prepletenost pravnih dokumentov, ki jih
sprejema Evropska komisija. V zvezi s tem predlagamo, da se poveča usmerjenost
nadzora na najbolj izkrivljajoče oblike pomoči ter omogoči vnaprej predvidljiv
in uporabnikom prijaznejši nadzor državnih pomoči, ki bo pomembno zmanjšal
pravno negotovost in obenem tudi administrativno breme Evropske komisije in
držav članic. 
7.4. Raziskave 
Prednostne naloge EU 
Na področju raziskav bo osrednja naloga obeh predsedstev
pravočasno sprejeti 7. okvirni program za raziskave in razvoj (v
nadaljevanju 7OP) in tako zagotoviti kontinuiteto izvajanja, saj se z letom
2006 zaključi obdobje 6. okvirnega programa. 
Učinkovite naložbe javnega in zasebnega sektorja v vsa
področja ustvarjanja znanja so med ključnimi dejavniki konkurenčnosti. Zato
bosta predsedstvi spodbujali sprejem in izvajanje konkretnih ukrepov, ki
pomenijo uresničevanje akcijskega programa Evropske komisije za povečanje
deleža BDP za raziskave in razvoj na tri odstotke letno v smislu približevanja
barcelonskemu cilju, kar je tudi eden od ciljev Lizbonske strategije. 
Prav tako si bosta predsedstvi prizadevali zagotoviti, da bo
Svet EU sprejel vse potrebne formalne odločitve na področju mednarodnega
nuklearnega fuzijskega raziskovalnega projekta (v nadaljevanju ITER6),
ki se bo izvajal v Franciji. 
Prednostne naloge Slovenije 
Ključna naloga Slovenije za delo v Svetu EU na področju
raziskav je predvsem nadaljevati z aktivnim sodelovanjem v procesu sprejemanja 7.
okvirnega programa za raziskave in razvoj ter pri tem izkoristiti svoje
izkušnje pri črpanju sredstev iz prejšnjih Okvirnih programov. Slovenija
omenjeni program podpira, saj meni, da predstavlja dobro osnovo tako v pogledu
prednostnih področij, ki jih zajema, kot tudi širših ciljev, ki jih EU z njim
želi doseči. 
V tej zvezi Slovenija podpira predlagano podvojitev sredstev
za raziskave in razvoj v 7. okvirnem programu, pri čemer morajo uvedeni
mehanizmi in instrumenti omogočiti enake možnosti sodelovanja vseh članic pri
doseganju ciljev Lizbonske strategije. Slovenija se zavzema za poenostavitev
administrativnih postopkov, ki naj izvajalcem projektov omogočijo hitrejše in
enostavnejše sklepanje pogodb, izvajanje projektov ter koriščenje odobrenih
finančnih sredstev. Sprejem novega okvirnega programa ne bo imel večjih
posledic na domači proračun, vplival pa bo na prerazporeditev sredstev v okviru
finančne perspektive 2007-2013. Sprejem programa bo vplival na gospodarstvo v
smislu hitrejšega tehnološkega razvoja in povečanja konkurenčnosti. 
Na področju naložb v raziskave in razvoj Slovenija še vedno
zaostaja za povprečjem EU-25, vendar si prizadeva, da bi delež teh naložb iz
javnega kot tudi iz zasebnega sektorja iz leta v leto naraščal. Tudi naša
država namerava doseči t.i. Barcelonski cilj povečanja deleža domačih izdatkov
za raziskave in razvoj na tri odstotke BDP do leta 2010. Leta 2003 so ti
izdatki znašali 1,52% BDP. Slovenija podpira /in tudi sama upošteva/ vse ukrepe
predsedstva na področju raziskav in razvoja, to je, povečanje obsega in
učinkovitosti naložb v raziskovalno infrastrukturo, človeške vire in povečanje
kvalitete raziskovalnega dela, zlasti na prednostnih področjih raziskav in
tehnološkega razvoja, še posebej pa okrepitev sodelovanja med javno
raziskovalno sfero in gospodarstvom, kar bo povečalo konkurenčnost evropskega
gospodarstva na svetovnih trgih. Podpira tudi vse aktivnosti predsedstva v
povezavi s krepitvijo raziskovalne in razvojne dejavnosti v gospodarstvu ter
možnost vključevanja naših podjetij v mednarodne projekte. 
Slovenija sodeluje pri sporazumu za izgradnjo Mednarodnega
poskusnega fuzijskega reaktorja ITER, podpira pa prizadevanja Evropske
komisije, da bi uspešno zaključila dogovarjanja glede začetka izgradnje
reaktorja v Cadarachu v Franciji in tako pripomogla k reševanju svetovne
energetske krize. Sklenitev sporazuma ne bo imela posledic za domači proračun,
lahko pa bi imel pozitivne posledice na gospodarstvo, saj bi to lahko
sodelovalo pri izgradnji. 
7.5. Izobraževanje in
usposabljanje 
Prednostne naloge EU 
Predsedstvi si bosta v letu 2006 prizadevali za dokončni
sprejem Integriranega akcijskega programa na področju vseživljenjskega
učenja za obdobje naslednje finančne perspektive (2007 – 2013). Prizadevali
si bosta tudi za pravočasen začetek izvajanja programa v letu 2007. 
Predlog odločbe sedanja programa Socrates in Leonardo da
Vinci nadomešča z novim Okvirnim programom za vseživljenjsko učenje.
Posodobitev programov ter njihove vsebinske in strukturne prilagoditve sledijo
aktualnim razvojnim procesom v izobraževanju, predvsem bolonjskem in
kopenhaškem procesu, kakor tudi izzivom na drugih področjih delovanja EU.
Program je sestavljen iz štirih sektorskih programov: Comenius (razvijanje
razumevanja med mladimi in izobraževalnim osebjem o pestrosti evropskih kultur
in njeni vrednosti, pomoč mladim pri pridobivanju osnovnih življenjskih znanj
in sposobnosti, ki so potrebni za njihov osebni razvoj in za prihodnje
zaposlovanje ter evropsko državljanstvo), Erasmus (podpiranje pri uresničitvi
evropskega visokošolskega prostora, spodbujanja prispevanja visokošolskega in
nadaljevalnega poklicnega izobraževanja k postopku inovacije), Leonardo da
Vinci (pospeševanje prilagajanja spremembam trga dela in razvoju potreb po
znanju) in Grundtvig (odzivanje na izobraževalne izzive starejšega dela
evropskega prebivalstva, pomoč odraslim pri iskanju alternativnih poti do
izboljšanja znanja in sposobnosti) ter prečnega programa za razvoj politik,
učenje jezikov, nove tehnologije in programa Jean Monnet (spodbujanje
dejavnosti poučevanja, raziskovanja in razmišljanja na področju študij evropske
integracije ter podpiranje obstoja ustrezne vrste ustanov in združenj, ki se
osredotočajo na teme, povezane z evropsko integracijo in izobraževanjem in
usposabljanjem z evropsko perspektivo). 
Na zasedanju Sveta za izobraževanje, mladino in kulturo 13.
in 14. novembra je bilo doseženo delno politično soglasje za omenjeni program,
kar pomeni dogovor o vseh določbah zakonodajnega predloga, ki nimajo finančnih
implikacij. 
Vmesno poročilo o implementaciji delovnega programa o ciljih
za prihodnost sistemov izobraževanja - Izobraževanje in usposabljanje 2010
- bo dokončano v prvi polovici leta 2006. V tej zvezi si bosta predsedstvi
prizadevali dati poudarek strateškim ciljem procesa: kvaliteta, učinkovitost in
uspešnost izobraževanja, kot tudi dostopu do izobraževanja. Spodbujali bosta
integrirani pristop k sodelovanju na področju izobraževanja in usposabljanja
vključno z učinkovitimi delovnimi metodami. 
Predsedstvi si bosta prizadevali za sprejetje naslednjih
dokumentov: 
Priporočila EP in Sveta o Evropski listini za kakovost v
mobilnosti, katerega namen je določitev niza skupnih načel za doseganje
večje učinkovitosti in uspešnosti pri vseh vrstah organizirane mobilnosti z
namenom učenja (še posebej pa oblikovanje nekega skupnega vodila vsem
sodelujočim v akcijah mobilnosti novega okvirnega programa na področju
vseživljenjskega učenja). 
Priporočila Evropskega parlamenta in Sveta o ključnih
kompetencah za vseživljenjsko učenje. Dokument se umešča v kontekst
lizbonske strategije 2000 in njene prenove 2005. Evropski svet v Lizboni je
pozval k oblikovanju evropskega okvira temeljnih znanj, spretnosti in veščin,
ki bi jih moralo dati vseživljenjsko učenje. Predlog priporočila vzpostavlja
evropski referenčni okvir ključnih kompetenc, ki naj bi jih razvil vsak
državljan, in poudarja pomen politične obveze za izvajanje reform, ki jih ni
mogoče doseči le s podporo programov Skupnosti. Vendarle je – v skladu z
načelom subsidiarnosti – izvajanje okvira popolnoma prepuščeno državam
članicam. 
Delo bosta nadaljevali na področju: 
Sporočila Evropske komisije: Evropski indikator za znanje
jezikov. Ozadje omenjenega Sporočila je poziv Evropskega vrha v Barceloni
(marca 2002) k nadaljevanju skupnega dela za izboljšanje osnovnih spretnosti in
veščin, še posebej pa k čim bolj zgodnjemu učenju najmanj dveh tujih jezikov in
k postavitvi »jezikovnega indikatorja«. V skladu z usmeritvijo Evropskega vrha
v Barceloni naj bi indikator meril znanje prvega in drugega glavnega jezika. 
Evropskega kvalifikacijskega okvira kot prostovoljnega
orodja za podporo mobilnosti in uresničevanju uresničevanju vseživljenjskega in
večrazsežnostnega učenja. Evropski kvalifikacijski okvir bo v veliko pomoč pri
primerljivosti in priznavanju kvalifikacij, nudil bo tudi okvir za razvoj
kvalifikacij in podpiral vseživljenjsko učenje državljanov. 
Predvidoma bo na dnevnem redu Sveta tudi Priporočilo o
kvaliteti poučevanja učiteljev. 
Pomembna naloga ostaja realizacija politike evropskega
visokošolskega prostora (Bolonjska deklaracija), katere cilj je do leta
2010 povečati konkurenčnost evropskih sistemov visokega šolstva. Deklaracija je
odgovor na skupne izzive, s katerimi se sooča EU v povezavi z rastjo in
raznolikostjo visokega šolstva, zaposljivostjo diplomantov, pomanjkanjem
spretnosti na določenih področjih, širjenje zasebnega izobraževanja. Proces
ustanavljanja evropskega visokošolskega prostora zahteva stalno podporo, nadzor
in prilagajanje na neprestano spreminjajoče se zahteve. 
Predsedstvi bosta spodbujali evropsko sodelovanje na
področju poklicnega izobraževanja in usposabljanja. Svet bo v drugi
polovici leta 2006 predvidoma sprejel zaključke o poklicnem izobraževanju in
usposabljanju. Finsko predsedstvo namerava organizirati konferenco na to temo v
decembru 2006. 
Pomembno bo tudi uresničevanje naslednjih ukrepov, ki
ostajajo aktualni tudi v letu 2006: ukrepi za olajšanje dostopa do sistemov
izobraževanja in usposabljanja, vključno s poklicnim usposabljanjem; izvajanje
dolgoročne strategije na področju sistemov izobraževanja in usposabljanja, s
poudarkom na vseživljenjskem učenju, razvoju digitalne pismenosti,
zagotavljanju visokih standardov in učinkoviti rabi virov; izboljšanje
kvalitete in učinkovitosti sistemov izobraževanja in usposabljanja ter
spodbujanju evropske dimenzije v izobraževanju, mobilnost študentov ter
odpiranju sistemov izobraževanja in usposabljanja v širši svet. 
Prednostne naloge Slovenije 
V okviru delovnega programa in prioritet Sveta EU na področju
izobraževanja in usposabljanja bo pomembno sprejetje nekaterih zakonodajnih
podlag ter nadaljevanje političnega sodelovanja v okviru odprte metode
koordinacije. Spremljanje tekočih EU procesov mora biti okrepljeno v luči
priprav na predsedovanje Slovenije v EU v letu 2008. Zaradi izjemnega pomena
izobraževanja pri uresničevanju Lizbonske strategije in uresničevanju koncepta
»na znanju temelječe družbe« med prednostne naloge Slovenije v tem letu štejemo
vse trenutno aktualne procesi na področju izobraževanja v Evropi. Bolj kot samo
opredeljevanje prioritet bo na nacionalni kot tudi EU ravni zaradi njihove
izjemne medsebojne prepletenosti pomembno zagotavljanje njihovega učinkovitega
medsebojnega usklajevanja. 
Poudarek strateškim ciljem procesa Izobraževanje in
usposabljanje 2010 - kvaliteta, učinkovitost in uspešnost izobraževanja;
Obravnava vmesnega poročila o poteku omenjenega procesa za obdobje 2006 – 2008
bo sovpadala s slovenskim predsedovanje EU. To pomeni, da mora Slovenija
posebno pozornost nameniti ne le uresničevanje tega procesa na nacionalni
ravni, temveč predvsem njegovemu spremljanju in upravljanje (governance) na EU
ravni. S tem ciljem je nujno vzpostavitvi učinkovite mehanizme povezovanja in
koordinacije procesa Izobraževanje in usposabljanje 2010 z vsemi ostalimi
procesi in prednostnimi področji, saj je to krovni proces, vsi ostali pa morajo
usklajeno prispevati k njegovemu uresničevanju. 
Strategija vseživljenjskega učenja v povezavi s
Priporočilom Evropskega parlamenta in Sveta o ključnih kompetencah za
vseživljenjsko učenje; Slovenija pripravlja Strategijo vseživljenjskega
učenja v skladu z političnimi izhodišči, sprejetimi pomladi 2005. Ob tem je
pomembno okrepiti zavedanje, da ne gre za enkraten, nespremenljiv dokument,
ampak za proces, ki ga je treba nenehoma prilagajati in usmerjati. Zato bosta
pomembna dokumenta, ki ju bo potrebno povezovati z nacionalno strategijo
vseživljenjskega učenja že omenjeno Priporočilo, kot tudi Sklep o uvajanju
Evropskega ogrodja kvalifikacij, ki naj bi bil sprejet v letu 2006. 
Izobraževanje učiteljev (ref. OECD, INES – študija
OECD o učiteljih, EU); Področje izobraževanja učiteljev Slovenija opredeljuje
kot eno od prednostnih področij na osnovi Priporočila o kvaliteti poučevanja
učiteljev in usklajenih prioritet nemško-portugalsko-slovenskega
predsedovanja EU. Na novembrskem Svetu je dr. Milan Zver, minister za šolstvo
in šport izpostavil pomen vloge učiteljev pri uresničevanju programa
Izobraževanje in usposabljanje 2010 in predlagal, da se posebna pozornost temu
področju posveti tudi v okviru vmesnega poročila 2006-2008. Slovenija je tudi
pred pomembno odločitvijo o vstopu v študijo ali študije, ki jih na tem
področju skupno ali ločeno načrtujeta OECD in EU. Informacije, zbrane s temi
študijami in v sledenju procesu Izobraževanje in usposabljanje 2010 pa bodo
tudi pomemben temelj za prenovo začetnega in vseživljenjskega izobraževanja in
usposabljanja učiteljev. 
Razvoj poklicnega izobraževanja (odpiranje in
deregulacija sistema); Uvajanje Evropskega ogrodja kvalifikacij zahteva in
nadaljnjo krepitev in pospeševanje umeščanja sistema poklicnega izobraževanja
in usposabljanja v evropski prostor. Gre za sistematično nadaljevanje aktivnosti
v okviru že začete prenove programov poklicnega izobraževanja, predvsem v luči
krepitve mobilnosti, zagotavljanja transparentnosti poklicnih kvalifikacij,
prenosljivosti potrdil o usposobljenosti s pomočjo Europass listovnika ter
usklajenost s kriteriji Evropskega ogrodja kvalifikacij. 
Evropsko ogrodje kvalifikacij in priprava na oblikovanje
nacionalnega kvalifikacijskega ogrodja; V skladu s časovnico in
metodologijo EU v okviru uveljavljanja Evropskega ogrodje kvalifikacij bo
Slovenija v letu 2006 nadaljevala z aktivnim sodelovanjem pri nadaljnjem
nastajanju in uveljavljanju Evropskega ogrodja kvalifikacij. Slovenija od
njenega uveljavljanja pričakuje vrsto konkretnih priložnosti in koristi, vendar
ob velikih pričakovanjih ne gre prezreti dejstva, da bo resnična uporabnost
orodja odvisna predvsem od tega, koliko bodo delodajalci in delojemalci koncept
enoznačno razumeli, sprejeli in v praksi uporabljali. V tem smislu Slovenija
posebej izpostavlja zahtevo po razumljivosti in jasnosti vsakega koraka pri
njenem uvajanju (jasna in preprosta prevedljivost obstoječih stopenj izobrazbe
in kvalifikacij, pridobljenih po različnih, starejših pristopih v skupno
nacionalno ogrodje kvalifkacij in posredno v Evropsko ogrodje kvalifikacij.). V
tem smislu bomo zagovarjali učinkovito in sistemsko medsebojno obveščanje in
koordinacijo pri uvajanju nacionalnih in Evropskega ogrodja kvalifikacij. 
Realizacija politike evropskega visokošolskega prostora;
Uresničevanje ciljev bolonjskega procesa, zlasti kakovostna prenova študijskih
programov, ostaja ena od prioritet nacionalne visokošolske politike. V letu
2006 se bo Slovenija aktivno vključila v aktivnosti EU, ki bodo prispevale tudi
k nastajanju evropskega visokošolskega prostora. Sodelovala bo v aktivnostih
vzajemnega učenja s področja visokega šolstva v okviru procesa Izobraževanje in
usposabljanje 2010 ter pri nastajanju evropskega ogrodja kvalifikacij. Obenem
bo realizirala tudi kratkoročne prednostne naloge bolonjskega procesa do leta
2007, med njimi velja omeniti zlasti: pripravo na oblikovanje nacionalnega
ogrodja kvalifikacij, pridobitev podatkov o socialno-ekonomskem položaju in
mobilnosti slovenskih študentov, nacionalni akcijski načrt za izboljšanje
kakovosti postopkov v zvezi s priznavanjem tujih kvalifikacij. 
Večjezičnost v povezavi z Evropskim indikatorjem za znanje
jezikov; Pri nadaljnjih aktivnostih v zvezi jezikovnim izobraževanjem in
usposabljanjem bo Slovenija zagovarjala enotno metodologijo spremljanja
učinkovitosti poučevanja in znanja jezikov, vendar ob upoštevanju specifike
posameznih držav, ki bi jo lahko izkazovali s samostojno izbiro drugega tujega
jezika. 
Sprejem nove generacije programov Skupnosti po letu 2006;
Slovenija podpira predlog o preoblikovanju obstoječih programov Socrates in
Leonardo da Vinci v integrirani program o vseživljenjskem učenju. Na osnovi
zaključkov vmesnih ocen programov bo predvsem pomembno doseči smiselno in večjo
povezanost številnih akcij dosedanjih programov ter poenostavitev
administrativnih, zlasti finančnih postopkov. Predlagana struktura programa in
razdelitev sredstev med akcijami oziroma podprogrami je ustrezna. Slovenija
podpira ključno vlogo komponente »mobilnosti«, programa s tem, da se zavzema za
večjo povezanost mobilnosti z medinstitucionalnim sodelovanjem in ohranjanjem
pomena projektnih akcij v okviru partnerstev in mrež institucij. Cilje novega
programa pa bo mogoče uresničiti le ob bistvenem povečanju sredstev za to
področje. 
Za učinkovitejše sodelovanje s sosednjimi državami bo
pomembno ustrezno preoblikovanje dosedanjih različnih iniciativ in akcij,
zlasti programa Tempus, v nov obširnejši program Tempus Plus. 
Podpora izvajanju procesov in implementacija 
Ob opredeljevanju zgoraj omenjenih prioritetnih področij želi
Slovenija poudariti, da bo izvajanje omenjenih procesov, predvsem pa
zagotavljanje in uveljavljanje le-teh na nacionalni ravni financirala tudi iz
evropskih strukturnih skladov, kar pomeni, da bo načrtovanje EU procesov
načrtovala v tesni navezavi z oblikovanjem nove finančne perspektive, strukturnih
skladov (Državni razvojni program) in programa vladnih reform. 
7.6. Intelektualna
lastnina 
Prednostne naloge EU 
Kljub spodletelemu poskusu o sprejetju patenta EU le ta še
vedno ostaja eden ključnih izzivov politike EU. Vprašanje patenta Skupnosti je
trenutno v slepi ulici, vendar si bosta predsedstvi prizadevali, če se bo
pokazal interes za nadaljevanje pogajanj in možnost za kompromis, ponovno
odpreti to vprašanje in poiskati rešitve, sprejemljive za večino držav članic. Predlog
uredbe Sveta o patentu Skupnost predstavlja stroškovno in uporabniku
prijazen sistem podeljevanja patenta v EU, ki bi imel enak učinek na celotnem
področju EU ter bi se lahko podeljeval, prenašal, razglasil za ničnega ali
prenehal veljati na celotnem področju EU. 
Predsedstvi EU si bosta v letu 2006 prizadevali tudi za: 
-       
napredek pri predlogu Direktive o spremembi Direktive 98/71/ES o
pravnem varstvu modelov, ki predvideva odpravo možnosti modelne zaščite za
vidne rezervne dele – sestavne dele kompleksnega izdelka, ki se uporabljajo za
popravilo in vzpostavitev videza izdelka v prvotno stanje. Gre za vidne
rezervne dele, med katere sodijo tako avtomobilski deli (pokrovi motorja,
odbijači, vrata, brisalci, luči, vetrobranska stekla, blatniki) kot tudi
rezervni deli za gospodinjske aparate, sanitarne naprave, ure in drugi podobni
proizvodi. 
-       
nadaljevanje dela na podlagi priporočila Komisije glede skupnega
upravljanja z avtorskimi pravicami. Svet EU pričakuje v letu 2006 tudi Poročilo
Komisije o pravnem okviru Evropske skupnosti na področju avtorskih in sorodnih
pravic. 
-       
sprejetje Sklepa o pristopu k Ženevskemu aktu Haaškega sporazuma o
mednarodni registraciji modelov iz leta 1999. 
Prednostne naloge Slovenije 
Slovenija se zaveda problematike vprašanja intelektualne
lastnine, zato tudi aktivno sodeluje pri pripravi in odločanju predlogov v
okviru EU. Tako je Slovenija že od začetka sodelovanja v procesu odločanja v EU
podpirala sprejetje Predloga uredbe Sveta o patentu Skupnosti, za kar si
bo prizadevala tudi v prihodnje, če bodo podoben interes pokazale tudi države
članice, ki so imele določene pomisleke. 
Med prednostne naloge Slovenije spadata tudi: 
-       
Predlog direktive o spremembi Direktive 98/71/ES o pravnem varstvu
modelov, do katere pa Slovenija še nima oblikovanega dokončnega stališča,
so pa z vsebino in spremembami, ki jih prinaša, že seznanjeni predstavniki
zainteresiranih skupin, združenj in tudi državni organi, na katerih delovanje
se nanaša predlog direktive. Večina zainteresiranih podpira sprejem sprememb
direktive, vendar pa po drugi strani sprejemu direktive nasprotujeta slovenska
proizvajalca avtomobilov. 
-       
Sprejeti Sklep o pristopu k Ženevskemu aktu Haaškega sporazuma o
mednarodni registraciji modelov iz leta 1999. 
8. RAZVOJ DELUJOČEGA
NOTRANJEGA TRGA 
8.1. Storitve 
Prednostne naloge EU 
Največ pomanjkljivosti v delovanju notranjega trga EU je
mogoče opaziti prav na področju prostega pretoka storitev, zato si EU prizadeva
za ukrepe, ki bodo uporabnikom in ponudnikom storitev zagotovili večjo izbiro
in kvaliteto storitev po nižji ceni ter tako omogočili hitrejše in lažje
izpolnjevanje ciljev Lizbonske strategije. Ker predstavljajo storitve (skupaj z
javno upravo) že več kot 70 odstotkov BDP EU in zaposlujejo več kot 67
odstotkov vseh delavcev v EU, je potrebno nujno vzpostaviti učinkovito
delovanje notranjega trga na področju storitev. 
Zaradi želje po čim prejšnjem doseganju omenjenega cilja tako
ostaja prednostna nalogo EU sprejetje Predloga direktive o storitvah na
notranjem trgu, pri čemer bo potrebno za uspeh v pogajanjih tudi tesnejše
sodelovanje z Evropskim parlamentom, vendar ne na račun krčenja obsega
direktive. Predlog direktive zagotavlja pravni okvir pri oblikovanju notranjega
trga storitev z odstranitvijo vrste ovir pri izvajanju pravice do ustanavljanja
in pravice do opravljanja storitev. Direktiva spodbuja čezmejno aktivnost, pri
čemer zagotavlja večjo pravno varnost tako izvajalcem kot uporabnikom storitev.
Spodbujanje čezmejne konkurenčnosti širi izbiro prejemnikom storitev, povečuje
kvaliteto storitev, ter znižuje ceno le-teh tako za potrošnike kot podjetja. 
V letu 2006 se pričakuje tudi predstavitev in začetek
postopka sprejema Predloga Komisije o razširitvi področja Direktive 98/34/ES,
ki ureja proces notifikacije standardov in tehničnih predpisov, dopolnila pa
naj bi se z notifikacijo nacionalnih predpisov na področju storitev. 
Prednostne naloge Slovenije 
V Sloveniji delež in razvoj storitev, njihova učinkovitost,
kakovost in pestrost zaostajajo za državami članicami EU. Slovenija mora
oblikovati bolj dinamično in fleksibilno politiko ter mehanizme za spodbujanje
razvoja novih storitev, predvsem tistih z visoko dodano vrednostjo. Ob politiki
deregulacije in liberalizacije, ki bosta spodbudili večjo konkurenco med
ponudniki storitev, je treba napore usmeriti tudi v vzpostavitev sodobne
telekomunikacijske infrastrukture in zadostnega števila visoko usposobljenih
kadrov. 
Slovenija podpira čim prejšnje sprejetje Predloga
direktive o storitvah na notranjem trgu, tako kot večina drugih držav pa se
zavzema za izključitev nekaterih storitev (zdravstvenih, socialnih, iger na
srečo) iz obsega direktive. Glede načela izvorne države Slovenija meni, da le
to mora ostati osnovni element direktive, upoštevajoč potrebo po nadaljnji
razjasnitvi in nadaljnjem delu za določitev obsega tega načela in izjem.
Slovenija tudi podpira določila za nadzor nad napotenimi delavci in učinkovito
administrativno sodelovanje in določila, ki zagotavljajo, da bo Direktiva
»neutralna« v odnosu do zakonodaje o zaščiti delavcev. 
8.2. Finančne storitve 
Prednostne naloge EU 
Po tem, ko se je v prejšnjem letu iztekel Akcijski načrt za
finančne storitve, bo v letu 2006 posebna pozornost namenjena zlasti
implementaciji sprejetih ukrepov iz Akcijskega načrta in seveda tudi ukrepom,
ki jih predvideva nadaljnja strategija na področju finančnih storitev,
predstavljena v »Zeleni knjigi« in »Beli knjigi« Komisije. Zelena knjiga o
politiki na področju finančnih storitev (2005-2010) predstavlja nadaljnji korak
v procesu integracije evropskega finančnega trga. Delovanje Komisije na tem
področju bo tako v prihodnjem obdobju usmerjeno na konsolidacijo obstoječe
zakonodaje, sprejete v okviru Akcijskega načrta za finančne storitve brez
velikih načrtov po novih zakonskih predlogih, na učinkovito implementacijo
evropskih predpisov v nacionalne pravne rede in striktno delovanje nadzornih
organov ter tudi ex-post ocenjevanje sprejetih ukrepov. Poleg tega se bo v
prihodnosti prizadevalo za to, da se približajo nadzorne prakse nadzornikov in
standardi, ki jih uporabljajo nadzorniki, kar bo prispevalo tudi k izboljšanju
čezmejnih aktivnosti, vedno večji pomen pa bodo pridobivali finančni odnosi z
ZDA, Japonsko in Kitajsko. Bela knjiga s področja finančnih storitev vsebuje
predloge ukrepov za naslednje srednjeročno obdobje. 
Glede na operativni program Sveta EU se bo delovanje
osredotočalo na nov pravni okvir plačilnih sistemov na notranjem trgu, vključno
z implementacijo posebnega priporočila VI FATF, in na področje izračunov in
poravnave (načrtovan je Predlog Direktive o izračunu in poravnavi za
področje vrednostnih papirjev) kakor tudi na čezmejne združitve v bančnem
sektorju (Dopolnitev bančne Direktive 2000/12/EC). Posebej bo pozornost
namenjena nadaljnjemu izboljševanju nadzora čezmejnih institucij, izboljšanju stabilnosti
in kriznega upravljanja in še posebej pregledu Direktive 94/19/EC o jamstveni
shemi za vloge. Opravljene bodo tudi ocene glede napredka pri poenotenju praks
nadzora. 
Nadaljnji napori bodo namenjeni boju proti financiranju
terorizma in preprečevanju pranja denarja. Ključna vprašanja pri tem bodo
povezana z uredbo o implementaciji Posebnega priporočila VII FATF o
elektronskih prenosih. 
Evropska komisija naj bi predložila dve Beli knjigi, eno za
področje hipotekarnih kreditov, drugo pa za področje investicijskih skladov. Na
področju zavarovalništva bo delo Komisije usmerjeno tudi k pripravi predloga
direktive, ki bo na novo uredila pravila o kapitalski ustreznosti zavarovalnic
(Solventnost II.), kakor po vsej verjetnosti tudi k pripravi predloga direktive
o garancijskih shemah v zavarovalništvu, ki bosta v obravnavo v Svetu EU
predloženi v 2007. 
Prednostne naloge Slovenije 
Slovenija bo dala pri svojem delu prednost tistim predlogom,
ki bodo ob upoštevanju obstoječega stanja vodili do povečevanja konkurenčnosti
in učinkovitosti slovenskega finančnega sektorja in njegove povezljivosti s
finančnimi trgi EU in zunaj njega. Slovenija se zavzema za pristop k spremembam
zakonodaje, ki bo že v naprej v največji možni meri predvidel možne posledice
na finančne institucije, njihove komitente in makroekonomsko okolje. Slovenija
je že podprla ukrepe, predvidene v »Zeleni knjigi o politiki finančnih storitev
za obdobje 2005-2010«, katere poglavitni namen je nadaljnja integracija
finančnih trgov s poudarkom na izvajanju že sprejete zakonodaje in ukrepov. V
prihodnosti bi moral biti dan večji poudarek izboljšanju sodelovanja med
nadzorniki finančnih trgov. Takšen pristop bi v tem trenutku lahko prispeval k
bolj integriranim, učinkovitim in likvidnim finančnim trgom. Poenotenje pravil
znotraj EU ob hkratnem boljšem sodelovanju nadzornikov pa bi prispevalo k
večjemu razvoju čezmejnih aktivnosti. Glede nadaljnjega oblikovanja predpisov
na ravni EU Slovenija podpira pristop Komisije glede presoje vpliva posameznega
predpisa na delovanje finančnih trgov in usklajevanje z vsemi zainteresiranimi
stranmi, da bi bila njegova implementacija izvrševanje v prihodnosti lažja. 
Pri zakonodajnih predlogih, ki šele bodo posredovani v
obravnavo Svetu, se bo Slovenija aktivno vključila v postopek sprejema v čim
zgodnejši fazi. 
8.3. Obdavčitev 
Prednostne naloge EU 
V skladu s splošnim ciljem, da naj bo zakonodajni okvir
stroškovno bolj učinkovit in pregleden, se bo moralo o ureditvi davčnega
področja ponovno premisliti in jo nadalje razviti. Potrebni so ukrepi za
odpravo ovir za čezmejno dejavnost in motenj v konkurenci med državami
članicami. Pri posrednih davkih bosta predsedstvi nadaljevali s pobudami za
poenostavitev in posodobitev sistema davka na dodano vrednost in trošarin (alkoholne
pijače). Tu je vrsta dosjejev, katerih obravnava se je začela oziroma je
potekala pod prejšnjimi predsedstvi. Ena prvih odprtih zadev, ki bo obravnavana
takoj v januarju, je vprašanje znižanih stopenj davka na dodano vrednost. V
letu 2006 je napovedana objava Sporočila Komisije o strategiji izboljšave boja
proti davčnim zlorabam. Pri neposrednih davkih se pričakuje nadaljevanje dela
pri skupni konsolidirani davčni osnovi tako na tehnični kot na politični ravni.
Predsedstvi bosta podprli tudi Sklep o programu FISCALIS 2013, ki je potreben
za koherenten razvoj davčnih sistemov na notranjem trgu. 
Na področju davka na dodano vrednost (DDV) je cilj predlogov
EU posodobitev obstoječega skupnega sistema DDV in hkrati prilagoditev
najnovejšemu ekonomskemu, tehničnemu ter političnemu razvoju. Prav tako naj bi
spremembe prispevale k enostavnejšem poslovanju davčnih zavezancev in davčnih
uprav. Z drugimi predlogi se želi doseči poenotenje izvajanja in poenostavitev
veljavne zakonodaje Skupnosti. Na področju trošarin so usmeritve poenotenje
izvajanja in posodobitev zakonodaje Skupnosti. 
Prednostne naloge Slovenije 
Na splošno bo Slovenija podpirala tiste rešitve v
institucijah EU, ki bodo najbolj skladne z njenimi cilji na tem področju za
naslednje obdobje. 
Na področju DDV se Slovenija ne zavzema za hitre in obsežne
spremembe sistema, ampak za postopno prilagajanje in posodabljanje obstoječega
sistema s ciljem, da se administrativni postopki čimbolj poenostavijo in
poenoti njihovo izvajanje med državami članicami, vendar hkrati ohranijo
oziroma okrepijo vsi potrebni nadzorni mehanizmi, s katerimi je mogoče
učinkovito preprečevati zlorabe sistema in hitro odkrivati kršitve predvsem v
trgovini med državami članicami EU. Pri odobravanju izjem in sistema njihovega
uveljavljanja si Slovenija prizadeva za racionalni pristop. Zaradi enostavnosti
sistema in enotnosti njegovega izvajanja je primerno, da je izjem čim manj,
vendar pa je treba upoštevati specifične potrebe posameznih držav članic.
Slovenija zagovarja le tiste posebne rešitve, ki ne ogrožajo delovanja
notranjega trga, ne izkrivljajo konkurence med državami članicami in omogočajo
učinkovit nadzor odobrenih izjem brez pretiranih administrativnih stroškov. 
Na področju trošarin si Slovenija prizadeva za posodobitev obstoječega
sistema in za njegovo prilagoditev potrebam sodobnega elektronskega
komuniciranja. V tem kontekstu Slovenija pozdravlja izvajanje ukrepov za uvedbo
elektronskega spremljanja gibanja trošarinskih izdelkov. Tudi na področju
trošarin bi nove rešitve na dolgi rok morale zagotavljati učinkovit nadzor
gibanja trošarinskih izdelkov, kjer je velika možnost oškodovanja proračunov
držav članic ob hkratnem čim manjšem administrativnem bremenu za zavezance. 
8.4. Pravo družb 
Prednostne naloge EU 
Pravna ureditev na področju prava družb v EU še ni dosegla
tiste ravni, ki bi lahko kar največ prispevala k dobremu delovanju enotnega
notranjega trga. Predsedstvi bosta podprli pobude Komisije glede krepitve
verodostojnosti in primerljivosti letnih in konsolidiranih izkazov. Zato sta
odločeni, da bi v letu 2006 zaključili delo na dveh predlogih direktiv in
sicer: 
-       
Predlog direktive Evropskega parlamenta in Sveta o obvezni reviziji
letnih računovodskih izkazov in konsolidiranih računovodskih izkazov in
spremembi Direktiv Sveta 78/660/EGS in 83/349/EGS, katere cilj je doseči
visoko stopnjo uskladitve zahtev na področju obveznih revizij in 
-       
Predlog direktive Evropskega parlamenta in Sveta o spremembi Direktiv
Sveta 78/660/EGS in 83/349/EGS v zvezi z letnimi računovodskimi izkazi
posameznih vrst družb in konsolidiranih letnih poročil, katere cilj je
dodatno okrepiti zaupanje v finančne izkaze in letna poročila, ki jih
objavljajo evropske družbe. Zato potrebujejo delničarji in drugi zainteresirani
zanesljive, popolne in zlahka dostopne informacije. 
Poleg omenjenega se bodo nadaljevale aktivnosti na Predlogu
štirinajste direktive s področja prava družb o čezmejnem prenosu sedeža
kapitalskih družb na Svetu, s katero bi uredili pogoje za izvajanje pravice
do ustanavljanja in prenosa sedeža med državami članicami, ter priprava Predloga
direktive o pravicah delničarjev. 
Prednostne naloge Slovenije 
Na področju prava družb je slovenski pravni red dober in
napreden, na številnih področjih je ureditev celo strožja, kot to predvideva
pravni red EU, tako da za Slovenijo novi akti, sprejeti na EU ravni, predvidoma
ne bodo predstavljali problemov oziroma večjih težav pri implementaciji. 
Slovenija se bo tudi v letu 2006 aktivno vključevala v
postopke sprejemanja zakonodajnih in drugih aktov na področju prava družb ter
pripravljala stališča. Izmed omenjenih prednostih nalog EU bo posebno pozornost
posvetila Direktivi o čezmejnem prenosu sedeža kapitalskih družb. 
8.5. Tehnična
harmonizacija 
Prednostne naloge EU 
Za uspešno delovanje notranjega trga EU je potrebno
zagotoviti sistemsko urejen pristop k harmonizaciji tehničnih predpisov in
drugih pravnih aktov, ki lahko vplivajo na prost pretok blaga med državami
članicami. Zato si je EU za prednostno nalogo na področju tehnične harmonizacije
zadala sprejetje Predloga direktive Evropskega parlamenta in Sveta EU o
strojih, ki dopolnjuje direktivo št. 95/16/ES, katere cilj je zagotoviti
prost pretok strojev in izdelkov, ki se uporabljajo v povezavi s stroji, ob
zagotavljanju visoke ravni zaščite zdravja, varnosti in varstva potrošnika. 
Prednostna naloga EU v letu 2006 bo tudi iskanje političnega
soglasja in morda tudi sprejetje Predloga sklepa Evropskega parlamenta in
Sveta o financiranju evropske standardizacije, ki določa pravila o prispevku
Skupnosti k financiranju evropske standardizacije za podporo izvajanja njenih
politik in zakonodaje Skupnosti. 
Nadalje se prednostne naloge EU na področju harmonizacije
tehnične zakonodaje nanašajo na sprejetje Predloga direktive Evropskega
parlamenta in Sveta o homologaciji motornih in priklopnih vozil ter sistemov,
sestavnih delov in samostojnih tehničnih enot, namenjenih za ta vozila. Predlagana
nova krovna direktiva za homologacijo motornih vozil je rezultat potrebe po
uveljavitvi homologacijskih predpisov na vse kategorije motornih in priklopnih
vozil (do sedaj so se uporabljali le za osebna vozila) in vključitvi določenih
novih spoznanj glede lažjega izvajanja prostega pretoka blaga znotraj EU. 
Prednostne naloge Slovenije 
Slovenija se bo v letu 2006 aktivno vključevala v opredeljene
aktivnosti EU na področju tehnične harmonizacije ter pripravljala ustrezne
rešitve in podlage za implementacijo obravnavanih aktov v nacionalno zakonodajo
v nadaljnjem transpozicijskem obdobju. Izmed omenjenih aktov bo Slovenija
posebno pozornost namenjena aktivnostim za sprejetje Predloga direktive o
homologaciji motornih in priklopnih vozil ter sistemov, sestavnih delov in
samostojnih tehničnih enot, namenjenih za ta vozila in Predlogu direktive
Evropskega parlamenta in Sveta EU o strojih, ki dopolnjuje direktivo št.
95/16/ES. Slovenija podpira oba predloga direktive, prav tako pa podpira
tudi predlog uredbe o financiranju evropske standardizacije. 
8.6. Gnojila 
Prednostne naloge EU 
Prednostna naloga EU na področju umetnih gnojil bo doseči
napredek pri sprejemu Predloga uredbe glede vsebnosti kadmija v umetnih
gnojilih, ki naj bi jo Komisija pripravila v letu 2006 in naj bi določala
maksimalne vrednosti kadmija v fosfatnih gnojilih. To bo tudi prvič, ko bo
dovoljena vsebnost težkih kovin v anorganskih gnojilih regulirana na ravni EU. 
Prednostne naloge Slovenije 
Slovenija se nahaja na zelo vodnatem področju, zato je
potencialno tudi zelo ogrožena različnim virom onesnaženja, med katere zagotovo
sodi tudi uporaba umetnih gnojil. Ker podrobnejša vsebina uredbe še ni bila
podrobneje predstavljena v tem trenutku še ne moremo natanko predvideti
aktivnosti Slovenije na omenjenem področju in posledic, ki jih uredba prinaša
za Slovenijo, zagotovo pa bo Slovenija aktivno sodelovala v procesu sprejemana
uredbe in ščitila svoje interese. 
8.7. Živila 
Prednostne naloge EU 
Svet EU si bo prizadeval doseči dogovor z Evropskim
parlamentom glede predloga uredbe o dodajanju vitaminov in mineralov, ki
določa standardizirane pogojev za dodajanje vitaminov in mineralov ter
nekaterih drugih snovi živilom, njihove maksimalne količine in določa živila,
ki se jim te snovi ne smejo dodajati. Prav tako bosta Svet EU in Evropski
parlament skušala doseči soglasje o predlogu uredbe o prehranskih in zdravstvenih
trditvah. Predlog uredbe predvideva standardizirane pogoje za prehransko
označevanje živil, ki temeljijo na prehranskih profilih in priporočilih za
zdravo prehrano prebivalstva. Glavni cilj akta pa je poenotenje prehranskih
označb v EU ter preprečevanje zavajanja potrošnikov v zvezi z zdravstvenimi
trditvami, vezanimi na živila, ki nimajo znanstvenih podlag. 
V letu 2006 naj bi se predvidoma pričela obravnava predloga
uredbe glede dodajanja aditivov, arom in encimov hrani. Namen uredbe je
vzpostaviti enoten evropski regulatorni okvir na področju snovi, ki se dodajajo
živilom v proizvodnji na osnovi izpolnjevanja kriterijev ocen tveganja, ki bi
omogočal prost pretok živil z dodanimi snovmi v Evropski uniji. 
Prednostne naloge Slovenije 
Slovenija si bo še naprej prizadevala za sprejem predloga
uredbe o prehranskih in zdravstvenih trditvah, saj smatramo, da bo predlog
uredbe prispeval k boljši informiranosti o prehranski vrednosti izdelkov in s
tem pripomogel k ustreznemu izboru živil v smeri prehranskih priporočil. V
pogajanjih z Evropskim parlamentom se bo Slovenija še naprej zavzemala za
ohranitev določb predloga uredbe, ki vzpostavljajo koncept »prehranskega
profila« oziroma pogojev za ustrezno energijsko in hranilno sestavo živila po
smernicah zdrave prehrane kot osnove, da se lahko uvede posamezna prehranska
označba in prepoved oziroma omejitve označevanja določenih vrst živil. 
Slovenija še naprej podpira tudi sprejem predloga Uredbe o
dodajanju vitaminov, mineralov in nekaterih drugih snovi živilom in še
naprej poudarja potrebo po natančnem opredeljevanju pogojev za dodajanje
vitaminov in mineralov do normalne vsebnosti v primerih, ko se zaradi
tehnoloških postopkov predelave ali zaradi odvzemanja snovi pri izdelavi živil
z zmanjšano vsebnostjo maščob delež teh snovi v živilih zmanjša. Potrebno je
opredeliti živila, katerim se posamezni vitamini in minerali lahko dodajajo,
natančneje določiti druge substance ter primere, odstopanja od določil uredbe,
če je bogatitev živil zaradi pomanjkanja določenega minerala nujna zaradi javno
zdravstvene potrebe v posamezni deželi. 
8.8. Varstvo potrošnikov
Prednostne naloge EU 
Na področju varstva potrošnikov se bo Svet EU posvetil
sprejemu dogovora glede predloga Odločbe, ki ustanavlja program skupnosti na
področju zdravja in varstva potrošnikov (2007-2013). Glavna cilja programa
na področju varstva potrošnikov sta zagotavljanje dovolj visoke zaščite
potrošnikov v EU, predvsem glede zagotavljanja njihove varnosti in zaščite
njihovih ekonomskih interesov ter povečanje usposobljenost potrošnikov, da sami
poskrbijo za svoje interese. 
Nadaljevala se bo tudi obravnava spremenjenega predloga
direktive o potrošniških kreditih z namenom iskanja kompromisnih rešitev,
ki bi na eni strani zagotovile visoko stopnjo zaščite potrošnikov in na drugi
strani hkrati omogočile državam članicam določeno mero fleksibilnosti. Predlog
direktive ureja problem precejšnjih razlik v predpisih držav članic EU, ki se
nanašajo na potrošniške kredite. Harmonizacija nacionalnih predpisov bi
omogočila boljše delovanje notranjega trga, povečan obseg čezmejnega trgovanja
in omogočila potrošnikom večjo izbiro pri najemanju potrošniških kreditov.
Spremenjeni predlog direktive spreminja obseg veljavnosti in izključuje
hipotekarne kredite iz obsega predloga direktive. Prav tako vzpostavlja okvir
za strukturirano informacijo za potrošnika in povečuje katalog informacij, ki
jih mora kreditodajalec zagotoviti potrošniku. 
Prednostne naloge Slovenije 
Slovenija se bo prednostno posvetila sprejemu Odločbe, ki
ustanavlja program Skupnosti na področju zdravja in varstva potrošnikov.
Program bo predstavljal osnovo financiranja politike varstva potrošnikov na
ravni skupnosti in predstavlja vir financiranja aktivnosti, ki bodo prispevali
k večji zaščiti potrošnikov tudi v Sloveniji. Pozdravljamo strateško usmeritev,
ki sledi cilju združevanja vseh za potrošnike relevantnih področij. Takšna
usmeritev lahko prispeva h konsolidaciji politike varstva potrošnikov v
najširšem smislu besede, ki je zdaj v večini držav članic močno razvejana in
institucionalno razdeljena. Še posebej podpiramo aktivnosti za izboljšanje
dostopnosti do učinkovitih pritožnih sredstev za potrošnike vključno
alternativnih oblik reševanja potrošniških sporov, ki naj vključujejo skupne
standarde ter ukrepe in aktivnosti za boljšo integracijo varstva potrošnikov v
druge politike s pomočjo razvijanja skupnih indikatorjev merjenja
učinkovitosti. 
Za Slovenijo bo pomemben tudi sprejem dogovora glede direktive
o potrošniških kreditih. Direktiva bo prispevala k varovanju potrošnikov v
Sloveniji in slovenskih potrošnikov pri najemanju potrošniških kreditov v
drugih državah članicah, saj uvaja večji obseg informacij, ki jih bo potrošnik
imel na voljo pri sklepanju pogodb o najemu potrošniških kreditov, prav tako pa
nalaga kreditodajalcem in kreditnim posrednikom obveznost, da potrošniku
ustrezno svetujejo. S tem bo po eni strani potrošniku omogočena racionalnejša
odločitev, po drugi strani bo direktiva prispevala tudi k večjemu zaupanju
potrošnikov, kar bi lahko pozitivno vplivalo na obseg trgovanja. 
8.9. Carinska unija 
Prednostne naloge EU 
Predsedstvo Sveta EU si bo na področju carinske unije
prednostno posvetilo prizadevanju doseganja političnega dogovora med državami
članicami glede predloga uredbe EP in Sveta o carinskem zakoniku Skupnosti
(modernizirani carinski zakonik). Glavni razlogi za celovito spremembo
oziroma prenovo tega osnovnega predpisa na področju carinske unije so:
postavljanje pravnih podlag za uvajanje elektronskega poslovanja znotraj carine
ter med carino in podjetji, zmanjševanje stroškov in drugih bremen za
gospodarstvo z omogočanjem lažjega dostopa do predpisov ob večji zagotovitvi
njihovega enotnega izvajanja, ustvarjanje enakih pogojev za delovanje
gospodarskih subjektov na celotnem območju EU, povečanje pravne varnosti vseh
uporabnikov zakonodaje in spremembe v vlogah in nalogah carinskih organov.
Revidirani zakonik naj bi se začel uporabljati 1. januarja 2009, do takrat pa
morajo biti sprejete in in uveljavljene tudi vse bistvene izvedbene rešitve
(akti), ki slonijo na predvideni uporabi informacijske tehnologije. 
S tem v zvezi in glede na sklepe o e-Evropi in e-upravi ter
glede na Sporočilo Komisije o enostavnem in brezpapirnem okolju za carino in
trgovino je bil pripravljen tudi predlog sklepa Evropskega parlamenta in
Sveta o brezpapirnem okolju za carino in trgovino. Predsedstvo Sveta
namerava posvetiti procesu sprejema omenjenega predloga ustrezno pozornost.
Sprejetje omenjenega predloga namreč prinaša pravno podlago za uvedbo in
izvajanje načrtovanih avtomatiziranih postopkov v državah članicah, ki bodo
omogočili enotno uporabo carinske zakonodaje na celotnem carinskem območju
Skupnosti. Bistveni del predloga je določitev ključnih časovnih mejnikov za
vzpostavitev posameznih avtomatiziranih storitev in njih potrditev kot pravno
zavezujoče roke. Tak pristop je pogoj za omogočanje v zakonodaji predvidene
poenotene elektronske izmenjave informacij med carinskim organi držav članic in
za zagotavljanje dostopnosti ter komuniciranja z gospodarstvom ob uporabi
skupno dogovorjene informacijske tehnologije. Predlog sklepa prinaša konkretne
naloge za države članice in Komisijo glede uvedbe nacionalnih in skupnostnih
komponent interoperabilnega elektronskega carinskega sistema, kakor tudi glede
zagotovitve potrebnih virov (človeški, tehnični in proračunski) za
vzpostavitev, delovanje in vzdrževanje ter nadgradnjo elektronskih carinskih
sistemov. Opredeljeni so stroški oblikovanja in uvajanja sistemov, ki jih nosi
Komisija in tisti, ki bodo v breme držav članic, ter obveznost medsebojnega
obveščanja in spremljanja. 
Predlog sklepa Evropskega parlamenta in Sveta o obnovi
akcijskega programa za carine na področju Skupnosti (Carine 2013), katerega
cilj je nadaljnja izboljšava sodelovanja med carinskimi organi držav članic,
pomeni nadaljevanje programa Carine 2007. Gre za akcijski program, ki bo
nadaljeval z razvojem in modernizacijo transevropskega računalniškega sistema,
ki predstavlja temelj izvajanja carinske politike Skupnosti. Program bo poskušal
najti odgovore na izzive, ki jih prinašajo nove naloge kot npr. vzpostavitev
skupnostnega okvirja za upravljanje tveganja ter uvajanje samo elektronskega
načina poslovanja carine. 
Prednostne naloge Slovenije 
Republika Slovenija je skozi dosedanje spremljanje dela
inštitucij EU na področju modernizacije carinskega sistema ugotovila, da je revizija
carinskega zakonika Skupnosti utemeljena in zato načelno soglaša z
osnovnimi cilji in usmeritvami predlaganih sprememb. Pri pogajanjih o novem
carinskem zakoniku Skupnosti bo Slovenija pozornost posvečala predvsem
reševanju naslednjih vprašanj: racionalizaciji in poenostavitvi carinskih
postopkov; harmonizaciji podatkov in informacij v novih okoljih elektronskega
poslovanja carine in uporabnikov ob hkratni zagotovitvi uporabe delujočega
poenotenega IT orodja; poenotenju razumevanja istovrstnosti kršitev temeljnih
carinskih predpisov; ureditvi posledic delitve pristojnosti med notranjim in
zunanjim carinskim uradom in novi določitvi kraja nastanka carinskega dolga;
zagotovitvi potrebnih izvedbenih instrumentov za pravilno izvajanje in uporabo
zakonodaje tako s strani pristojnih organov kot podjetij. 
Slovenija načelno lahko podpre tudi predlog sklepa
Evropskega parlamenta in Sveta o brezpapirnem okolju za carino in trgovin.
Republika Slovenija je v okviru izvajanja programa Carine 2007 ter znotraj
komitoloških procesov odločanja namreč intenzivno spremljala in sodelovala pri
projektih Komisije za graditev in vzpostavljanje novih elektronskih carinskih
sistemov. Dorečene rešitve in izkušnje je sproti vgrajevala v obstoječe sisteme
in začela postavljati organizacijsko-tehnična izhodišča za izvajanje bodočih
nalog, kot jih predvideva omenjeni predlog sklepa. 
Slovenija v celoti podpira pričakovani predlog Komisije glede
sklepa Evropskega parlamenta in Sveta o obnovi akcijskega programa za carine
na področju Skupnosti (Carine 2013). Zaradi vsebinsko novih nalog in
prerazporeditve dela carinskih organov, ob vzpostavitvi skupnostnega okvirja za
upravljanje tveganja in uvajanju samo elektronskega načina poslovanja, je
namreč nujno ohraniti akcijski program Skupnosti za carine. Program je
odločilnega pomena za skladni razvoj in delovanje carinske unije, saj omogoča
krepitev enotnega dela carinskih organov v okviru mednarodnih trgovinskih tokov
tako na zunanjih mejah Skupnosti kot tudi sicer na celotnem carinskem območju
Skupnosti. 
9. INFORMACIJSKA DRUŽBA,
ENERGIJA, PROMET IN POLITIKA DO KEMIKALIJ 
9.1. Informacijska
družba in elektronske komunikacije 
Prednostne naloge EU 
Intenzivni napori tako avstrijskega kot finskega
predsedovanja EU v letu 2006 bodo usmerjeni v zagotavljanje, da bodo
informacijsko komunikacijskih tehnologije v okviru Lizbonske strategije
odigrale ključno vlogo. V tem okviru bo poudarek dan na učinkovito izvedbo
strategije »i2010 – Informacijska družba za rast in zaposlovanje«, ki
predstavlja odziv EU na dokazan vpliv informacijsko komunikacijskih tehnologij
na produktivnost, rast in zaposlovanje. Posebna pozornost bo namenjena
povečanju varnosti in interoperabilnosti elektronskih komunikacij in storitev.
Za doseganje tega bosta predsedujoči pozornost namenili predlogu
Komunikacija Komisije o strategiji za varno informacijsko družbo7,
in prevzeli aktivno vlogo pri sodelovanju z državami članicami in vzpostavljanju
mednarodnega sodelovanja na ravni EU glede nezaželenih komercialnih sporočil
(t.i. spam). Prizadevanja bodo usmerjena tudi na promocijo transparentnih,
integriranih storitev in komunikacij8 s posebno pozornostjo na Komunikaciji
Komisije glede trajnosti in infrastrukture9. 
V letu 2006 bo na ravni EU aktualna razprava glede pregleda
zakonodajnega okvira elektronskih komunikacij, pri čemer se pričakuje
predložitev zakonodajnih predlogov s strani Komisije še pred koncem leta 2006. 
Aktivnosti EU bodo usmerjene tudi na sledeče: na Komunikacijo
Komisije o e-Upravi10, Komisija bo do konca leta 2006 predložila
predlog o reviziji Direktive o poštnih storitvah, nadaljevalo se bo delo
na Komunikaciji Komisije o evropski politiki radijskega spektra,
pozornost bo namenjena koordinaciji in nadaljnjih aktivnosti glede Svetovnega
Vrha o informacijski družbi, s posebnim poudarkom na upravljanju z
internetom. 
Prednostne naloge Slovenije 
Slovenija je razvoj informacijske družbe v tekočem
programskem obdobju 2004 – 2006 uveljavljala kot horizontalno prednostno nalogo
s poudarkom na izgradnji širokopasovnih povezav, izgradnji javno dostopnih točk
ter razvoju storitev s področja e-Uprave. Sprejem Integriranih smernic in
sprejem strateškega okvira i2010 – Evropska informacijska družba za rast in
zaposlovanje je potekal sočasno s pripravo slovenskega akcijskega programa
za Lizbonsko strategijo. 
V letu 2006 bo Slovenija velik poudarek namenila razvoju
interoperabilnega okvira za implementacijo dodatnih javnih e-storitev na
področju e-Uprave, e-Zdravja, e-Dostopnosti in e-Poslovanja. Pomemben projekt
Slovenije v letu 2006 je dvig ravni informacijske pismenosti prebivalstva z
vzpostavitvijo lokalnih mrež centrov vseživljenjskega učenja, kar bo bistveno
povečalo uporabo obstoječih e-storitev javnega sektorja, kot na primer e-Davki
in povečalo dostopnost do sodobnih tehnologij za izključene. V letu 2006 bo
Slovenija pospešila projekte digitalnih knjižnic in pričela z nacionalnim
projektom digitalizacije avdio-video arhivov. 
Vlada Republike Slovenije je v letu 2005 sprejela tudi
Nacionalni raziskovalni razvojni program, ki spodbuja razvoj na področju IKT
tehnoloških platform. V letu 2006 bo Slovenija podpirala raziskovalno razvojne
dejavnosti na področju IKT v okviru tehnoloških centrov, centrov odličnosti
in IKT tehnološke mreže. Le-to bo spodbudilo prenos znanja iz
izobraževalnih in raziskovalnih institucij v gospodarstvo, kar bo posledično
pripomoglo k razvoju novih IKT produktov, e-storitev ter njihovo večjo uporabo.
Hiter tehnološki razvoj elektronskih komunikacij in dejanske
razmere na trgu narekujejo odziv. V luči tega bo Slovenija v letu 2006
pripravila različne usmeritve, strategije za razvoj posameznih storitev in
omrežij, kot na primer posodobitev strategije razvoja širokopasovnih
elektronskih omrežij in priprava strategije storitev FWS, priprava na izvajanje
projektov kot je e-klic11, idr. Posodobljen bo tudi zakonodajni
okvir, konkretno bodo sledile spremembe in dopolnitve Zakona o elektronskih
komunikacijah, s ciljem povečati stopnjo konkurence. Slovenija bo aktivna v
okviru procesa javnega posvetovanja o prihodnosti poštnega sektorja v EU. 
Na nivoju EU se predvideva ukinitev analognega oddajanja
najkasneje do leta 2012, zato Slovenija pripravlja strategijo prehoda iz
analogne v digitalno radiodifuzijo, ki bo podlaga za vsa nadaljnja
ukrepanja regulativnega organa in delovanja operaterjev. 
9.2. Energija 
Prednostne naloge EU 
EU si je kot prioriteto na področju energije za leto 2006
zadala nadaljevanje dela na več področjih, med katerimi posebno pozornost
namenja učinkovitemu delovanju notranjega trga z energijo, zagotavljanju
zanesljive oskrbe z energijo, trajnostni energijski proizvodnji in porabi,
mednarodnem sodelovanju in jedrskim vprašanjem. Bistveno v letu 2006 bo tako
sprejetje Zelene knjige o zanesljivi, konkurenčni in trajnostni energetski
politiki za Evropo, ki bo celostno obravnavala vprašanja energije v EU. 
Na osnovi analize delovanja notranjih trgov držav članic
bodo, tudi z vidika konkurenčnosti, v ospredju ukrepi za liberalizacijo trga
električne energije in zemeljskega plina. S tega vidika je v letu 2006 bistvena
predvidena objava rezultatov raziskave o delovanju notranjega energetskega
trga. Prav tako je v letu 2006 predvideno tudi oblikovanje smernic o
upravljanju in dodeljevanju razpoložljivih prenosnih zmogljivosti povezav med
nacionalnimi omrežji v okviru Uredbe o pogojih za dostop do omrežja za čezmejne
izmenjave električne energije (1228/2003/ES). Nadalje pa je z vidika delovanja
notranjega trga pomembno tudi dejstvo, da bo v letu 2006 predvidoma začela
veljati Pogodba o energetski skupnosti in se bo torej začel proces
vzpostavljanja skupnega energetskega trga EU in JV Evrope. 
V letu 2006 bodo morda zaključene aktivnosti glede
vseevropskih energetskih omrežjih v okviru predloga Uredbe Evropskega
parlamenta in Sveta o določitvi splošnih pravil za dodelitev finančne pomoči
Skupnosti na področju vseevropskih prometnih in energetskih omrežij ter o
spremembi Uredbe Sveta (ES) št. 2236/9. Prav tako se pričakuje v času
avstrijskega predsedovanja pričakuje sprejetje Odločbe EP in Sveta za
oblikovanje usmeritev za tran-evropsko energijsko mrežo in razveljavitev odločb
96/391/ES in 1229/2003/ES, kjer so v transevrospka omrežja vključeni tudi
projekti novih držav članic. Za energetske načrte oskrbe EU z energijo je
pomemben tudi dialog med EU in organizacijo držav proizvajalk nafte OPEC kot
tudi dialog med EU in Rusijo. 
V okviru trajnostne energijske proizvodnje in porabe bodo
aktivnosti vzporedno tekle na izboljšanju energetske učinkovitosti in promociji
obnovljivih virov energije. V tem letu se pričakuje dokončno izoblikovanje Direktive
o spodbujanju učinkovite rabe energije pri končnih uporabnikih in energetskih
storitvah, ki zajema učinkovito porabo električno energije, plina,
kurilnega olja in goriv za transport ter je del svežnja energetske zakonodaje,
ki jo je Komisija predlagala decembra 2003. Časovni rok za prenos določil
dokumenta v nacionalne zakonodaje bo dve leti po začetku njene veljavnosti, vendar
bodo morale države Komisiji posredovati prve akcijske načrte pred 30. junijem
2007. 
Strategija, ki bo obravnavala srednjeročne in dolgoročne
časovne plane za obnovljivo energijo po letu 2010 bo slonela na dveh dokumentih
Komisije (prvi obravnava financiranje obnovljivih virov, drugi akcijski
načrt o biomasi12) in bo tudi upoštevala napredek pri doseganju
ciljev glede učinkovite rabe energije in potek pogajanj o klimatskih
spremembah. 
V letu 2006 si bosta predsedstvi prizadevali tudi okrepiti
mednarodno dimenzijo, sem sodi sporazum med EU in JV Evropo, dialog med EU
in Rusijo, Severna dimenzija, dialog med EU in OPEC. Med pomembnejšimi
dogodki pa bo izvedba Evro-sredozemske ministrske konference (Euromed Energy). 
Osnovni cilji dolgoročne politike EU na področju jedrske
energije so zagotavljati stabilno obratovanje jedrskih objektov in ob tem
zagotavljati jedrsko varnost, nadzor nad jedrskimi materiali in varstvo pred
ionizirajočimi sevanji znotraj EU in v mednarodnem merilu. Med prednostne
naloge bodo tudi v letu 2006 sodila prizadevanja za uveljavitev Sklepov
Sveta EU o jedrski varnosti in varnem ravnanju z jedrskimi odpadki in
izrabljenim jedrskim gorivom, sprejetih 26. junija 2004, v skladu z
rezultati ekstenzivnih konzultacij in usklajevanj vseh držav članic v okviru
Delovne skupine Sveta za jedrsko varnost Ob navedenem se bo skušalo najti tudi
ustrezne rešitve glede novega pristopa k nadzoru nad jedrskimi materiali in
razjasniti vlogo Evropske skupnosti za atomsko energijo (EURATOM), držav članic
in Mednarodne agencije za atomsko energijo (IAEA) v tovrstnem nadzoru. V letu
2006 bo predvidoma zaključen tudi postopek sprejema direktive o nadzorovanju
in kontroli pošiljk radioaktivnih odpadkov in izrabljenega goriva. 
Prednostne naloge Slovenije 
Slovenija podpira celovit pristop k evropski energetski
politiki in s tem predvideno objavo Zelene knjige o energetski učinkovitosti v
letu 2006. Kot prednostna naloga energetske politike v Sloveniji je tako
izpostavljeno uspešno delovanje notranjega energetskega trga, kjer bo
zagotovljena tako visoka raven konkurenčnosti kot tudi zanesljiva in varna
oskrba z energijo. Hkrati pa enako pomembno vlogo znotraj oblikovanja
energetske politike igra okoljska dimenzija, kjer je ključno pospešeno uvajanje
učinkovitega ravnanja z energijo in obnovljivih virov v skladu z nacionalnim
energetskim programom. 
Nadalje je s področja mednarodnih odnosov bistvena vloga
Slovenije znotraj Energetske skupnosti, saj bo leta 2006 predvidoma začela
veljati Pogodba o energetski skupnosti, s čimer se bo začel proces
vzpostavljanja skupnega energetskega trga EU in JV Evrope, pri čemer je
Slovenija stična točka. 
Bolj natančno je za Slovenijo v letu 2006 prednostna naloga
določitev smernic o upravljanju in dodeljevanju razpoložljivih prenosnih
zmogljivosti povezav med nacionalnimi omrežji, še posebno z vidika trgovanja z
električno energijo z Avstrijo in Italijo. Nadalje je za Slovenijo glede
področja zemeljskega plina bistveno, da junija 2006 vstopi v veljavo Uredba o
pogojih za dostop do plinskega prenosnega omrežja (1775/2005/ES). Prav tako pa
je v letu 2006 potrebno implementirati Direktivo 2004/67/ES o ukrepih za
zagotavljanje zanesljivosti oskrbe z zemeljskim plinom. 
Zaradi jedrske elektrarne Krško in nadzora jedrskih
materialov in jedrskega blaga sodi področje jedrske varnosti in varstva pred
sevanji med stalne prednostne naloge Slovenije. Znotraj tega področja bo
Slovenija v letu 2006 namenila pozornost zlasti pripravi končnega poročila v
zvezi s Sklepi Sveta EU o jedrski varnosti in varnem ravnanju z jedrskimi
odpadki in izrabljenim jedrskim gorivom ter razpravi o ustreznih rešitvah glede
novega pristopa k nadzoru nad jedrskimi materiali. 
Slovenija si bo tudi v prihodnje prizadevala, da se področji
jedrske varnosti ter ravnanja in odlaganja radioaktivnih odpadkov in
izrabljenega goriva uredita na način, ki bo jasen in sprejemljiv za vse države
članice. Izbrani način mora upoštevati pravilo suverenosti držav za urejanje
teh področij in mora biti čimbolj usklajen z dejavnostmi IAEA na tem področju. 
Slovenija si bo kot pogodbenica Pariške konvencije
prizadevala, da bo do 31.12.2006 skupaj z drugimi državami članicami, ki so
pogodbenice omenjene konvencije, predložila depozitarju ratifikacijske oziroma
pristopne dokumente k Protokolu o spremembah konvencije. 
9.3. Promet 
Prednostne naloge EU 
Kopenski promet 
Na področju kopenskega prometa bo predsedstvo namenilo veliko
pozornost eni svojih glavnih prioritet in sicer varnosti v cestnem prometu.
Poudarek je na ukrepih, ki bi pripomogli k razpolovitvi števila mrtvih v
prometnih nesrečah na ozemlju EU do leta 2010 in so namenjeni predvsem obvezi
vseh držav članic, da še naprej sledijo najboljšim praksam, izboljšanju voznega
parka v državah članicah, izboljšanju prometne infrastrukture in povečanju
deleža vlaganj v cestno varnost. V okviru tega je mogoča tudi iniciativa
oziroma zakonodajni predlogi Komisije na področju varnosti vseevropskega
prometnega omrežja (»infrastrukturna direktiva«), ki naj bi se nanašali na
obvezno uporabo žarometov za dnevno vožnjo in posebnih ogledal za mrtvi kot. 
Predsedstvo bo nadaljevalo delo na predlogu direktive o
vozniških dovoljenjih, ki bistveno spreminja sedanjo Direktivo o vozniških
dovoljenjih13 in vse njene dopolnitve. Predlog direktive se nanaša
med drugim na določitev novega obrazca na modelu Evropske unije; uvedbo
določenih novih kategorij vozniškega dovoljenja; spremembe glede minimalnih
zahtevanih starosti za vožnjo vozil posameznih kategorij ter administrativno
omejevanje veljavnosti vozniških dovoljenj. 
Zaključilo se bo delo na Predlogu direktive Evropskega
parlamenta in Sveta, ki dopolnjuje Direktivo 1999/62/EC o zaračunavanju uporabe
določnih infrastruktur za težka tovorna vozila (evrovinjeta), katere
sprejem je predviden na zasedanju Sveta TTE v marcu 2006. Predlog naj bi
opredeljeval možnosti, da države članice EU, v skladu z načelom uveljavljenega
principa subsidiarnosti uvajajo sisteme zaračunavanja stroškov za uporabo
cestne infrastrukture, ki poleg stroškov na infrastrukturi upoštevajo tudi širše
družbene stroške. Z novim predlogom direktive naj bi se državam članicam
ponudil t.i. dinamični model zaračunavanja uporabnine za cestno infrastrukturo.
Cestnine, ki se bodo zaračunavale v skladu z novo direktivo naj bi poleg
stroškov vzdrževanja upoštevale tudi vrsto vozila, čas trajanja prevoza,
poseben režim za okoljevarstvena in gosto naseljena območja in podobno. 
Predsedstvo bo nadaljevalo z delom glede tretjega
železniškega paketa z namenom doseči dogovor z Evropskim parlamentom.
Zakonodajni paket zajema štiri predloge in sicer: Predlog direktive
Evropskega parlamenta in Sveta o izdajanju spričeval vlakospremnemu osebju na
železniškem omrežju Skupnosti (Tretji železniški paket), katere namen je
predvsem določiti skupna pravila EU za pridobitev certifikatov vlakospremnega
osebja in s tem prispevati k interoperabilnosti železnic, povečanju varnosti
železniškega prometa ter mobilnosti zaposlenih v železniškem sektorju; Predlog
uredbe Evropskega parlamenta in Sveta o odškodnini za neizpolnjevanje pogodbenih
zahtev glede kakovosti v železniškem tovornem prometu, ki določa minimum
obligacijskih razmerij med prevoznikom in stranko v notranjem in mednarodnem
železniškem prometu, ki jih je potrebno vključiti v prevozne pogodbe in
ustrezna nadomestila v primeru neizpolnitve pogodbenih določb; Predlog
uredbe Evropskega parlamenta in Sveta o pravicah in dolžnostih potnika v
mednarodnem železniškem potniškem prometu (tretji železniški paket), ki
pomeni zakonodajni okvir za določitev minimalnih pogojev informiranja potnika:
pred, med in po prevozu, pogoje prevoza, odgovornost prevoznika v primeru
nesreče ali nezgode, zamude ali odpovedi prevoza, način asistence invalidom pri
prevozu in na koncu pogoje pod katerimi prevozniki sodelujejo med seboj za
učinkovito implementacijo določb predloga uredbe ter Predlog direktive
Evropskega Parlamenta in Sveta, ki spreminja Direktivo Sveta 91/440/EGS o
razvoju železnic Skupnosti (tretji železniški paket), ki opredeljuje
koncept ''mednarodnega potniškega prometa''. Vzpostavlja prost pristop do
železniške infrastrukture tudi za opravljanje mednarodnega potniškega prometa
vključno z možnostjo kabotaže in sicer najkasneje do 01.01.2010. V besedilu
predloga se ukinja sedanja obveznost formiranja mednarodnih poslovnih združenj
za pridobitev pristopa na železniško infrastrukturo. Pozornost predsedstva bo
namenjena tudi oceni glede implementacije prvega železniškega paketa. 
Predsedstvo bo predvidoma preučilo tudi možnosti o
nadaljevanju dela na predlogu uredbe o javnih storitvah železniškega in
cestnega potniškega prevoza, ki ureja podrobna pravila posredovanja
pristojnih organov, dodelitev izključnih pravic in nadomestil za izvajanje
obveznosti javnih služb železniškega in cestnega potniškega prevoza, ki bi
lahko najbolj vplivala na konkurenco in trgovino med državami članicami. 
Nadalje bo predsedstvo delalo na posodobitvi tehničnih pravil
na področju plovbe po notranjih vodah, kar naj bi pripomoglo k večji
varnosti in konkurenčnosti tega sektorja. Nadaljevalo naj se bi delo na spremembi
Direktive št. 82/714/ES14, ki določa predpise o tehničnih
zahtevah za plovila, ki plujejo po celinskih plovnih poteh ter na predlogu
direktive o prevozu nevarnega blaga po notranjih vodah in sicer kot
samostojnemu zakonodajnemu predlogu na tem področju ali pa v okviru krovne direktive
o prevozu nevarnega blaga po cesti, železnici in notranjih vodah, za vsa
tri prej omenjena področja. 
Letalski promet 
Na področju letalskega prometa ostajajo glavna prioriteta
zunanji odnosi v letalstvu. Predsedstvo bo nadaljevalo delo na dosjejih zvezi s
pogajanji EU-ZDA za sklenitev sporazuma o odprtem nebu, ter pogajanji
EU-tretje države in države članice-tretje države. Hkrati bo predsedstvo
podprlo Komisijo pri pogajanjih s tretjimi državami v okviru že podeljenega
horizontalnega mandata15. Vse nove zahteve Komisije za podelitev
mandatov za pogajanja EU s tretjimi državami pa bo predsedstvo skrbno
pregledalo. Predsedstvo bo podprlo nadaljnja prizadevanja Komisije glede
pogajanj z ZDA za sklenitev sporazuma o odprtem nebu16. 
Predsedstvo bo pregledalo tudi Sporočilo Komisije o
okrepitvi pravic potnikov v zračnem prometu v okviru Evropske Skupnosti. 
Predsedstvo bo nadaljevalo in predvidoma končalo delo na
spremenjenem predlogu o uskladitvi tehničnih predpisov in upravnih postopkov
na področju civilnega letalstva (EU-OPS), katere namen je sprememba
veljavne Uredbe 3922/91 o harmonizaciji tehničnih zahtev in administrativnih
postopkov na področju civilnega letalstva17 zaradi dosega minimalnih
skupnih standardov, usklajenih z Direktivo 2000/79/EC18 in dobrimi
praksami. 
Predsedstvo bo na tem področju začelo oziroma nadaljevalo
delo na novih zakonodajnih predlogih in sicer glede širitve pristojnosti
Evropske letalske varnostne agencije19; SESAME programa, ki je eden
največjih projektov znotraj Evrope na področju izvajanja navigacijskih služb
zračnega prometa, ki je bil iniciran s strani Evropske komisije in EUROCONTRL-a20
kot podpora implementacijskemu programu Enotno evropsko nebo21 z
namenom združevanja industrijskih potencialov na navedenem področju; predloge,
ki bodo reševali problem vedno večje obremenjenosti letališč ob določenih urah
(s tem v zvezi se namerava predlagati spremembo uredbe o slotih (časovnih
režah); računalniški sistemi rezervacij (CRS)22; tretji paket o
liberalizaciji (gre za revizijo uredb (Uredbe 2407/92, 2408/92 in 2409/92)23,
katere namen je poenostavitev pravil opravljanja zračnega prevoza v EU in sicer
z zmanjšanjem predpisanih pravil); predloge, ki se nanašajo na zemeljsko oskrbo
na letališčih in varovanje v civilnem letalstvu (zaradi terorističnih napadov
11. septembra 2001 in zaradi hitrega reagiranja je bila brez pripomb v začetku
leta 2002 sprejeta uredba o varovanju v civilnem letalstvu, ki jo bo treba
spremeniti, zato je Komisija že pripravila predlog nove uredbe, ki naj bi
nadomestila obstoječo). 
Pomorski promet 
Na področju pomorskega prometa si bo predsedstvo prizadevalo
ugotoviti kakšen napredek bo mogoče doseči glede zakonodajnih predlogov o
pomorski varnosti (tretji pomorski paket o varnosti) ob izpostavitvi
pomorske inšpekcije, pobudo države zastave, nadzora pomorskega prometa in
pravnih podlag za odgovornost in odškodnine. Paket sedmih ukrepov je nastal kot
odziv ukrepov Komisije o izboljšanju pomorske varnosti, ki so sledili pomorskim
nesrečam tankerjev »Erika« in »Prestige«. Predlogi se nanašajo na bolj aktivno
vlogo v pomorski varnosti, predvsem pri nesrečah in preprečevanju onesnaženj in
na uvajanje boljših pravil za ukrepanje po nesrečah, kar pomeni, da bo Pomorska
inšpekcija strožja do slabo vzdrževanih ladij, posebno pri možnosti zavrnitve
vplutja v določeno pristanišče in, da bo v prihodnje pregledovala vse ladje, ki
priplujejo v pristanišča EU in ne le 25% kot do sedaj. Zakonodajni predlog
zajema tudi dopolnilo Direktive o nadzoru prometa24 (2002/59),
katere glavna sprememba bo v smeri izvajanja in implementacije v državah
članicah. Pri določitvah zatočišč za ladje v stiski, bodo države članice morale
upoštevati enotna navodila, ki bodo veljala za celotno Skupnost. Prav tako bodo
države članice morale implementirati mednarodne konvencije, ki se nanašajo na
civilno odgovornost in določiti nivoje kompenzacij, ki jih bodo morali
spoštovati ladjarji. Še posebej se to nanaša na civilno odgovornost v primeru
nesreč do tretjih udeležencev in povrnitev škode v takšnih primerih. Paket
zakonodajnih ukrepov o pomorski varnosti je bil predstavljen na zadnjem Svetu
ministrov za transport decembra 2005 pod točko razno. 
Predsedstvo bo predvidoma nadaljevalo tudi delo na
revidiranem Predlogu direktive Evropskega parlamenta in Sveta o dostopu do
trga pristaniških storitev, ki se nanaša na vsa pristanišča držav članic,
ki so imela v preteklih treh letih 1,5 mil ton pretovora ali 200.000 potnikov,
v delih pristanišča, ki je namenjen prostemu trgu. Prost pretok pristaniških
storitev sili pristanišča v zagotovitev storilnosti, pomorsko - prometne
varnosti, varnosti v pristaniščih, okoljevarstvenih zahtev in obvezne javne
storitve. Storitve se nanašajo na vodne poti v in iz pristanišč z specifičnimi
varnostnimi omejitvami. Ponudniki pristaniških storitev in samoupravljalci naj
ne bi imeli diskriminatornih omejitev pristopa k pristaniški infrastrukturi z
namenom izvajanja njihovih storitev. 
V drugi polovici leta 2006 naj bi predsedstvo posvetilo
posebno pozornost vprašanju prevozov po morju na kratkih razdaljah in sicer v
povezavi s poročilom Komisije o napredku o izvajanju programa o spodbujanju prevozov
po morju na kratkih razdaljah, ki opredeljuje akcijske ukrepe, katerih cilj
je izboljšati pomorske prevoze na kratkih razdaljah in odstraniti ovire v
njihovem razvoju. 
Na koncu naj bi Svet še zaključil delo na uredbi o večletnem
financiranju Evropske agencije za pomorsko varnost, s katerim bi se
agenciji omogočilo izvajanje nalog, ki so ji bile dodeljene na področju
odzivanja na onesnaženje z ladij, in drugih povezanih dejavnosti v skladu z
Uredbo št. 1406/2002, kakor je bila spremenjena z Uredbo (ES) št. 724/200425.
Horizontalne zadeve 
Na področju horizontalnih zadev si bo predsedstvo zaradi
pomena logistike, ki jo ima le-ta na povečano konkurenčnost Evrope v njenem
ekološkem in trajnostno razvojnem smislu, prizadevalo pospešiti ustanovitev
močnih transportnih logističnih trgov-logističnih grozdov. Tako bo v drugi
polovici leta 2006 velika pozornost predsedstva namenjena prihodnjem sporočilu
Komisije o logistiki, ki bo zajemala opis obstoječega stanja in prvo fazo
akcijskega načrta, ki se nanaša na odgovornost interesnih skupin,
izobraževanje, ozkih grl infrastrukture, varnostne ukrepe v pristaniščih in
terminalih ter elektronsko zapiranje kontejnerjev. 
V prvi polovici leta 2006 se predvideva začetek razprave o
vmesnem pregledu večletnega strateškega programskega dokumenta EU na področju
prometa Bele knjige o evropski prometni politiki do leta 201026. 
Predsedstvo si bo prizadevalo tudi za nadaljevanje oziroma
zaključek dela za dosego sporazuma glede predloga programa Marco Polo II,
ki vzpostavlja finančno pomoč na področju intermodalnega transporta z namenom
zmanjševanja zasičenosti cestne infrastrukture ter izboljšanja okoljskega
vpliva sistema prevoza blaga v skupnosti. Za dosego tega program podpira
aktivnosti na področju prevoza blaga, logistike in drugih pripadajočih
aktivnosti. S to pomočjo naj bi zagotovili, da bi pričakovan porast prevoza
blaga v naslednjih letih usmerili na prevoze s priobalno plovbo, železnico in
po notranjih plovnih poteh ali na kombinirane prevoze, pri čemer naj bi bil
prevoz po cesti čim krajši. V tem obdobju se predvideva začetek razprav o
morebitni pobudi Komisije o intermodalni varnosti. 
Predsedstvo bo nadaljevalo delo na različnih vsebinah v zvezi
z Evropskim satelitskim radijsko-navigacijskim sistemom »GALILEO«.
Posebno pozornost bo posvetilo varnosti, zaščiti in finančnim zadevam kakor
tudi storitvam, mednarodnemu sodelovanju in pogajanju o koncesijski pogodbi.
Posledično si bo predsedstvo prizadevalo za dosego končnega dogovora o predlogu
uredbe o implementaciji razvoja in tržno delujočega postopka Evropskega
programa satelitske navigacije. 
Prednostne naloge Slovenije 
Kopenski promet 
Republika Slovenija podpira promocijo varnosti v cestnem
prometu ter vse nadaljnje aktivnosti, ki so namenjene izboljšanju varnosti v
cestnem prometu. 
Predlog direktive Evropskega Parlamenta in Sveta o
izdajanju spričeval vlakospremnemu osebju, ki upravlja lokomotive in vlake na
železniškem omrežju Skupnosti (Tretji železniški paket). Slovenija podpira
predlog direktive. S sprejetjem predloga direktive bo v Sloveniji potrebno
spremeniti Zakon o varnosti v železniškem prometu s podzakonskimi akti. Implementacija
predloga direktive v Sloveniji pomeni opredelitev enotnih pogojev in postopkov
za izdajo licenc/certifikatov strojevodjem, ki upravljajo lokomotive in vlake
na železniškem omrežju Skupnosti in s tem odpravo ''tehničnih ovir'' pri
razvoju vseevropskega železniškega transporta, razvoj železniškega
transportnega trga skupnosti ter hkrati ohranitev optimalnega nivoja varnosti v
železniškem prometu, zagotavlja prost pretok delovne sile-strojevodij in še
številne druge prednosti. V postopku sprejemanja predmetnega predloga, s katero
se poenoti priznavanje kvalifikacij strojevodij in drugega osebja na vlakih v
mednarodnem prometu ter tako nadalje omogoči konkurenčnost železniškega
sistema, je Republika Slovenija zagovarjala oblikovanje skupnega političnega
stališča. Na zadnjem Svetu TTE je bilo na predlog direktive sprejeto politično
soglasje. 
Predlog uredbe Evropskega parlamenta in Sveta o odškodnini
za neizpolnjevanje pogodbenih zahtev glede kakovosti v železniškem tovornem
prometu (Tretji železniški paket). Slovenija podpira predlog uredbe in v
svojem stališču navaja še določene pripombe glede določitve daljšega obdobje od
objave uredbe do njene uveljavitve v državah članicah (najmanj dveletno
obdobje) ter predlaga tudi, da se v besedilo predlagane uredbe vključi zahteva
po informiranju upravljavca infrastrukture s strani prevoznika o vseh elementih
prevozne pogodbe za določeno storitev, če ti elementi presegajo zahteve
določene v tej uredbi. Kot posledico uveljavitve tega predloga uredbe bo
potrebno v Slovenji spremeniti Zakon o prevoznih pogodbah. 
Predlog uredbe Evropskega parlamenta in Sveta o pravicah
in dolžnostih potnika v mednarodnem železniškem potniškem prometu (Tretji
železniški paket). Slovenija podpira predlog uredbe, saj z določanjem pravic
in dolžnosti potnika v mednarodnem potniškem prometu sledi ciljem povečanja
atraktivnosti, tržne učinkovitosti in konkurenčnost mednarodnega železniškega
potniškega prometa. Določbe Uredbe pomenijo okvir za določitev minimalnih
pogojev informiranja potnika: pred, med in po prevozu, pogoje prevoza,
odgovornost prevoznika v primeru nesreče ali nezgode, zamude ali odpovedi
prevoza, način asistence invalidom pri prevozu in na koncu pogoje pod katerimi
prevozniki sodelujejo med seboj za učinkovito implementacijo določb te Uredbe.
Na zadnjem Svetu TTE je bilo sprejeto politično soglasje na predlog uredbe, ki
pa je združljivo s konvencijo COTIF-CIV (Convention Concerning International
Carriage by Rail). 
Predlog direktive Evropskega Parlamenta in Sveta, ki spreminja
Direktivo Sveta 91/440/EGS o razvoju železnic Skupnosti (tretji železniški
paket). Republika Slovenija podpira, da se dostop do trga mednarodnih
potniških železniških storitev omeji zgolj v primeru, ko je to potrebno za
ohranitev gospodarskega ravnotežja glede javnih storitev, ki se izvajajo na
podlagi pogodbe o javnih storitvah. Republika Slovenija sprejema kot primeren
datum za odprtje trga mednarodnih potniških storitev leto 2010. Republika
Slovenija se strinja, da predlog vključuje tudi kabotažo ter notranje izvajalce
storitev. Sprejem predloga direktive ne bo vplival na proračun, potrebno pa bo
spremeniti nekatere predpise na tem področju. Implementacija direktive in s tem
povečanje mednarodnega potniškega prometa, bo posledično vplivala na zmanjšanje
emisij toplogrednih plinov motornih cestnih vozil za prevoz potnikov. Na
zadnjem Svetu TTE je bilo na predlog direktive s sprejetimi spremembami in
dopolnjeno izjavo sprejeto politično soglasje. 
Predlog uredbe o javnih storitvah železniškega in cestnega
potniškega prevoza. Na Svetu TTE decembra 2005 so se ministri seznanili s
poročilom o napredku. Na zasedanju Sveta TTE oktobra 2005 pa je bilo sprejeto
soglasje, da se predlog o dostopu do trga železniških storitev obravnava skupaj
z dopolnjenim predlogom uredbe o javnih storitvah železniškega in cestnega
potniškega prevoza, ne da bi zakonodajna predloga pri tem formalno združili v
zakonodajni paket. Liberalizacija dostopa do mednarodnega trga potniških
storitev bo skupaj z omogočeno kabotažo negativno vplivala na javne storitve
notranjega potniškega železniškega prometa. Razprave na delovnih skupinah Sveta
kažejo, da se države problema zavedajo. Zaradi tega je bil oblikovan predlog,
da lahko regulatorji na podlagi meril dostop do trga omejijo, v kolikor bi se
pokazal negativen učinek na izvajanje gospodarske javne službe. Do sedaj na
delovnih telesih Sveta ni bila opravljena posebna obravnava predloga uredbe.
Republika Slovenija je na zadnjem zasedanju Sveta TTE pozitivno ocenila
pripravo poročila o napredku, pričakuje pa, da bo razprava o dopolnjenem
predlogu Uredbe o javnih storitvah železniškega in cestnega potniškega prevoza
kmalu stekla. 
Letalski promet 
Na področju letalskega prometa bo Slovenija še naprej
sodelovala v okviru pogajanj EU z izbranimi tretjimi državami ter v nadaljnjih
pogajanjih med EU in ZDA za sklenitev sporazuma o odprtem nebu. Slovenija bo
stremela k sklenitvi takšnih sporazumov, da bodo primerni tudi za slovenske
ponudnike storitev v mednarodnem zračnem prometu. 
Spremenjeni predlog Uredbe Evropskega parlamenta in Sveta
o spremembi Uredbe Sveta (EGS) št. 3922/91 o uskladitvi tehničnih predpisov in
upravnih postopkov na področju civilnega letalstva (EU-OPS). Predlagana
uredba je za Republiko Slovenijo zelo aktualna, saj je v postopku priprave več
podzakonskih aktov, s katerimi se Slovenija prilagaja novim trendom EU
ureditve. Slovenija že sedaj v kar največji meri upošteva spremembe, ki
zadevajo prehod iz t.im. sistema JAR-ov (Joint Aviation Requiremnts) v novi EU
okvir ureditve, ki je po svoji naravi bistveno strožji že glede na status Uredb
EU, s katerimi se uveljavlja. Potrebne bodo določene prilagoditve obstoječe
ureditve v RS. Celovito izvajanje nove ureditve bo v Republiki Sloveniji
zahtevalo uvedbo dodatnih postopkov (na primer tudi obveščanje Komisije o
odobrenih izjemah in drugo), pa tudi okrepitev institucij. Republika Slovenija
podpira predlog uredbe, katere sprejem je predviden na zasedanju Sveta TTE v
marcu 2006. 
Slovenija podpira uravnotežen pristop k širitvi pristojnosti
Evropske letalske varnostne agencije, v smislu posodobitve letalskega sektorja
državne uprave ter izvajanjem pravnega reda EU na tem področju z zagotovitvijo
upoštevanja interesa držav članic. 
Slovenija prav tako podpira aktivnosti vezane na varnost v letalskem
prometu. Po mnenju Komisije je zamenjava Uredbe 2320/2002 nujna, saj so
izkušnje pridobljene na podlagi inšpekcijskih pregledov Komisije in uporaba
uredbe izpostavile številne težave pri njenem izvajanju. Cilj predlagane uredbe
je nadalje pojasniti, poenostaviti in uskladiti zakonske zahteve, z namenom, da
se izboljša splošna varnost v civilnem letalstvu. 
Pomorski promet 
Predlog direktive Evropskega parlamenta in Sveta o dostopu
do trga pristaniških storitev. Na področju pomorstva je zaradi pomena
kopenskega tovornega prometa za slovensko gospodarstvo predlog direktive
pomemben, saj bo prispeval k konkurenčnosti in liberalizaciji trga v EU na
področju pristaniških storitev. Slovenija bo intenzivno sodelovala pri
nadaljnjem usklajevanju predloga direktive in si bo v procesu sprejemanja
predloga prizadevala, da bodo upoštevani slovenskega gospodarstva na tem
področju. 
Na področju pomorskega prometa Slovenija podpira tudi vse
aktivnosti v povezavi z izvajanjem pomorske varnosti kakor tudi podpira prizadevanja
EU za pripravo in sprejem novih zakonodajnih predlogov o pomorski varnosti
(tretji pomorski paket o pomorski varnosti), katerih obravnava se je v
delovnih telesih Sveta ravno pričela. 
Republika Slovenija podpira predlog uredbe Evropskega
parlamenta in Sveta o večletni denarni podpori dejavnosti Evropske agencije za
pomorsko varnost na področju odzivanja na onesnaženja z ladij. Lani je
Komisija dodala k nalogam Evropske agencije za pomorstvo še dodatno nalogo, to
je, preprečevanje in odzivanje na onesnaženje morja z ladij. Za nove naloge,
posebno, če bo potrebno v skladu z akcijskim planom imeti v rezervi določeno
število ladij, ki bodo intervenirale v primerih večjih onesnaženj morja, je
predlagani proračun realen. 
Horizontalne zadeve 
Slovenija se bo aktivno vključila v začetek razprave o
vmesnem pregledu večletnega strateškega programskega dokumenta EU na področju
prometa Bele knjige o evropski prometni politiki do leta 2010, ki se
predvideva v prvi polovici leta 2006. 
Predlog uredbe Evropskega parlamenta in Sveta o uvedbi
drugega programa „Marco Polo“ za dodelitev finančne pomoči Skupnosti za večjo
okoljsko učinkovitost sistema tovornega prometa („Marco Polo II“). Republika
Slovenija v splošnem podpira predvidene ukrepe v okviru predloga Uredbe o
programu Marco Polo II, ki naj bi preprečevali zastoje cestnega tovornega
prometa in izboljšali okoljsko učinkovitost sistema tovornega prometa, in sicer
z učinkovitejšo izrabo kratkih ladijskih prevozov, železnice ter celinskih
plovnih poti. S tem bo prevoz varnejši, celoten prometni sistem pa okoljsko
učinkovitejši. 
Ravno tako bo Slovenija tudi v prihodnje podpirala vse
aktivnosti v zvezi z Evropskim satelitskim radijsko-navigacijskim sistemom
»GALILEO«. GALILEO je prvi evropski vesoljski program, ki bo v
sodelovanju z Evropsko vesoljsko agencijo financiran in upravljan s strani
Evropske skupnosti. Pričakuje se, da bo neposredno ali posredno vplival k
razvoju številnih področij, med drugim tudi na področje prometa. 
9.4. Politika do
kemikalij 
Prednostne naloge EU 
Prednostne naloge EU na področju kemikalij se nanašajo na
nadaljevanje dela na t.i. REACH paketu27 (Registration, Evaluation,
Authorisation and Restriction of Chemicals). Svet EU bo v tesnem sodelovanju z
Evropskim parlamentom skušal v letu 2006 razrešiti preostala odprta vprašanja
ter doseči dogovor in sprejeti akte iz paketa REACH. Svet bo skušal doseči
dogovor tudi o štirih novih predlogih aktov glede prepovedi dajanja na trg za
nevarne snovi (ftalati v igračah, policiklični aromatski ogljikovodiki v gumah,
toulen in triklorobenzen ter rakotvorne, mutagene in kemikalije strupene za
razmnoževanje v predmetih splošne rabe) ter sprejeti Uredbo o razvrščanju in
označevanju nevarnih snovi in pripravkov, ki bo vsebinsko povezana z akti iz
paketa REACH. Na mednarodnem področju bo EU prevzela vodilno vlogo za uspešno
sklenitev procesa »Mednarodna strategija ravnanja s kemikalijami« (SAICM) ter
sodelovala na konferenci podpisnic Stockholmske konvencije o obstojnih
organskih onesnaževalih in na konferenci podpisnic Rotterdamske konvencije o
postopku soglasja po predhodnem obveščanju za določene nevarne kemikalije in
pesticide v mednarodni trgovini. 
Prednostne naloge Slovenije 
Na področju kemikalij bo Slovenija tudi v letu 2006 namenila
veliko pozornost predvsem obravnavi paketa REACH, mednarodnim aktivnostim EU v
zvezi s SAICM in izvajanjem konvencij s področja kemikalij, kot sta
Stockholmska in Rotterdamska konvencija. 
Slovenija si bo v svojih stališčih, ob prizadevanjih za
maksimalno varstvo zdravja ljudi in varstva okolja, prizadevala zagotoviti čim
ugodnejše pogoje za obstoj in delovanje malih in srednjih podjetij. Prizadevala
si bo za spodbujanje konkurenčnosti in inovativnosti kemijskega sektorja. Glede
na to, da gre za vsebinsko izrazito interdisciplinarno področje, bo tudi v
prihodnje posebna pozornost namenjena vključevanju vseh prizadetih partnerjev v
pripravo stališč. 
Slovenija bo, na nivoju delovne skupine Sveta EU in Evropske
komisije, aktivno sodelovala pri pripravi sprememb direktive 76/769/EEC o
prepovedih in omejitvah dajanja v promet in uporabe določenih nevarnih
kemikalij, predvsem pri predlogih za perfluorooktan sulfonat, živo sredbo,
akrilamid, diklorometan in organokositrne spojine. 
10. ZAPOSLOVANJE, SOCIALNE
ZADEVE IN ENAKOST SPOLOV 
10.1. Zaposlovanje in
socialne zadeve 
Prednostne naloge EU 
V skladu s prenovljeno Lizbonsko strategijo bo na področju
zaposlovanja pozornost namenjena sprejemu skupnega poročila o zaposlovanju za
leto 2005, ki bo skupaj s t.i. ključnimi sporočili (Key messages paper)
posredovano v obravnavo spomladanskemu Evropskemu svetu. 
Na področju delovnih razmerij se bo predvidoma nadaljevala
razprava o direktivi o delovnem času. Predlog direktive med drugim ureja
vprašanje maksimalnega tedenskega delovnega časa, vprašanje počitka in rokov v
katerem je delodajalec dolžan zagotoviti nadomestni počitek ter dolžino
referenčnega obdobja, ki ga države članice uporabljajo za računanje tedenskega
delovnega časa. Ključno nerazrešeno vprašanje še naprej ostaja vprašanje
ohranitve možnosti izjem od določenega maksimalnega tedenskega delovnega časa
(t.i. opt-out), kjer prihaja do razhajanj tako med državami članicami v Svetu
EU kot med Svetom in Evropskim parlamentom. 
Avstrijsko in finsko predsedstvo se bosta posvetili tudi zeleni
knjigi Evropske komisije o prihodnosti delovnega prava, utegne pa se
zgoditi, da bosta predsedstvi nadaljevali razpravo o predlogu direktive o
delavcih, zaposlenimi pri agencijah za posredovanje začasnega dela, ki je
bil v času prejšnjih predsedstev že nekajkrat obravnavana, vendar ni nikoli
prišlo do večjega napredka. 
Na področju varnosti in zdravja pri delu se bo Svet EU
osredotočil na obravnavo predloga direktive, ki spreminja zahteve poročanja,
ki izhajajo iz direktive 89/391. Poleg tega se bo pričelo delo na predlogu
direktive, ki spreminja direktivo o zaščiti delavcev pred tveganji,
povezanimi z izpostavljenostjo karcinogenim in mutagenim snovem pri delu.
Posebna pozornost pa bo posvečena novi strategiji Skupnosti za varnost in
zdravje pri delu. 
Ena izmed najpomembnejših prioritet Sveta EU v letu 2006 bo
obravnava predloga Direktive o izboljšanju prenosljivosti pravic iz
dodatnega pokojninskega zavarovanja. Predlog direktive obravnava vprašanje
prenosljivosti pravic iz dodatnega pokojninskega zavarovanja, natančneje
možnost pridobivanja teh pravic, njihove ohranitve ali prenosa pravic v primeru
poklicne mobilnosti. Namen predloga direktive je zmanjšati oziroma odpraviti
ovire mobilnosti delavcev, ki so povezane s sistemi dodatnega pokojninskega
zavarovanja, kot so neobstoj pridobljenih pravic ter dolga obdobja čakanja
oziroma t.i. kvalifikacijska obdobja, neustrezno varstvo mirujočih pravic ter
problemi pri prenosu pridobljenih pravic iz enega sistema v drugega. 
Na področju koordinacije sistemov socialne varnosti za
delavce migrante bo Svet EU obravnaval osnutek uredbe za izvajanje uredbe
883/04 o koordinaciji sistemov socialne varnosti ter prilogo IX k Uredbi 883/04,
ki se nanaša na posebne določbe za uporabo zakonodaje držav članic. Poleg tega
bo v obravnavi tudi poseben dosje «Razne spremembe 2005«, kjer so upoštevani
predlogi posameznih držav članic za spremembe prilog k sedaj veljavni Uredbi
(EGS) 1408/71, predvsem zaradi sprememb v nacionalnih zakonodajah držav članic
na področju socialne varnosti. Poleg tega naj bi se obravnavale tudi spremembe
prilog k izvedbeni uredbi Uredbe (EGS) 1408/71, to so priloge Uredbe (EGS)
574/72. 
Na področju socialne zaščite bo v okviru usklajevanja odprte
metode koordinacije na področju socialne zaščite in socialnega vključevanja,
pokojnin in zdravja ter dolgotrajne nege Svet EU sprejel za celotno področje
socialne vključenosti prve skupne cilje, ki jih bo potrdil Evropski svet na
spomladanskem zasedanju. Države članice bodo morale na podlagi skupnih ciljev
do jeseni 2006 pripraviti Nacionalne strategije za socialno zaščito in socialno
vključevanje 2006 – 2008. 
Svet EU bo poizkušal doseči dogovor glede višine in strukture
financiranje Programa Skupnosti za zaposlovanje in socialno solidarnost
(PROGRESS) z namenom doseganja dogovora z Evropskim parlamentom in
sprejetjem odločbe v letu 2006. PROGRESS predstavlja temeljni program EU na
področjih izvajanja Evropske strategije zaposlovanja, socialne zaščite in
socialne vključenosti, varnosti in zdravja pri delu, izboljšanja delovnih
pogojev, boja proti diskriminaciji in enakosti med spoloma. Pod svojim okriljem
bo združeval vse dosedanje programe in proračunska sredstva na zgoraj omenjenih
področjih. S tem bo dosežena večja preglednost in racionalizacija obstoječih
programov. 
Svet bo posebno pozornost namenil tudi razpravi o Sporočilu
Evropske komisije o socialnih storitvah splošnega interesa. Sporočilo
Komisije je pripravljeno na podlagi posvetovanj v okviru razprave o storitvah
splošnega interesa, kjer se je pokazalo, da ponudniki socialnih storitev
pogrešajo večjo jasnost in predvidljivost glede možnega vpliva pravil Skupnosti
na področju socialnih storitev v posamezni državi članici. 
Svet EU se bo tudi v letu 2006 intenzivno ukvarjal z
vprašanjem izzivov demografskih sprememb in staranja prebivalstva. Na podlagi Sporočila
Komisije o demografskih izzivih in medgeneracijski solidarnosti bosta
avstrijsko in finsko predsedstvo namenili pozornost družinski politiki, ukrepom
za usklajevanje poklicnega in družinskega življenja ter ukrepom na področju
enakosti spolov. Posebna pozornost bo v luči doseganje večje stopnje
zaposlenosti posvečena tudi vprašanjem privlačnosti in kvalitete dela, v okviru
razprave o demografskih izzivih pa se bo Svet EU posvetil tudi temi zdravega
staranja in pripravljenosti socialnih in zdravstvenih sistemov na izzive, ki
jih prinaša staranje prebivalstva. 
Prednostne naloge Slovenije 
Na področju zaposlovanja bo za Slovenijo pomembno Skupno
poročilo Komisije in Sveta o zaposlovanju in s tem povezan pregled dela
nacionalnih programov reform za izvajanje Lizbonske strategije, ki se nanaša na
zaposlovanje. Za Slovenijo so na področju zaposlovanja še posebej pomembni ukrepi
za zaposlovanje starejših, mladih in težje zaposljivih, prav tako pa si
prizadevamo za večjo prilagodljivost in mobilnost delavcev k čemur bi lahko
prispevali večja uporaba prožnih oblik zaposlovanja in povečanje vlaganj v
vseživljenjsko učenje. 
Za Slovenijo bo v letu 2006 ena izmed pomembnejših prioritet
sprejem dogovora o predlogu direktive o delovnem času. Slovenija
načeloma podpira sprejem tega zakonodajnega predloga, saj naj bi z določanjem
nekaterih strožjih pogojev glede dela in počitka na eni strani ščitil zdravje
in varnost delavcev. Na drugi strani pa bi hkrati z nekaterimi rešitvami
omogočal večjo fleksibilnost tudi delodajalcem. Glede vprašanja opt-outa,
oziroma možnosti delati dlje kot 48 ur na teden v posameznem referenčnem
obdobju, bi Slovenija želela doseči takšno rešitev, ki ne bi povzročila težav v
delovanju zdravstvenega sektorja in s tem neprekinjenega nudenja zdravstvenih
storitev državljanom. 
Posebno pozornost bo Slovenija posvetila tudi Predlogu
direktive Evropskega parlamenta in Sveta o izboljšanju prenosljivosti pravic iz
dodatnega pokojninskega zavarovanja. Slovenija smatra, da je mobilnost
delavcev eden izmed ključev do povečanja stopnje zaposlenosti in s tem
doseganja ciljev Lizbonske strategije, zato podpira sprejem direktive o
prenosljivosti pravic iz dodatnega pokojninskega zavarovanja, s katero želi
Evropska unija odpraviti ovire mobilnosti, ki nastajajo zaradi težav pri
prenosljivosti pravic iz dodatnega pokojninskega zavarovanja. Predlagani
predlog nove direktive bo v določeni meri posegel v dosedanjo zakonsko ureditev
v Sloveniji, zato se zavzemamo se za natančnejše opredelitve nekaterih pravnih
pojmov v predlogu direktive kot so prenos pravic, pridobljene pravice in
pridobivanje pravic. 
Slovenija bo aktivno sodelovala tudi pri sprejemanju
izvedbene uredbe za izvajanje Uredbe o koordinaciji sistemov socialne varnost
883/2004 ter vseh ostalih dokumentov s področja koordinacije sistemov socialne
varnosti. Sprejem izvedbene uredbe bo v praksi omogočil izvajanje uredbe 883/04,
ki poenostavlja postopke za koordinacijo na področju socialne varnosti delavcev
migrantov in članov njihovih družin. Slovenija podpira sprejem izvedbene
uredbe, saj bi se tako lahko povečala mobilnost in olajšala odločitev o
zaposlovanju in življenju v drugih državah članicah. K boljši in učinkovitejši
implementaciji področja koordinacije sistemov socialne varnosti bodo pripomogli
tudi ostali obravnavani dokumenti. 
Velik pomen pripisuje Slovenija tudi razpravi o
demografskih spremembah. Menimo, da je potrebno aktivno soočanje z
demografskimi spremembami tako na evropski kot na nacionalni ravni, kar pomeni,
da prilagajanje ni dovolj, pač pa je treba na demografsko stanje predvsem
vplivati in tako spremeniti gibanja v smeri, ki zagotavlja trajnostni razvoj. V
tem smislu Slovenija poudarja pomen družinske politike in oblikovanja družinam
prijaznega okolja ter ukrepov, ki omogočajo lažje usklajevanje družinskega in
poklicnega življenja. Prav tako je za soočanje z demografskimi izzivi nujno
pritegniti čim večje število oseb na trg dela, še posebej starejših, mladih in
invalidov. 
Slovenija bo posebno pozornost posvetila tudi spremljanju
področja socialnih storitev splošnega pomena ter spremljanju razvoja področne
zakonodaje v zvezi s temi storitvami. Zaradi dejstva, da utegne razprava o
socialnih storitvah splošnega pomena v EU zajeti tudi vprašanja, povezana z
morebitno harmonizacijo omenjenega področja v EU in liberalizacijo omenjenih
storitev, je zelo pomembno, da se Slovenija čim prej opredeli do teh vprašanj. 
10.2. Enakost spolov in
nediskriminacija 
Prednostne naloge EU 
Na področju enakosti spolov bo Svet EU poizkušal doseči
dogovor z Evropskim parlamentom glede prenovljene Direktive o uveljavitvi
načela enakih možnostih in enake obravnave moških in žensk pri zaposlovanju in
delu. Namen predlagane direktive je posodobitev obstoječih direktiv z
obravnavanega področja in sicer tako, da bi obstajalo enotno in jasno besedilo,
ki bi odražalo uveljavljeno sodno prakso in tako prispevalo k pravni jasnosti
in zanesljivosti. 
Prav tako se bo Svet EU poizkušal dogovoriti z Evropskim
parlamentom o sprejetju Uredbe o ustanovitvi Evropskega inštituta za enakost
spolov. Evropski inštitut naj bi skrbel za zbiranje, analizo in
posredovanje objektivnih in zanesljivih podatkov ter informacij, ki jih bo
mogoče primerjati na ravni Skupnosti, opozarjal na probleme in ovire pri
udejanjanju enakosti spolov ter razvijal orodja za uveljavljanje načela
enakosti v različnih politikah Skupnosti in držav članic. 
Poleg omenjenih aktov bo Svet opravil letni pregled napredka
glede izvajanja Pekinških izhodišč za ukrepanje, se posvetil oblikovanju
indikatorjev v zvezi z zdravjem in stopnjo revščine žensk ter razpravljal o
predlogu Komisije glede časovnice (roadmap) na področju enakosti spolov. 
Prednostne naloge Slovenije 
Na področju enakosti spolov se bo Slovenija zavzemala za čim
hitrejše sprejetje dogovora med Svetom EU in Evropskim parlamentom o
ustanovitvi Evropskega inštituta za enakost spolov, ki bi omogočil
delovanje inštituta v začetku 2007. Slovenija je vložila kandidaturo za
pridobitev sedeža omenjene agencije EU in bo leto 2006 izkoristila za pospešeno
in intenzivno izvajanje aktivnosti, ki bodo pripomogle k uspešni kandidaturi za
sedež inštituta. 
10.3. Zdravje 
Prednostne naloge EU 
Svet EU bo v letu 2006 nadaljeval razpravo o sprejemu Odločbe
o ustanovitvi programa Skupnosti na področju zdravja in varstva potrošnikov
(2007-2013). Predlog Komisije združuje v skupni program dva doslej
samostojna programa in sicer, program za področje javnega zdravja in program za
varstvo potrošnikov. Glavni cilji programa na področju zdravja so zaščita
državljanov pred grožnjami njihovemu zdravju, vzpodbujanje politik, ki vodijo k
bolj zdravemu življenju, zmanjšanje najpogostejših bolezni v EU, prispevati k
razvoju bolj učinkovitih zdravstvenih sistemov ter priprava ustreznih
informacij in analiz zdravstvene problematike. 
Na mednarodni ravni bo na področju boja proti tobaku v
ospredju prva konferenca pogodbenic Okvirne konvencije Svetovne zdravstvene
organizacije o nadzoru nad tobakom ter pogajanja o sklenitvi protokolov k
konvenciji. Pozornost pa bo posvečena tudi vstopu v veljavo novega mednarodnega
zdravstvenega pravilnika in Evropski strategiji o nenalezljivih boleznih. 
V zvezi s nalezljivimi boleznimi bosta v ospredju razpravi o pripravljenost
na pandemije ter o HIV/AIDS-u tudi v povezavi z zlorabo drog. V okviru
razprave o pripravljenosti na pandemije bo posebna pozornost posvečena pripravljenosti
na pandemijo gripe, kjer bosta avstrijsko in finsko predsedstvo nadaljevali
prizadevanja za boljši odgovor na možno pandemijo gripe vključno s pregledom
nacionalnih programov pripravljenosti, nadzorom, ocenjevanjem ogroženosti ter
usklajenosti med EU in Svetovno zdravstveno organizacijo glede stopnje
ogroženosti. Pomemben poudarek bo v okviru razprave dan prizadevanjem glede
raziskav in razvoja novih cepiv, povečanju stopnje vakcinacije prebivalstva kot
tudi stanjem zalog protivirusnih cepiv in morebitni možnosti oblikovanja
solidarnostnega sklada protivirusnih zdravil na ravni EU. Prav tako pa bo
izpostavljena pomoč tretjim državam in oblikovanje koordiniranega nastopa EU v
mednarodnih forumih, ki se ukvarjajo z vprašaji pripravljenosti na pandemijo
gripe. 
Na področju javnega zdravja se bo Svet posvetil tudi Sporočilu
komisije o prehrani in fizični aktivnosti, ter novi Strategiji na
področju alkohola. Poudarek pa bo tudi na temah kot so duševno zdravje,
diabetes odraslih ter zdravje žensk. 
Na zakonodajnem področju bo Svet poizkušal najti dogovor z Evropskim
parlamentom glede sprejetja predloga Uredbe o zdravilih za pediatrično
uporabo. Namen uredbe je urediti in spodbuditi razvoj zdravil za humano
rabo prilagojenih posebnim terapevtskim potrebam pediatrične populacije, ne da
bi otroke izpostavljali nepotrebnim kliničnim preizkusom. Cilj uredbe je
izboljšati zdravje otrok s povečanjem obsega raziskav, razvoja in odobritev
zdravil za uporabo pri otrocih. 
Na področju zdravil in medicinskih pripomočkov bo velika
pozornost namenjena predlogu uredbe o zdravilih za napredno zdravljenje.
Namen predloga je vzpostaviti enoten evropski regulatorni okvir na področju
zdravil za napredno zdravljenje, ki bi omogočal prost pretok takšnih izdelkov v
Evropski uniji. Gre za zdravila za zdravljenje na genski, celični in tkivni
podlagi, ki vključujejo tudi izdelke tkivnega inženirstva. S tem bi se dosegla
visoka stopnja varovanja javnega zdravja in hkrati zmanjšale nacionalne ovire,
ki izhajajo iz različnih načinov urejanja tega področja ali iz različnih
varnostnih in zdravstvenih zahtev za tovrstna zdravila v državah članicah. 
V letu 2006 se predvideva tudi revizija direktiv na področju medicinskih
pripomočkov. Predlog sprememb direktiv o medicinskih pripomočkih naj bi
dopolnil obstoječe direktive na področju informacij o kliničnih testiranjih
medicinskih pripomočkov in izjav o skladnosti. Prav tako naj bi poskrbel za
večjo jasnost in transparentnost ter omogočal javnosti lažji dostop do
informacij. Pojasnil in podrobneje uredil pa naj bi tudi vlogo Evropske
agencije za zdravila (EMEA) na tem področju. 
Prednostne naloge Slovenije 
Za Slovenijo bo še posebej pomembna razprava o pripravljenosti
na pandemijo gripe. V tem okviru si bo Slovenija prizadevala za čim bolj
učinkovito koordinacijo aktivnosti v zvezi z načrtovanjem pripravljenosti na
ravni EU za katero pa po mnenju Slovenije ne bi bilo potrebno ustanavljati
novih mehanizmov in organizacijskih struktur. Pri načrtovanju pripravljenosti
na možno pandemijo je zelo pomembno konsistentno obveščanje javnosti, zato
menimo, da sta boljše sodelovanje in koordinacija med državami članicami
potrebna tudi na tem področju. Zagotavljanje protivirusnih zdravil je
odgovornost in pristojnost držav članic, vendar pa je Slovenija naklonjena
temu, da se prouči možnosti po vzpostavitvi mehanizma a ravni EU, ki bi v
določenih okoliščinah zagotavljal solidarnostno pomoč tistim, ki zaradi
objektivnega pomanjkanja zdravil na trgu z njimi ne razpolagajo. 
Pomemben bo tudi sprejem dogovora med Svetom in Evropskim
parlamentom o predlogu Uredbe o zdravilih za pediatrično rabo. Slovenija
še naprej podpira cilj in namen predloga uredbe in si bo prizadevala za
uveljavitev določb uredbe, ki spodbujajo raziskave in proizvodnjo zdravil,
prilagojenih potrebam pediatrične populacije in hkrati v skladu s cilji
lizbonske strategije tudi prispevajo k konkurenčnosti evropskega gospodarstva. 
Za Slovenijo bodo zelo pomembna pogajanja o sprejemu predloga
uredbe o zdravilih za napredno zdravljenje. Smatramo, da bo oblikovanje
skupnega regulatornega okvira za ta zdravila olajšalo dostop bolnikov do
inovativnih oblik zdravljenja, prav tako pa bo pospešilo raziskave in razvoj
izdelkov za gensko zdravljenje, izdelkov za somatsko celično zdravljenje in
izdelkov tkivnega inženirstva, kar bo prispevalo k uspešnejšemu zdravljenju
nekaterih bolezni. 
Slovenija bo pozornost posvetila sprejemu predloga
odločbe, ki vzpostavlja program skupnosti na področju zdravja in varstva
potrošnikov. Glede področja programa, ki se nanaša na zdravje se Slovenija
načeloma strinja z opredelitvijo skupnih ciljev. Ocenjujemo, da je dopolnitev
ciljev sedaj veljavnega programa s področjem preprečevanja bolezni in poškodb
in s področjem sodelovanja med zdravstvenimi sistemi pomembna kvaliteta novega
programa. V tem delu je tudi priložnost za aktivnosti za varovanje pravic
bolnikov oziroma načrtovanih ukrepov in aktivnosti za njihovo promocijo. 
Pomembno temo za Slovenijo predstavlja tudi razprava na
podlagi Zelene knjige o duševnem zdravju o oblikovanju strategije EU na
področju duševnega zdravja. V zvezi s tem menimo, da je duševno zdravje
pomemben in nedeljiv del splošnega zdravja in splošnega blagostanja prebivalcev
EU. Zato podpiramo prizadevanja, da bi se na nivoju EU, ob upoštevanju
kulturnih in tudi siceršnjih razlik med državami članicami, oblikovala skupna
strategija, ki bi državam članicam na podlagi izmenjave izkušenj, boljšega
spremljanja duševnega zdravja prebivalstva v EU in primerljivosti podatkov ter
spodbujanja raziskovanja omogočila oblikovanje celovitih in medsebojno
usklajenih nacionalnih politik. 
Republika Slovenija tudi podpira oblikovanje strateškega
dokumenta na področju zdrave prehrane, redne telesne dejavnosti za zdravje ter
posledično za zmanjševanje prekomerne prehranjenosti in debelosti prebivalcev. 
10.4. Kultura,
avdiovizualna politika in mladina 
Prednostne naloge EU 
Področje kulture 
EU po vso pozornost posvetila dokončanju postopka sprejemanja
novega programa za kulturo po letu 2006 »Kultura 2007«, ki bo nasledil
obstoječi program »Kultura 2000«. Sklep o novem kulturnem programu bo
dal pravno podlago za nadaljevanje delovanja Skupnosti na področju kulture v
obdobju nove finančne perspektive 2007-2013. 
Splošni cilj programa Kultura 2007 je oblikovanje skupnega
kulturnega prostora z razvojem kulturnega sodelovanja v Evropi. Ta dejavnost
prispeva k razvoju evropske identitete. Kot je določila Evropska komisija, so
evropski državljani ciljna skupina za vse dejavnosti, ki jih na področju
kulture izvaja Evropska unija. Vsekakor pa Evropska unija potrebuje
predstavnike, prek katerih doseže te državljane ter ponudi bolj kvalitetne
kulturne dejavnosti z evropsko dimenzijo. Cilji novega programa predstavljajo
pravo evropsko dodano vrednost. Ti so: 
-       
podpiranje nadnacionalne mobilnosti oseb, ki delujejo v kulturnem
sektorju, 
-       
spodbujanje nadnacionalnega kroženja umetniških del ter umetniških in
kulturnih izdelkov, 
-       
spodbujanje medkulturnega dialoga. 
Na zasedanju Sveta za izobraževanje, mladino kulturo 13. in
14. novembra 2005 je bilo za omenjeni dokument sprejeto delno politično soglasje,
kar pomeni dogovor o vseh zakonskih določbah, z izjemo tistih, ki nimajo
finančnih implikacij. 
Predsedstvi bosta nadaljevali z implementacijo Delovnega
načrta o evropskem sodelovanju na kulturnem področju 2005–2006. V letu 2006
bo poseben poudarek posvečen prispevku kulturnih industrij k rasti in koheziji
v Evropski uniji (politični dokument bo predstavljen na zasedanju Evropskega
sveta). Poudarek bo tudi na mobilnosti umetniških del, umetniških zbirk in
razstav (priprava akcijskega načrta za mobilnost evropskih zbirk),
digitalizaciji evropske kulturne dediščine (v kontekstu novega dinamičnega
načrta za digitalizacijo na področju kulture) in kulturni vzgoji. 
Prizadevali si bosta za sprejem: 
Odločbe Evropskega parlamenta in Sveta o akciji Skupnosti
»Evropska kulturna prestolnica«. Odločba bo dala pravno podlago za
nadaljevanje akcije Skupnosti »Evropska kulturna prestolnica« po letu 2006. Med
novostmi novega sklepa velja poudariti: konkuriranje med mesti, spremljanje s
svetovanjem v obdobju od imenovanja do začetka izvajanja akcije in podeljevanje
»nagrad« v obliki subvencij v podporo pripravam v letu pred začetkom njenega
izvajanja. Dokument določa, da morajo biti programi »Evropske kulturne
prestolnice« konsistentni z nacionalnimi strategijami oziroma politikami na
področju kulture. 
Odločbe Evropskega parlamenta in Sveta o Evropskem letu za
medkulturni dialog (2008) 
Predlog odločbe predstavlja pravno podlago za posvetitev
akcije evropskega leta 2008 medkulturnemu dialogu kot pomembnemu dejavniku evropskega
združevanja in uresničevanja skupnih strateških ciljev. Predlagani splošni
cilji akcije so: spodbujanje medkulturnega dialoga kot instrumenta v podporo
evropskim in vsem v Uniji živečim državljanom pri soočanju z izzivi in
priložnostmi raznolike družbe v Evropi in v Svetu; dvigovanje zavesti o pomenu
razvijanja aktivnega evropskega državljanstva; spodbuditi inovativnost, prečne
in medsektorske razsežnosti v pristopih do spodbujanja medkulturnega dialoga. 
Odločbe Evropskega parlamenta in Sveta o postavitvi
programa »Državljani za Evropo« (2007- 2013). Ozadje predloga za novi
program Skupnosti na področju evropskega državljanstva so ugotovitve o
oddaljevanju evropskih državljanov od evropske identitete in institucij. Cilj
novega programa je spodbuditi evropske državljane k aktivnemu sodelovanju v
procesu evropskih združevanj in k razvijanju občutka pripadnosti evropski
identiteti. V okoliščinah tako obsežne širitve, kot je bila v letu 2004, je
spoštovanje vrednot kot so svoboda, poštenost, strpnost in solidarnost, še
toliko bolj pomembno. Program bi spodbujal sodelovanje med državljani in
njihovimi organizacijami v različnih državah, skupen razvoj njihovih lastnih
zamisli v evropskem okolju, o preseganju nacionalnih meja in spoštovanju
raznolikosti. 
Sklepa Sveta o sklenitvi Konvencije UNESCO o zaščiti in
spodbujanju raznolikosti kulturnega izražanja. Cilj sklepa, ki sledi
pristopu iz pogajanj, je omogočiti Evropski skupnosti odobritev Konvencije
UNECO. 
V letni strategiji politik za leto 2006 je Evropska komisija
navedla, da bo spodbujala medkulturni dialog in si prizadevala za promocijo
kulturne raznolikosti z upoštevanjem relevantnih UNESCO standardov. 
Avdiovizualna politika 
EU bo začela in pospešila pogajanja o revidirani »Direktivi
o televiziji brez meja28«. Omenjena direktiva je osnova
avdiovizualne politike Evropske unije. Opredeljuje pogoje, potrebne za prost
pretok TV oddajanja v Evropski uniji, pri čemer je potrebno upoštevati enotna
pravila oglaševanja in sponzoriranja, zaščite otrok in mladoletnikov pred
škodljivimi vsebinami ter zaščito človekovih pravic in dostojanstva. Pomembno
je tudi določilo, da morajo biti dogodki, ki so pomembni za večino prebivalstva
držav članic EU, prebivalcem dostopni v največji možni meri in ne smejo biti
predvajani na osnovi ekskluzivnosti. Podobno velja tudi za promocijo evropskih
del in del evropskih neodvisnih producentov. Zato so bile sprejete posebne
določbe v obliki priporočila, ki ščitijo mladoletne osebe pred škodljivimi
avdiovizualnimi vsebinami na področju oddajanja, pa tudi drugih storitev npr.
interneta, ter smernice za ustanovitev nacionalnega samoregulatornega okvira,
ki bo dopolnjeval pravila in obveznosti izdajateljev vsebin. 
Za zagotavljanje regulacije avdiovizualnih vsebin iz razlogov
uveljavljanja zgoraj omenjenih meril in kriterijev tudi ob razvoju novih
tehnologij oziroma novih informacijsko telekomunikacijskih tehnologij je
sprememba direktive nujna. 
V letu 2006 bo še poudarek na sprejetju: 
Priporočila Evropskega parlamenta in Sveta o filmski
zapuščini in konkurenčnosti s to povezanih industrijskih dejavnosti in 
Priporočila o zaščiti mladoletnih oseb in človeškega
dostojanstva in pravice do odgovora v povezavi s konkurenčnostjo evropske
avdio-vizualne industrije in industrije on-line informacijskih storitev. 
Na avdiovizualnem področju si bosta predsedstvi prizadevali
za dokončni dogovor o predlogu novega programa »Media 2007«, ki bo po
letu 2006 nadomestil programa »Media Plus« in »Media Training«.
Komisija navaja dejstvo, da avdiovizualni sektor predstavlja ključni element
pri vzpostavljanju zavesti o evropskem državljanstvu in kulturi. Evropski
avdiovizualni sektor je še vedno zelo razdrobljen, zato se je EU odločila, da
bo nadaljevala s podpornim programom, ki bo prispeval k preobrazbi evropskih
kulturnih vrednot v konkurenčno svetovno avdiovizualno industrijo. Novi program
naj bi deloval kot pomemben instrument, ki bi z ukrepi pozitivne diskriminacije
zagotovil ustrezno ravnotežje med državami z obsežno avdiovizualno produkcijo
in s širokim jezikovnim območjem v primerjavi z državami s skromnejšo
produkcijo in ožjim jezikovnim območjem. 
Osnovni cilji programa so: 
-       
ohranitev in povečevanje evropske kulturne raznolikosti in
kinematografske ter avdiovizualne dediščine, s čimer bo zagotovljena tudi njena
večja dostopnost evropskim državljanom in medkulturni dialog, 
-       
povečanje kroženja evropskih avdiovizualnih del v Evropi in po svetu, 
-       
krepitev konkurenčnosti evropskega avdiovizualnega sektorja v okviru
odprtega evropskega trga. 
Na zasedanju Sveta ministrov 14. in 15. novembra 2005 je bilo
sprejeto delno politično soglasje, kar pomeni dogovor o vseh določbah, razen o
teh, ki se tičejo finančnih aplikacij. Sprejetje Odločbe je povezano s
sprejetjem nove finančne perspektive za obdobje 2007-2013. 
Mladina 
Na področju mladine se bosta predsedstvi trudili zato, da bi
dosegli končni dogovor o novem mladinskem programu 2007- 2013 »Mladina v
akciji«. Predlog pravne podlage za omenjeni program odseva razvoj skupnega
delovanja na področju mladine po sprejemu Bele knjige o mladini 2001, upošteva
skupne cilje Sveta za sodelovanje in informiranje mladih, kakor tudi dogovore v
okviru različnih resolucij Sveta na področju mladine. Cilji novega programa so:
-       
spodbujanje aktivnega državljanstva mladih, še posebej evropskega; 
-       
razvoj solidarnosti mladih za krepitev socialne povezanosti; 
-       
spodbujanje medsebojnega razumevanja med narodi; 
-       
prek mladine prispevati k razvoju kakovosti podpornih sistemov za mlade
in sposobnosti organizacij civilne družbe; 
-       
spodbujanje evropskega sodelovanja na področju mladinskih politik. 
Na zasedanju Sveta ministrov 14. in 15. novembra 2005 je bilo
sprejeto delno politično soglasje, kar pomeni dogovor o vseh določbah, razen o
teh, ki se tičejo finančnih aplikacij. Sprejetje Odločbe je povezano s
sprejetjem nove finančne perspektive za obdobje 2007- 2013. 
V letu 2006 se bo nadaljevalo delo na področju Evropske
mladinske politike. Potrebno je nadaljevati delo podpiranja dejavnega
državljanstva in sicer prek prednostnih nalog odprte metode koordinacije za
mlade: participacija, informiranje, prostovoljne dejavnosti in boljše
poznavanje mladine, vključno z izboljševanjem znanja o vprašanjih, zastavljenih
v okviru Evropskega pakta za mlade. 
V letu 2006 bo Evropska komisija pripravila Sporočilo o
participaciji in prostovoljnem delu mladih. 
Evropski svet je marca 2005 v skladu s strateškimi cilji
Evropske komisije za obdobje 2005 –2009 zaključil, da bi morali mladi prejemati
ugodnosti različnih politik in ukrepov, popolnoma vključenih v revidirano
Lizbonsko strategijo, in tako sprejel Evropski pakt za mlade, ki obsega
področja: 
-       
zaposlovanje, vključevanje in družbeni napredek, 
-       
izobraževanje, usposabljanje in mobilnost, 
-       
usklajevanje poklicnega in družinskega življenja 
Cilji Evropskega pakta za mlade se bodo uresničevali v okviru
lizbonskega partnerstva za rast in delovna mesta. Za izvajanje lizbonske
strategije je potrebno zagotoviti učinkovito spremljanje Evropskega pakta za
mlade (oblikovanje merljivih ciljev). Posebna informacija o izvajanju pakta naj
bi se pripravila tudi za Evropski svet. 
Omenjena resolucija poziva države k nadaljevanju spodbujanja
priznavanja neformalnega in priložnostnega učenja mladih in tistih, ki so
aktivni v mladinskem delu. V okviru avstrijskega predsedovanja se v zvezi s tem
pripravlja nova resolucija o neformalnem izobraževanju. 
Pomembne točke na dnevnem redu v letu 2006 bodo tudi analize
nacionalnih poročil o izvajanju skupnih ciljev na področju participacije mladih
in informiranje, ki jih pripravlja Evropska komisija. V letu 2006 bodo
države pripravljale nacionalno poročilo o doseganju skupnih ciljev na področju
prostovoljnega dela mladih in boljšega poznavanja mladine. 
Rasizem in nestrpnost v povezavi z mladimi ostaja
pomembna vsebina tudi v letu 2006. Junija 2006 se bo začela kampanja Sveta
Evrope. Kampanja bo izpostavila diskriminacijo do mladih na trgu delovne sile,
poleg seveda ostalih oblik diskriminacije, kjer so mladi bodisi žrtve ali
povzročitelji posameznih diskriminatornih vedenj. Za boj proti rasizmu in boju
proti diskriminaciji do mladih na trgu delovne sile se bo zavzemalo tudi
avstrijsko predsedstvo. 
Pomembne točke na dnevnem redu Sveta bodo tudi mladinsko
sodelovanje, izmenjave in informiranje, mladinske raziskave in priznavanje
neformalnega učenja. 
Evropska komisija si je zadala za cilj tudi zmanjševanje
brezposelnosti mladine, olajšanje dostopa na trg dela, boj proti revščini,
spodbujanje zdravega življenja in aktivnega državljanstva. 
Prednostne naloge Slovenije 
Kultura 
Slovenija je v uradnih stališčih izrazila pozitivno mnenje k
zakonodajnima predlogoma o novih programih na področju kulture in
avdio-vizualne politike in bo zato podpirala vse aktivnosti, ki bodo
usmerjene k čimprejšnjemu sprejetju novih programov. Pri tem Slovenija razume,
da novi program Kultura 2007 vsebinsko podpira in nadgrajuje programe
sodelovanja med članicami na področju promocije skupne kulturne dediščine v
skladu s 151. členom Pogodbe o ustanovitvi Evropske skupnosti. 
Slovenija si bo prizadevala uresničevati cilje delovnega
načrta Sveta na področju kulture 2005 – 2006, še posebej na področju
lizbonske strategije, saj se zaveda, da ustvarjalnost in kulturne industrije
doprinašajo k evropski rasti in povezanosti. Hkrati bo tvorno sodelovala pri
pripravi novega delovnega načrta Sveta EU na področju kulture (naslednje
obdobje bo obsegalo leti 2007 in 2008). 
Evropska kulturna prestolnica (2007-2013). Izborni
postopek za evropsko kulturno prestolnico se praviloma začenja šest let pred
dejansko izvedbo projekta. V nasprotju za navedenim za Slovenijo veljajo
prehodne določbe Sklepa Evropskega parlamenta in Sveta o vzpostavitvi
aktivnosti skupnosti za dogodek Evropske prestolnice kulture za leta 2007-2019,
ki za programe Evropskih kulturnih prestolnic v letih 2011 in 2012 določajo
predložitev nominacije prestolnice štiri leta pred predvidenim začetkom
zadevnega dogodka. V interesu Slovenije je možnost predložitve nominacije
skupaj s priporočilom države. 
Predlog Sklepa EP in Sveta EU o Evropskem letu za
medkulturni dialog (2008) Omenjena pobuda je zelo pomembna za Slovenijo kot
predsedujočo državo v letu 2008. Slovenija je zato zainteresirana, da se
program poveže z elementi medkulturnega dialoga v programih Skupnosti 2007-2013
in programom Komisije v letu 2008, saj povezava na omenjenih ravneh pomeni
boljšo implementacijo stališč, sprejetih v času našega predsedovanja. 
Odločba Evropskega parlamenta in Sveta o postavitvi
programa »Državljani za Evropo« (2007- 2013). Program je v nekaterih ciljih
podoben ciljem programa Kultura 2007. Od slednjega se razlikuje po tem, da
izpostavlja predvsem mobilnost državljanov in ne mobilnost kulturnih
ustvarjalcev ter kulturnih dobrin, kar lahko pomeni dodano vrednost kulture v
ožjem pogledu. Stična točka med obema programoma so kulturne vrednote, ki na
področju državljanstva in kulture tvorijo jedro evropske ideje. 
Slovenija si bo prizadevala za okrepitev kulturnega vidika
pri načrtovanju in izvajanju omenjenega programa. 
Avdiovizualna politika 
Slovenija je zelo zainteresirana, da proces sprejemanja Direktive
o TV brez meja steče čim prej in da se čim prej tudi zaključi. Trojka
Avstrija, Finska in Nemčija je že sporočila, da si bo prizadevala, da bi bila
revidirana direktiva sprejeta v roku dveh let, vendar je bilo na delovnem
sestanku trojke s strani predstavnikov Komisije in Sekretariata Sveta
poudarjeno, da bo pogajalski proces težak in verjetno dolgotrajen. Ob sprejemu
je trajal tri leta. 
To pomeni, da bo sklepna faza sprejemanja revidirane Direktive
o TV brez meja verjetno sovpadel s predsedovanjem Slovenije Evropski uniji.
Ravno zato Slovenija močno podpira namero trojke, da bi proces čim bolj
pospešila. V interesu vsake predsedujoče države je namreč, da so pomembni
dokumenti sprejeti v času njenega predsedovanja, kar je možno le, če so glavni
problemi večinoma že razrešeni. 
Tudi z vsebinskega vidika je Sloveniji v velikem interesu, da
se direktiva prilagodi velikim spremembam, ki so se v zadnjih dveh dekadah
zgodile na trgu televizijskih storitev. Še posebno pomembno je, da se tiste določbe
direktive, ki ščitijo kulturne posebnosti manjših držav uveljavijo tudi na
področju, drugih linearnih in nelinearnih storitev, ki ob prehodu na digitalni
način oddajanja, vse bolj konkurirajo klasični televiziji. 
Prav tako je v interesu Slovenije, da se čim prej doseže
dokončni dogovor o predlogu novega programa »Media 2007«, ki bo po letu
2006 nadomestil programa »Media Plus« in »Media Training«, saj
nov način črpanja sredstev Sloveniji omogoča njihov boljši izkoristek. 
Mladina 
Slovenija podpira predlog novega programa »Mladina v
akciji« in se bo zavzemala za čimprejšnji končni dogovor, ki bo omogočil,
da se bo program izvajal v obdobju 2007-2013. 
V januarju bo dokončano nacionalno poročilo za Evropsko
komisijo o doseganju skupnih ciljev na področju informiranja in
participacije mladih, kot to predvideva odprta metoda koordinacije iz Bele
knjige. Na zahtevo Komisije bo resorni organ pripravil tudi nacionalno poročilo
o doseganju skupnih ciljev na področju prostovoljnega dela mladih in boljšega
poznavanja mladine. 
Nadalje bo Slovenija sodelovala pri prizadevanjih za sprejem
resolucije v času predsedovanja Avstriji, ki zadeva spodbujanje neformalnega
izobraževanja in priložnostnega učenja. Pomembni bodo predvsem prioritetni
ukrepi za spodbujanje priznanja neformalnemu in priložnostnemu izobraževanju
oziroma učenju. 
V okviru področij, ki jih vsebuje Evropski pakt za mlade,
bo Slovenija spodbujala in iskala možnosti za dialog z mladinskimi
organizacijam, mladinskimi strukturami in mladimi, ter s tem spodbujala
participacijo mladih pru kreiranju mladinske politike in sodelovanja v sistemu
reprezentativne demokracije. 
Slovenija se bo tudi zavzemala za sprejem nove deklaracije
o spodbujanju strpnosti med mladimi, vključujoč boj proti diskriminaciji
mladih na trgu delovne sile kot tudi na drugih oblik diskriminacije. 
11. OKOLJE 
Prednostne naloge EU 
Ključni okoljski cilji in prednostne naloge dolgoročne
politike EU na področju varstva okolja so opredeljeni v Šestem okoljskem
akcijskem programu za obdobje 2004-2012 (v nadaljevanju akcijski program)
ter sodijo v štiri glavne sklope: (1) podnebne spremembe, (2) narava in
biološka raznovrstnost, (3) okolje, zdravje in kakovost življenja ter (4)
naravni viri in odpadki. Med ključne naloge EU na tem področju sodi tudi
vodilna vloga EU v mednarodnih procesih. 
Prednostne naloge EU glede varstva okolja za leto 2006 so:
(1) nadaljevanje z obravnavo sedmih tematskih strategij, ki izhajajo iz
akcijskega programa, (2) aktivnosti za vmesni pregled izvajanja akcijskega programa,
ki so odvisne od dinamike priprave in obravnave tematskih strategij, (3)
aktivnosti na strateški ravni glede podnebnih sprememb in glede biološke
raznovrstnosti, (4) obravnava številnih zakonodajnih aktov na področju
podnebnih sprememb in varstva zraka, varstva voda ter ravnanja z odpadki,
(5) izvajanje Akcijskega načrta za okoljske tehnologije in (6)
mednarodne aktivnosti EU. 
Glede sedmih tematskih strategij bo Svet EU nadaljeval z v
letu 2005 začeto razpravo o Tematski strategiji za varstvo in ohranitev
morskega okolja, ki jo spremlja predlog Direktive o določitvi okvira za
ukrepe Skupnosti na področju politike morskega okolja in z razpravo o Tematski
strategiji za zrak, ki jo spremlja predlog Direktive o kakovosti zraka
in čistejšem evropskem zraku. 
Tematska strategija za varstvo in ohranitev morskega
okolja, je zasnovana na ekosistemskem pristopu, in dopolnjuje obstoječe
smernice za identifikacijo vseh potencialnih nevarnosti škodljivih vplivov za
morsko okolje in njihovo oceno, pri čemer bodo upoštevani predvsem (i)
regionalna raznolikost in ekološke značilnosti morij, (ii) dejansko stanje
kakovosti morij, (iii) obremenitve posameznih morij, (iv) politične, socialne
in ekonomske značilnosti posameznih regij in (v) obstoječi mednarodni sporazumi.
Predlog spremljajoče okvirne direktive določa skupne cilje, načela, akterje in
instrumente ter roke za doseganje ciljev 
Tematska strategija za zrak, ki naj bi okrepila
skladno in integrirano politiko varstva zraka in ureja prednostne naloge za
nadaljnje ukrepe - preglede in spremembe standardov kakovosti zraka. Za
doseganje postavljenih strateških ciljev bo sedanja zakonodaja o kakovosti
zraka poenostavljena. Strategiji je priložen zakonodajni predlog, ki povezuje
večino obstoječih direktiv glede varstva zraka, saj pojasnjuje in poenostavlja
prejšnja besedila, razveljavi zastarele določbe, posodobi zahteve za poročanje
in uvede nove določbe o drobnih trdnih delcih. 
Poleg navedenega bo Svet, zaradi zamud s strani Komisije, v
letu 2006 začel z razpravo o preostalih tematskih strategijah: Tematski
strategiji za tla, Tematski strategiji o trajnostni rabi in gospodarjenju z
viri, Tematski strategiji za trajnostno rabo pesticidov, ki jo bo
spremljala okvirna direktiva, Tematski strategiji o preprečevanju nastajanja
in recikliranju odpadkov in Tematski strategiji o urbanem okolju. 
Tematska strategija za tla se bo nanašala na
preprečevanje onesnaževanja tal, erozije, degradacije, izgube tal in na
hidrogeološka tveganja ob upoštevanju regionalnih posebnosti ter značilnosti. Tematska
strategija o trajnostni rabi in gospodarjenju z viri bo opredelila cilje za
učinkovito rabo virov ter opredelila pogoje in ukrepe za spodbujanje okoljske
učinkovitosti in trajnostne rabe surovin, energije, vode in drugih virov. Tematska
strategija za trajnostno rabo pesticidov bo opredelila različne ukrepe za
zmanjševanje nevarnosti za zdravje in okolje zaradi rabe pesticidov. Tematska
strategija o preprečevanju nastajanja in recikliranju odpadkov bo med
drugim opredelila ukrepe za zagotavljanje ločevanja na viru, zbiranje in
recikliranje prioritetnih tokov odpadkov ter spodbudila prenos okoljsko
sprejemljivih tehnologij za recikliranje odpadkov in ravnanje z le-temi v
prakso. Tematska strategija o urbanem okolju pa bo spodbujala celosten horizontalni
pristop za izboljšanje kakovosti urbanega okolja. 
Boj proti podnebnim spremembam sodi med stalne prednostne
naloge EU. Aktivnosti na tem področju bodo obsegale novo fazo Evropskega
programa za klimatske spremembe, revizijo direktive o trgovanju z emisijami
toplogrednih plinov ter mednarodne pogovore o omejitvah izpustov
toplogrednih plinov po letu 2012. 
Strateški cilj EU na področju varstva narave in biološke
raznovrstnosti je ustaviti zmanjševanje biološke raznovrstnosti do leta 2010.
EU bo skušala ta cilj uveljaviti tudi na mednarodni ravni, in sicer na
zasedanjih podpisnic Konvencije o biološki raznovrstnosti in Protokola o
biološki varnosti. 
Med prednostne naloge EU na zakonodajnem področju za leto
2006 sodi zaključek postopkov obravnave in sprejetje naslednji aktov: 
-       
Predloga uredbe Evropskega parlamenta in Sveta o finančnem
instrumentu za okolje (LIFE+). Predlog vzpostavlja nov finančni mehanizem
za okolje, ki bo začel veljati 1.1.2007. S tem datumom bodo prenehali veljati
obstoječi finančni mehanizmi na področju okolja (LIFE Okolje, Narava in Tretje
države, Urbani program, NVO program in program Forest Focus). 
-       
Predloga direktive Evropskega parlamenta in Sveta o vzpostavitvi
infrastrukture za prostorske informacije v skupnosti – o t.i. INSPIRE
direktivi. Predlog direktive uvaja enoten sistem prostorskih informacij in bo
omogočil boljše preprečevanje in boljše upravljanje s potencialnimi okoljskimi
grožnjami. Sistem predstavlja tudi podlago za boljše izvajanje Šestega
okoljskega akcijskega programa. 
-       
Predloga direktive Evropskega parlamenta in Sveta o zaščiti podzemnih
voda, ki prinaša nove zahteve glede nadzora nad kakovostjo in
onesnaževanjem podzemnih voda ter zavezuje države članice, da zagotavljajo
ustrezen nadzor, da identificirajo trende onesnaževanja podzemnih voda ter da
ustrezno ukrepajo. 
-       
Predloga direktive Evropskega parlamenta in Sveta o baterijah in
akumulatorjih in odpadnih baterijah in akumulatorjih, ki določa obveznost
zbiranja in recikliranja za vse baterije in akumulatorje, ki so dani na trg EU.
-       
Predloga uredbe Evropskega parlamenta in Sveta o izvajanju določil
Arhuške konvencije v evropskih institucijah in organih EU, kar bo omogočalo
izvajanje določil konvencije in večjo preglednost delovanja institucij EU. 
-       
Predloga Uredbe Evropskega parlamenta in Sveta o določenih
fluoriranih toplogrednih plinih, katere glavni namen je zmanjšati emisije
tovrstnih plinov, zlasti v kontekstu zahtev kjotskega protokola. 
Poleg sprejema zgoraj navedenih »starih« aktov pa sodi med
prednostne naloge Sveta za leto 2006 tudi obravnava nekaterih novih aktov. Na
področju varstva zraka bodo poleg že omenjenega predloga direktive o
kakovosti zunanjega zraka obravnavane tudi dopolnitve zakonodaje glede
emisij motorjev osebnih in tovornih vozil (EURO V in EURO VI) ter revizija
direktive o kakovosti goriv. Glavni namen predvidenih sprememb obstoječe
zakonodaje je uvesti bolj ambiciozne standarde varstva okolja. Ob navedenem
bodo tekle aktivnosti za zastopanje na srečanju podpisnic Montrealskega protokola
o zaščiti ozonskega plašča. 
Na področju urejanja voda se bo začel postopek obravnave
predloga Komisije o direktive o upravljanju z ogroženostjo zaradi poplav ter
nadaljeval postopek sprejemanja predloga novelacije Direktive o prednostnih
snoveh. Potekal bo tudi četrti svetovni vodni forum, na katerem bodo nekatere
od držav članic EU aktivno sodelovale. 
Prednostne naloge Slovenije 
Cilji in prednostne naloge Slovenije na področju varstva
okolja so skladni z akcijskim programom in so natančneje opredeljeni v
Nacionalnem programu varstva okolja (NPVO). 
Slovenija bo pri delu v Svetu posebno pozornost namenila: 
-       
Vmesnemu pregledu Šestega okoljskega akcijskega programa. 
-       
Obravnavi Tematske strategije za varstvo in ohranitev morskega okolja
in predlogu Direktive o določitvi okvira za ukrepe Skupnosti na področju
politike morskega okolja. Slovenija podpira sprejem in implementacijo
Strategije, predlagana direktiva pa je za Slovenijo zaradi specifičnih naravnih
značilnosti morja in socio-ekonomske pomembnost, še posebej pomemben instrument
za uveljavljanje trajnostne rabe zelo ranljivega naravnega vira. Slovenija
poudarja pomembnost in težavnost postopnega usklajevanja in integracije določil
direktive z obstoječimi konvencijami in vidi pri tem pomembno vlogo EK. Ob tem
Slovenija poudarja tudi pomembnost sodelovanja javnosti v postopku priprave in
izvajanja direktive ter izpostavlja problem financiranja institucionalne
krepitve za izvajanje direktive, za katere ni predvidenih sredstev v proračunu
Skupnosti. Sprejem direktive bo terjal sprejem dodatnih slovenskih predpisov in
spremembe zakonov. Poseben »problem«, ki ga bo morala Slovenija rešiti je tudi
določitev območja izvajanja direktive (območje teritorijalne ali suverene
pravice). Na podlagi presoje vplivov predloga direktive na dejavnosti, ki so
tesno povezane z morskim okoljem - turizem, pomorstvo, ribištvo, trgovina je
ocenjeno, da bodo kratkoročne ekonomske in socialne posledice velike, predvsem
za tiste dejavnosti za katere so okoljski standardi šibki (pomorski promet).
Ugotovljeno pa je tudi, da so dolgoročni pozitivni vplivi na okolje, socialo in
ekonomijo zelo pomembni in bistveno večji. 
Obravnavi Tematske strategije za zrak, ki jo spremlja
predlog Direktive o kakovosti zraka in čistejšem evropskem zraku
in drugih aktov s področja varstva zraka. Slovenija pozdravlja tematsko
strategijo, ki predstavlja zelo dobro osnovo za razpravo o ciljih in ukrepih za
zmanjševanje onesnaženosti zraka do leta 2020. Slovenija se strinja, da se kot
prvi predlagani ukrep za realizacijo Strategije sprejme nova okvirna
Direktiva o kakovosti zraka. Direktivi pa morajo zelo hitro slediti še
drugi ukrepi, ki so usmerjeni v razpršene vire onesnaževanja kot je transport,
kmetijstvo in male kurilne naprave. Slovenija podpira pripravo novih
zakonodajnih ukrepov za EURO V in EURO VI standarde zmanjševanja emisij
plinov iz motornih vozil, kakor tudi pregled Direktive o nacionalnih
zgornjih mejah emisij. Slovenija tudi meni, da bi bilo koristno ponovno
pretehtati standard EURO V, ki je še v pripravi. Njegove cilje in ambicije bi
bilo koristno dvigniti vsaj na raven današnjega razvoja tehnologij na tem
področju, oziroma razvoja tehnologij v nekaj prihodnjih letih. 
Slovenija podpira novo »okvirno« Direktive o kakovosti
zraka, ki združuje in usmerja nekatere dosedanje predpise na področju zraka
in meni, da gre za dober primer t.i. »boljše zakonodaje« EU. Slovenija načeloma
podpira pristop, da nova direktiva ohranja številčne vrednosti standardov
kakovosti zraka, ki so bile že dogovorjene in sprejete v sedanji zakonodaji na
tem področju. Ob navedenem pa si bo Slovenija prizadevala, da je za nekatere
mejne vrednosti treba dogovoriti odlog rokov za dosego skladnosti. To še
posebej velja za mejno vrednost za trdne delce PM10. Vrsta držav članic se namreč
še sooča s problemi realizacije določil za PM10, nove države članice pa imamo
na tem področju tudi premalo izkušenj. Zato je še toliko bolj pomembno, da
predlog za uvedbo novega standarda za PM2.5 temeljito pretehta. 
-       
Spremljanju obravnave ostalih tematskih strategij: Tematske
strategije za tla, Tematske strategije za trajnostno rabo pesticidov, Tematske
strategije o preprečevanju nastajanja in recikliranju odpadkov, in Tematske
strategije o urbanem okolju. 
-       
Na področju ukrepov za boj proti podnebnim spremembam se Slovenija
pridružuje ostalim državam članicam EU in si prizadeva za čimprejšnje globalno
zmanjšanje emisij toplogrednih plinov. Pri tem je, poleg potrebe po sodelovanju
ZDA, izredno pomembno postopno vključevanje največjih in najbolj razvitih držav
v razvoju. Z zmanjševanjem je potrebno začeti takoj, saj vsakršne zamude
terjajo zahtevnejše prilagajanje. Z zamujanjem se povečuje tudi tveganje za
pojav morebitnih hitrih sprememb podnebja, na katere bi se zelo težko
prilagodili ali pa to sploh ne bi bilo več mogoče. Ob navedenem si Slovenija
prizadeva za čim širšo uporabo novih okolju oziroma podnebju prijaznih
tehnologij s poudarkom na omogočanju dostopa do le-teh državam v razvoju. Ob
tem Slovenija opozarja na nujnost upoštevanja posledic obstoječih podnebnih
sprememb v sektorskih politikah (urejanje prostora, upravljanje z vodami,
kmetijstvo). Slovenija opozarja tudi na pomen priprave ustreznih
prilagoditvenih ukrepov (predlog Direktive o upravljanju z ogroženostjo zaradi
poplav). 
-       
Aktivnostim na področju varstva biološke raznovrstnosti. 
-       
Aktivnostim za boljše izvajanje Akcijskega načrta za okoljske
tehnologije. 
-       
Sprejetju naslednjih zakonodajnih aktov EU: 
-       
Uredbe Evropskega parlamenta in Sveta o finančnem instrumentu za
okolje (LIFE+). Slovenija podpira Uredbo in meni, da je predlagana uredba
dober finančni instrument za okolje v okviru nove finančne perspektive, še
posebej na področju programov izvajanja okoljske zakonodaje. 
-       
Direktive Evropskega parlamenta in Sveta o zaščiti podzemnih voda.
Slovenija se strinja s konceptom direktive o zaščiti podzemne vode pred
onesnaženjem in si prizadeva za uskladitev nacionalnega monitoringa kemijskega
stanja podzemnih voda v okviru posameznih programov monitoringa hidrogeoloških
karakteristik vodnih teles ter ustreznih obremenitev in vplivov. 
-       
Direktive Evropskega parlamenta in Sveta o baterijah in akumulatorjih
in odpadnih baterijah in akumulatorjih. Slovenija podpira sprejem
direktive. V Sloveniji ni proizvodnje nikelj-kadmijevih (Ni-Cd) baterij,
uvozniki le-teh pa so v glavnem seznanjeni z možnostjo delne prepovedi kadmija.
Obveščena je tudi GZS. 
-       
Direktive Evropskega parlamenta in Sveta o vzpostavitvi
infrastrukture za prostorske informacije v skupnosti (t.i. INSPIRE
direktive). Slovenija podpira sprejem direktive in zastopa stališče, da
direktiva ustrezno rešuje vprašanje vzpostavitve infrastrukture za prostorske
podatke Skupnosti. 
-       
Uredbe Evropskega parlamenta in Sveta o izvajanju določil Arhuške
konvencije v evropskih institucijah in organih EU. Slovenija izhaja iz
dejstva, da bo implementacija Arhuške konvencije pomenila velik premik k
boljšemu vključevanju nevladnih organizacij in ostale javnosti v postopke
odločanja na področju varstva okolja. 
-       
Obravnavi novih predlogov aktov glede preprečevanja poplav (urejanja
voda) in glede prednostnih snovi ( varstvo voda). 
12. TRAJNOSTNI RAZVOJ 
Prednostne naloge EU 
EU je v procesu revizije Strategije trajnostnega razvoja. Po
vrsti političnih usmeritev Evropskega sveta v preteklih letih, je bila junija
2005 na predlog Komisije na Evropskem svetu sprejeta Deklaracija o trajnostnem
razvoju, ki opredeljuje temeljna načela in cilje razvoja EU kot moderne družbe.
Na tej podlagi je Komisija decembra 2005 pripravila besedilo za razpravo o
prenovljeni Strategiji trajnostnega razvoja. Besedilo določa dolgoročne
usmeritve, cilje in mehanizme spremljanja njihovega uresničevanja ter spodbuja
sinergijo ciljev in komplementarnost različnih politik EU. Besedilo se nanaša
tako na notranjo kot na zunanjo (izven EU) dimenzijo trajnostnega razvoja. 
V letu 2006 bo na Svetu tekla intenzivna razprava o reviziji
Strategije trajnostnega razvoja. Končno odločitev o njeni usodi pa naj bi
sprejel Evropski svet na svojem junijskem zasedanju. 
Prednostne naloge Slovenije 
Trajnostna razvojna usmeritev sodi med prednostne naloge
Slovenije in je opredeljena v Strategiji razvoja RS (2005–2013).
Slovenija ne načrtuje priprave posebne strategije trajnostnega razvoja. 
Slovenija meni, da je proces revizije strategije trajnostnega
razvoja dobra priložnost za izboljšanje skladnosti različnih politik EU ter za
preprečevanje podvajanja zastavljenih ciljev in ukrepov. Slovenija si v tej
luči prizadeva za jasno opredeljeno razmerje med Lizbonsko strategijo in
evropsko Strategijo trajnostnega razvoja kot tudi za jasno opredeljene
povezave do nacionalnih strategij glede trajnostnega razvoja. 
Slovenija zagovarja integriran pristop, kjer so v enotnem
razvojnem dokumentu poudarjeni vsi trije vidiki trajnostnega razvoja tako
ekonomska, socialna kot tudi okoljska komponenta. Na takšnih izhodiščih je
pripravljena tudi naša Strategija razvoja Slovenije. 
13. SKUPNA KMETIJSKA
POLITIKA IN RIBIŠTVO 
13.1. Kmetijstvo 
Prednostne naloge EU 
V letu 2006 bo na področju kmetijstva prioriteta predsedstev
prispevati k razvoju inovativnega, konkurenčnega ter trajnostno naravnanega
evropskega modela kmetijstva. Prioritetno bo delo glede okrepitve na novo
reformirane skupne kmetijske politike (SKP). Pomembno je prikazati stabilnost
ter zanesljivost evropske kmetijske skupnosti in hkrati prepoznati potrebo po
reagiranju na izzive v okviru SKP. 
Naslednja zelo pomembna prioriteta obeh predsedstev bo
prispevek evropskega modela kmetijstva k izvajanju ciljev lizbonske strategije
EU. Reformirana SKP je bolj konkurenčno in tržno orientirana in tako prispeva k
večanju delovnih mest in rasti, ker podpira inovacije, promovira varovanje
okolja in ustvarja nove možnosti zaposlovanja in stabilnosti na podeželskem
območju Evrope. 
Za Svet EU je tudi zelo pomembno nadaljnje delo na
poenostavitvi SKP. Sporočilo Komisije o poenostavitvi in boljši ureditvi za
skupno kmetijsko politiko je bilo predstavljeno jeseni 2005. Na podlagi le
tega bo možno pripraviti zakonodajne predloge, katere bo Svet EU obravnaval v
letu 2006. V okviru tega Komisija, v prvi polovici 2006, predvideva tudi
predstavitev akcijskega načrta. Sporočilo Komisije je del prispevka SKP k
uresničevanju ciljev lizbonske strategije EU. Komisija predvideva, da bi lahko
z zmanjševanjem upravnih postopkov v kmetijskem sektorju s pomočjo preglednejših,
enostavnejših in manj obremenjujočih predpisov znižali stroške za kmete in
podjetja. Nepregledni in številni ukrepi in predpisi lahko namreč ogrozijo
izpolnitev političnih ciljev, otežijo zagotavljanje smotrne porabe sredstev EU
in ovirajo sprejetje ukrepov SKP. Namen poenostavitev je torej opredeliti in
odpraviti nepotrebne obremenitve za nacionalne administracije in kmete. 
Cilj Sveta EU je zaključiti reformo tržnega reda za sladkor.
Le ta naj bi bila formalno sprejeta, kot točka A na zasedanju Sveta EU, v
začetku leta 2006. Predlog reforme določa gospodarski in pravni okvir za
evropski sektor sladkorja do leta 2014/15 ter prinaša številne spremembe
obstoječe ureditve, kot na primer postopno znižanje cen sladkorja in sladkorne
pese, določa višino kompenzacijskih plačil za pridelovalce sladkorne pese,
možnost prehodne ureditev za uveljavitev reforme, možnost dodatnih sredstev za
prestrukturiranje, določa višino kvot za intervencijski odkup, dopušča možnost
delne razgradnje tovarne itd. 
Svet EU bo tudi nadaljeval delo na reformi trga sadja in
zelenjave ter morebiti tudi trga vina in banan. Glavni cilji reforme trga sadja
in zelenjave so izboljšati konkurenčnost predelovalne industrije sadja in
zelenjave, skozi tržno naravnano politiko, ob upoštevanju pomembne vloge
sektorjev, ki zadevajo zaposlovanje na podeželskem območju. Cilj reforme je
tudi nadgraditi ter posodobiti obstoječi inštrument skupne tržne ureditve za
sveže proizvode ter odstraniti nepotrebna pravila ter tudi poenostaviti in
razjasniti preostale uredbe. 
Skupna tržna ureditev za vino je eden zadnjih kmetijskih
sektorjev, ki je še potreben drastične reforme, z namenom rešiti številne
probleme s katerimi se ta sektor sooča. Komisija bo v svojem dokumentu
predstavila zakonodajne smernice, s ciljem povečati konkurenčnost EU
proizvodnje vina in željo doseči ravnotežje na trgu, razviti efektivnejši
inštrument za boljše upravljanje in razvoj trga, poenostaviti ter prečistiti
zakonodajo in zagotoviti trajnostno naravnano proizvodnjo vina na območju EU. 
Glavni cilji pregleda skupne tržne ureditve za banane so
zagotoviti sprejemljivo ravnotežje na trgu, izboljšati učinkovitost EU
proizvajalcev, zagotoviti pravično ceno na trgu za EU potrošnike, podpirati
trajnostni razvoj pridelave ter promovirati okoljsko prijazne metode predelave
in pridelave. 
V postopku soodločanja bo Svet EU z Evropskim parlamentom
težil k doseganju zaključkov o predlogu Komisije glede spremembe trenutne
zakonodaje na področju žganih pijač. Svet EU bo tudi sprejel zaključke glede
predloga Komisije za prilagoditev ukrepov za sektor lana in navadne konoplje.
Še pred koncem leta 2006 načrtuje Svet EU tudi obravnavno predloga Komisije
glede promocije kmetijskih proizvodov. 
Vidike Svetovne trgovinske organizacije (STO), ki se navezujejo
na področje kmetijstva bo Svet EU obravnaval skozi dialog ter pregledno
sodelovanje z različnimi interesnimi skupinami. 
Na področju gensko spremenjenih organizmov (GSO) bo Svet EU
stremel k doseganju napredka glede vprašanja soobstoja med ekološko,
konvencionalno ter GSO kmetijsko proizvodnjo. Na to temo se pričakuje tudi
predstavitev poročila Komisije. 
Na podlagi Akcijskega načrta Komisije glede biomase in
pričakovanega predloga glede bio-goriv bo Svet EU obravnaval vlogo obnovljivih
virov energije v okviru SKP in bo tekom leta 2006 v ta namen tudi preučil
dogovore o podporah energetskim rastlinam. 
V povezavi z Akcijskim načrtom za ekološko hrano in
kmetovanje bo predsedstvo nadaljevalo delo na spremembi predloga glede
veljavne zakonodaje na področju ekološkega kmetijstva, s ciljem predstaviti
ključna načela za ta sektor, poenostaviti obstoječe predpise in izboljšati
promet z ekološkimi proizvodi. 
Prednostne naloge Slovenije 
Slovenija podpira nadaljnje delo Sveta EU pri doseganju bolj
inovativnega, konkurenčnega ter trajnostno naravnanega evropskega modela
kmetijstva, ki bo prispeval k izvajanju ciljev lizbonske strategije EU, kot so
spodbujanje konkurenčnosti, zaposlovanja in rasti na podeželjem območju EU. 
Slovenija tudi podpira Sporočilo Komisije o poenostavitvi
in boljši ureditvi za skupno kmetijsko politik, in sicer podpira
poenostavitev kot vodilo pri oblikovanju in predvsem izvajanju ukrepov skupne
kmetijske politike. Meni, da so prizadevanja Komisije in predsedstva pravi
korak naprej v procesu, kjer bi s poenostavitvijo administrativnih postopkov
ter preglednejšimi, enostavnejšimi in manj obremenjujočimi predpisi znižali
stroške in administrativno breme za vse akterje v kmetijstvu. Slovenija se pri
tem zavzema, da se poenostavitve v okviru akcijskega načrta omejijo izključno
na tehnične poenostavitve v smislu poenostavitev postopkov, revizije pravnega
reda in mehanizmov upravljanja. Akcijski načrt naj bi Komisija predstavila v
prvi polovici leta 2006. 
Slovenija je aktivno sodelovala v pogajanji glede reforme
tržnega reda za sladkor in je na novembrskem zasedanju Sveta EU kompromisni
predlog tudi v večjem delu podprla (razen področja znižanja cen za sladkor in
sladkorno peso ter višine kompenzacijskih plačil za pridelovalce sladkorne
pese). V letu 2006 bo za Slovenijo pomembno, da Svet EU čim prej formalno
zaključi z reformo tržnega reda za sladkor, da se lahko reforma dejansko tudi
začne izvajati. 
Za Slovenijo je pomembno tudi nadaljnje delo Sveta EU na
reformi trga sadja in zelenjave, kot tudi reformi trga vina in banan, s
katerimi bi dosegli večjo konkurenčnost in trajnostni razvoj teh sektorjev in
ravnotežje na trgu EU. V ta namen bo Republika Slovenija oblikovala
vinogradniško-vinarski svet, ki bo sestavljen iz predstavnikov Ministrstva za
kmetijstvo, gozdarstvo in prehrano, Agencije za kmetijske trge in razvoj
podeželja, Kmetijsko gozdarske zbornice Slovenije in neodvisnih strokovnjakov s
tega področja. Naloga Sveta bo priprava slovenskih stališč do reforme trga
vina. 
V nadaljevanju bodo za Slovenijo pomembni tudi doseženi
morebitni zaključki Sveta EU glede žganih pijač ter prilagoditve ukrepov za
sektor lana in navadne konoplje, kot tudi obravnava predloga glede promocije
kmetijskih proizvodov. 
Za Slovenijo bodo izrednega pomena tudi aktivnosti na
področju ekološkega kmetijstva. Slovenija se zavzema za povečanje podpor
ekološkim kmetovalcem v sklopu Programa razvoja podeželja ter ukrepov, ki se
nanašajo na zagotavljanje višjih prehranskih in okoljskih standardov. Podpira
promocijo ekološkega kmetijstva ter označevanje z evropskim logotipom in z
nacionalnimi oziroma privatnimi označbami. 
Zaradi uporabe zastarelih virov energije, ki povzročajo vedno
večje onesnaženje okolja, se vedno bolj pojavlja velika potreba po obnovljivih
virih energije, ki imajo nižjo stopnjo emisije škodljivih snovi na okolje. V ta
namen Slovenija pozdravlja nadaljnje delo Sveta EU glede obravnave vloge
obnovljivih virov energije v okviru SKP. Prizadevati si je potrebno, da bo EU v
prihodnjih letih uspelo povečati delež obnovljivih virov energije. Obnovljivi
viri lahko zamenjajo omejene vire zastarelih virov energije in prestavljajo
znaten potencial za inovacije. 
13.2. Gozdarstvo 
Prednostne naloge EU 
Svet EU bo nadaljeval svoje delo na področju trajnostnega
gospodarjenja z gozdovi, in sicer na izvajanju Akcijskega načrta EU glede
uveljavitve zakonodaje, upravljanja in trgovanja na področju gozdov (FLEGT
- Forest Law Enforcement, Governance and Trade) in prizadevanju za mednarodni
inštrument za zaščito gozdov celega sveta, znotraj multilateralnega okvirja
foruma Združenih narodov o gozdovih. Bistveni sestavini Akcijskega načrta EU
glede uveljavitve zakonodaje, upravljanja in trgovanja na področju gozdov, sta
podpora vladnim reformam in vzpostavitev sheme dovoljenj, ki bo zagotavljala,
da bo na trg EU prihajal samo les, ki bo posekan v skladu s predpisi. To naj bi
se zagotavljalo skozi sporazume z državami v razvoju in tranzicijskimi
državami. Nezakonite sečnje povzročajo izredno veliko škodo v okolju ter tudi
izgubo biotske raznovrstnosti. Prav tako pa države proizvajalke zaradi
nezakonitih sečenj izgubljajo ogromne vsote denarja. Vzpostavitev in izvajanje
sheme dovoljenj bo zagotovo imelo pomemben ekonomski, okoljski in družbeni
vpliv. 
Svet EU bo tudi preučil obstoječo Uredbo »Forest focus«, ki
bo vključena v novo Uredbo Life+, in bo povzemala EU gozdarski akcijski načrt,
katerega namerava Komisija predstaviti v sredini leta 2006 z upoštevanjem
socialne, ekonomske ter ekološke pomembnosti gozdov in potrebe po izboljšanju
koordinacije, komunikacije ter sodelovanja na vseh področjih politike v
povezavi z gozdarskim sektorjem. 
Prednostne naloge Slovenije 
Slovenija je izredno gozdnata država, zato je vsakršno
dogajanje na področju gozdarstva za nas zelo pomembno. Za Slovenijo bo v letu
2006 pomembno nadaljnje delo Sveta EU glede izvajanja Strategije gozdarstva
EU ter izvajanje Akcijskega načrta EU glede uveljavitve zakonodaje,
upravljanja in trgovanja na področju gozdov. Strategija gozdarstva EU
zagotavlja strateški okvir za akcije, ki so povezane z gozdarstvom v EU in za
morebitno oblikovanje Skupne gozdarske politike EU. Strategija upošteva
obstoječo gozdarsko zakonodajo in zaveze sprejete s strani EU in držav članic v
vseh relevantnih mednarodnih procesih, še posebej na Konferenci združenih
narodov o okolju in razvoju, kot tudi Ministrskih konferenc o Varstvu gozdov v
Evropi. Strategija poudarja pomen več-funkcionalne vloge gozdov in trajnostnega
gospodarjenja z gozdovi. 
Za Slovenijo je pomembno tudi spremljanje dela Komisije in
Sveta EU na področju EU gozdarskega akcijskega načrta ter vse ostale aktivnosti
Sveta EU na področju gozdarstva. 
13.3. Varnost in
kakovost hrane, veterina in fitosanitarne zadeve 
Prednostne naloge EU 
Predsedstvo se bo na tem področju osredotočilo na
pospeševanje varnosti hrane, dobrega počutja živali, zdravja živali, prehrane
živali ter varstva rastlin. 
Predsedstvo bo dalo velik poudarek napredku na podlagi
pripravljenega načrta nadaljevanja izvajanja politike glede goveje spongiformne
encefalopatije (BSE - Bovine spongiform encephalopathy), t.im. BSE »Road map«,
ukrepom Skupnosti glede aviarne influence ter boleznim živali iz akvakultur. V
nadaljevanju se bo Svet EU odzval na akcijski načrt evropske strategije dobrega
počutja živali, ki ga pripravlja Komisija ter sodeloval pri pripravi skupne
politike zdravstvenega varstva živali. 
V nadaljevanju bo Svet EU poudaril nemoteno delovanje
Evropske agencije za varno hrano (EFSA), vključno z vprašanjem financiranja
EFSA upravnega odbora ter pripravo četrtega poročila, ki bo vključeval
rezultate neodvisne zunanje ocene EFSA. 
Na podlagi dveh tesno povezanih predlogov Komisije bo Svet EU
aktivno deloval na spremembi zakonodaje glede registracije, prometa in uporabe
fitofarmacevskih sredstev in hkrati na vzpostavitvi tematske strategije glede
trajnostne rabe fitofarmacevtskih sredstev (pesticidov) do leta 2012. Na
podlagi tega je potrebno najti primerno ravnovesje med potrebami kmetijstva,
zaščito potrošnikov, zaščito okolja ter potrebami industrije. 
Za Svet EU je tudi zelo pomembno nadaljevanje aktivnosti za
izboljšanje zakonodaje (better regulation) na področju semena in sort rastlin.
Še zlasti se bo delo osredotočilo na spremembe nekaterih osnovnih direktiv za
trženje semena. Namen je prilagoditev zakonodaje s tega področja sedanjim
potrebam potrošnikov in pridelovalcev. 
V letu 2006 bo na področju zdravstvenega varstva rastlin
prioriteta predsedstev obravnava predloga nove direktive o ukrepih za zatiranje
krompirjevih cistotvornih ogorčic. Nadaljevalo se bo tudi delo na nadgradnji in
krepitvi vloge ter sodelovanju diagnostičnih fitosanitarnih laboratorijev v
državah članicah kot tudi na znanstveni podpori pri ocenah tveganja zaradi
škodljivih organizmov. 
Svet EU bo nadaljeval delo na področju odnosov med EU in
tretjimi državami, še posebno na pogajanjih glede veterinarskega in
fitosanitarnega sporazuma med EU in Rusijo ter delovanju veterinarskega
sporazuma med EU in Ameriko. 
Na mednarodni ravni, bo Svet EU nadaljeval z delom na
področju Codex alimetarius, preko koordinacije stališča ES glede predlaganih
standardov varnosti hrane. Svet EU bo tudi nadaljeval z aktivnim delom na
drugih mednarodnih področjih, in sicer s koordinacijo priprave gradiv in
stališč ES za zasedanje Komisije za fitosanitarne ukrepe (CPM - Commission on
Phytosanitary Measures) v okviru Mednarodne konvencije za varstvo rastlin pri
FAO (International Plant Protection Convention) ter Mednarodne konvencije za
varstvo novih rastlinskih sort (UPOV - International Convention for the Protection
of New Varieties of Plants). 
V luči zaključkov STO panela glede geografskih oznak se bo
Svet EU ukvarjal s predlaganimi spremembami glede Uredbe o geografskih oznakah.
Prednostne naloge Slovenije 
Na področju veterine bo za Slovenijo pomembno napovedano delo
Sveta EU glede pospeševanja varnosti hrane, dobrega počutja živali, zdravja
živali ter prehrane živali. Za Slovenijo je pomemben vsak dosežen napredek na
naslednjih področjih: priprava skupne strategije zdravstvenega varstva živali,
izvajanja ukrepov in politike nadzora aviarne influence v EU, sprejem
zakonodaje za bolezni živali iz akvakultur, izvajanje politike dobrega počutja
živali, posebej s poudarkom na zaščiti brojlerjev in kokoši nesnic,
nadaljevanje izvajanja politike glede goveje spongiformne encefalopatije (BSE)
v skladu z BSE »Road map«. 
Slovenija podpira nadaljnje aktivnosti Sveta EU na
fitosanitarnem področju, še zlasti na področju ukrepov zdravstvenega varstva
rastlin, kakovosti semena in sort kmetijskih rastlin ter spremembe zakonodaje
na področju fitofarmacevtskih sredstev. 
Za Slovenijo pa so pomembne tudi nadaljnje aktivnosti Sveta
EU na področju Codex alimentarius in na Uredbi o geografskih označbah. 
13.4. Ribištvo 
Prednostne naloge EU 
Svet EU bo usmeril vse napore v zaključitev dela na predlogu
uredbe Sveta o Evropskem skladu za ribištvo. Predlagana uredba
predvideva oblikovanje Evropskega sklada za ribištvo ter opredeljuje okvir za
podporo Skupnosti trajnostnemu razvoju ribiškega sektorja in obalnih ribiških
območij. Predlog uredbe temelji na trajnostni rabi ribolovnih virov ter okolju
prijazni vzreji rib in bo imel pozitivni vpliv na razvoj ribiškega sektorja.
Evropski sklad za ribištvo se bo osredotočil na pet prednostnih osi: ukrepi za
prilagoditev ribiške flote Skupnosti, ribogojstvo, predelovanje in trženje
proizvodov ribištva in ribogojstva, ukrepi v skupnem interesu, trajnostni
razvoj obalnih ribolovnih območij in tehnična pomoč. Vsaka država članica bo na
osnovi uredbe o Evropskem skladu za ribištvo izdelala nacionalni strateški
načrt, v katerem bo določila strategijo in prednostne naloge za razvoj
ribiškega sektorja. Nacionalni strateški načrt naj bi predstavil celovito
strateško vizijo srednjeročne razvojne politike ribištva in ribogojstva. V njem
morajo države članice posebno pozornost posvetiti najpomembnejšim vidikom
skupne ribiške politike za delovanje svojega področja za ribištvo in
ribogojstvo in se osredotočiti na tiste posege, ki se jim zdijo najpotrebnejši.
Na podlagi nacionalnega strateškega načrta pa bodo države članice pripravile
tudi operativne programe, ki vsebujejo omejeno število prednostnih nalog in
ukrepov ter podroben finančni razrez sredstev. Operativni program, ki ga potrdi
Evropska komisija, predstavlja osnovo za financiranje konkretnih ukrepov za razvoj
ribištva. Države članice izdelajo operativni program na nacionalni ravni po
posvetovanju z regionalnimi, lokalnimi, gospodarskimi in socialnimi partnerji v
ribiškem sektorju in vsemi ostalimi ustreznimi telesi v skladu s svojo
institucionalno strukturo. Uredba o Evropskem skladu za ribištvo naj bi bil
sprejeta spomladi 2006. 
Svet EU bo nadaljeval delo na predlogu uredbe Sveta o
vzpostavitvi finančnih ukrepov Skupnosti za izvajanje skupne ribiške politike
in na področju pomorskega prava. Evropska komisija je predlog predstavila
aprila 2005 ter ga posredovala v obravnavo Svetu EU in Evropskemu parlamentu.
Evropski parlament je decembra 2005 podal mnenje na prvo branje besedila. 
Svet EU se bo osredotočil na izvajanje novega okvirja skupne
ribiške politike, s ciljem doseči večjo trajnost v ribiškem sektorju, in sicer
z dokončanjem ali pa z doseganjem napredka na številnih predlogih v povezavi z
ukrepi ohranjanja (obnovitveni in upravljalni načrti), z okrepitvijo in
povečanjem nadzora ter ribiškimi partnerski sporazumi s tretjimi državami. 
Svet EU bo tako nadaljeval delo na Sporočilu Komisije
Svetu in Evropskemu parlamentu: 2006-2008 Akcijski načrt za poenostavitev in
izboljšanje skupne ribiške politik. Dokument vsebuje metodologijo za
poenostavitev skupne ribiške politike ter predlaga ukrepe za poenostavitev.
Predlagana poenostavitev se osredotoča na dva vidika politik: politiko
ohranjanja virov in spremljanje ribiških aktivnosti. V aneksu k dokumentu so za
vsako področje navedeni še konkretni predlogi aktov, ki jih je potrebno
poenostaviti. Med predlogi za poenostavitev so: poenostavitev instrumentov za
vsakoletno določanje TAC in kvot ter za ureditev ribolovnega napora,
poenostavitev tehničnih ukrepov za zaščito nedoraslih morskih organizmov,
poenostavitve zbiranja in upravljanja s podatki za CFP, poenostavitve
spremljanja (monitoring), poenostavitve obveznosti poročanja ter poenostavitve
pri dovoljenjih za ribolov izven voda Skupnosti. 
Svet EU v letu 2006 pričakuje dokument Komisije – Zeleno
knjigo o prihodnosti EU pomorske politike. Zelena knjiga bo predstavljala
celostno stanje vseh politik povezanih z morjem. Postavila naj bi možnosti za
bolj celovit pristop EU in njenih držav članic do politik v povezavi z morjem. 
Svet EU bo tudi določil kvote ter celotni dovoljeni ulov za
leto 2006 ob upoštevanjem ekonomskega, socialnega, okoljskega ter trajnostnega
vidika. 
Prednostne naloge Slovenije 
Na področju ribištva je za Slovenijo pomemben predlog
Uredbe o evropskem skladu za ribištvo. Slovenija podpira sprejem predloga
uredbe o Evropskem ribiškem skladu v okviru nove finančne perspektive
2007-2013. Menimo, da bo Slovenija lahko z ukrepi iz predlagane uredbe
uresničila zastavljene dolgoročne cilje ribiške politike, predvsem spodbujanje
konkurenčnosti sektorja ribištva in ribogojstva ter zagotovitev trajnostne rabe
ribolovnih virov. Za Slovenijo je izrednega pomena, da se razširja nabor možnih
ukrepov v okviru 5 prednostnih osi. Glede na strukturo in trenutno stanje v
slovenskem ribištvu pa so za Slovenijo še posebno pomembni naslednji možni
ukrepi: naložbe na krovu plovil, pomoč za mali priobalni ribolov in
socio-ekonomske ukrepe, ribogojstvo, predelava in trženje proizvodov ribištva
in ribogojstva in trajnostni razvoj obalnih ribolovnih območij. Dolgoročni cilj
politike ribištva v Sloveniji je spodbujanje konkurenčnosti sektorjev ribištva
in ribogojstva in zagotovitev trajnostne uporabe ribolovnih virov v skladu s
pravili skupne ribiške politike EU. Na osnovi uredbe bo potrebno pripraviti
Nacionalni strateški načrt za razvoj ribištva ter na podlagi omenjenega načrta
pripraviti tudi operativni program. 
Za Slovenijo je zelo pomemben tudi predlog Uredbe o
ukrepih upravljanja za trajnostno izkoriščanje ribolovnih virov v Sredozemlju.
Slovenija podpira napredek pri oblikovanju novega predloga uredbe Sveta po
prejetih pripombah s strani socialnih partnerjev ter Evropskega parlamenta in
se zavzema za čim prejšnji sprejem in začetek veljavnosti te uredbe, ki bo v
naslednjem obdobju urejala gospodarski in prostočasni ribolov v Sredozemskem
morju. Slovenija izraža podporo predstavljenim rešitvam v novem predlogu, ki
dopuščajo posamezne derogacije določil o obveznih odmikih ribolovnih orodij,
pod določenimi pogoji in v soglasju s Komisijo. 
Za Slovenijo je pomembno sodelovanje z Evropsko komisijo pri
pripravi Zelene knjige o prihodnosti EU pomorske politike. Zelena knjiga
je priložnost, da Slovenija vanjo vključi svoje izkušnje in stališča. Evropska
komisija je že pripravila okvirno vsebino knjige in jo razdelila na sedem podpoglavij.
Knjiga bo predvidoma izšla do konca aprila 2006. 
Slovenija podpira prizadevanja Komisije, da bi dosegli
poenostavitev in boljšo ureditev skupne ribiške politike kot je predstavljeno v
Sporočilo Komisije Svetu in Evropskemu parlamentu: 2006-2008 Akcijski načrt
za poenostavitev in izboljšanje skupne ribiške politike. Poenostavitev
pravnih aktov in postopkov bi prispevala k večji učinkovitosti in preglednosti
skupne ribiške politike, z odpravo nepotrebnih stroškov in administrativnega
bremena za vse vključene strani, predvsem v luči uresničevanja ciljev lizbonske
strategije EU. 
14. OBMOČJE SVOBODE,
VARNOSTI IN PRAVICE 
14.1. Krepitev svobode 
Prednostne naloge EU 
Posebna pozornost bo namenjena nadzoru meja, z nadaljnjim
razvijanjem sistema integriranega upravljanja zunanjih meja, z operativnim
sodelovanjem držav članic v okviru nove Evropske agencije za vodenje
operativnega sodelovanja na zunanjih mejah držav članic EU oziroma s tretjimi,
zlasti tranzitnimi državami. V končni fazi sprejemanja je Uredba Evropskega
parlamenta in Sveta o Zakoniku Skupnosti o pravilih, ki urejajo gibanje oseb
prek meja (Zakonik o schengenskih mejah), po sprejemu tega akta pa bo Svet
pripravil še poseben priročnik z navodili za izvajanje nalog organov mejnega
nadzora., medtem ko se je razprava o predlogu Direktive Evropskega parlamenta
in Sveta o skupnih standardih in postopkih v državah članicah za vračanje
državljanov tretjih držav, ki nezakonito prebivajo v EU, šele začela v delovnih
telesih Sveta EU. 
Proces priprav za vstop novih držav članic v schengenski
prostor se bo nadaljeval s t.i. schengensko evalvacijo, ki se bo pričela v
začetku 2006, nadaljnje vzpostavljanje schengenskega informacijskega sistema
druge generacije (SIS II) pa bo potekalo tako po tehnični plati kot tudi s
pripravo pravne podlage – z nadaljnjo obravnavo predlogov Sklepa Sveta EU o
vzpostavitvi, delovanju in uporabi SIS II in Uredbe Evropskega parlamenta in
Sveta EU o vzpostavitvi, delovanju in uporabi SIS II ter Uredbe Evropskega
parlamenta in Sveta EU o dostopu služb držav članic, odgovornih za izdajanje
potrdil o registraciji vozil, do SIS II. 
Na področju vizumske politike se bodo nadaljevale tehnične
priprave za uvedbo novega vizumskega informacijskega sistema (VIS), njegove
sinergetske povezave s SIS II in Eurodac ter za uvedbo biometričnih
identifikatorjev. Načrtovana je priprava pravnih podlag – sprejemanje Predloga
uredbe Evropskega parlamenta in Sveta o Vizumskem informacijskem sistemu in
izmenjavi podatkov o vizumih za kratkoročno prebivanje med državami članicami,
nov predlog Uredbe Evropskega parlamenta in Sveta o ustanovitvi kodeksa
Skupnosti o vizumih za kratkoročno bivanje ter spremembe Skupnih konzularnih
navodil. Na področju vizumskih olajšav je v Svetu EU v sprejemanju Skupni
pristop glede vizumskih olajšav, EU pa napoveduje, da se utegnejo pogajanja o
olajšavah širiti z nadaljnjimi tretjimi državami. 
Prednostne naloge Slovenije 
Priprave Slovenije na vstop v schengenski prostor so tesno
povezane z dokončno vzpostavitvijo zunanje meje. Dokončanje priprav je z Izvedbenim
načrtom za uveljavitev schengenskih standardov nadzora bodoče zunanje meje EU
2005–2007 (dopolnitev sprejeta junija 2005) planirano do konca leta 2006
oziroma do konca junija 2007 (sklepi Vlade RS z dne 3.11.2005 ob sprejemu
poročila o izvajanju načrta). Tako kot v preteklih letih pomenijo priprave tudi
v letu 2006 eno najpomembnejših prioritet. Načrtovane tehnične, organizacijske,
kadrovske, normativne, finančne in druge aktivnosti bo nadalje usklajevala
Medministrska koordinacija za vzpostavitev varnostnega, carinskega in
inšpekcijskega nadzora na zunanji meji. 
V Sloveniji bo, kot v ostalih novih državah članicah,
potekala schengenska evalvacija, ki je podrobno načrtovana po posameznih
področjih. Predvidena sta dva kroga evalvacij, prvi bo za Slovenijo potekal od
februarja do septembra 2006 po že določenem programu in terminskem načrtu,
drugi pa predvidoma v prvi polovici 2007; zajemal bo tudi preverjanje pogojev
za izmenjavo podatkov z novim informacijskim sistemom (SIS II). Izsledki
ocenjevanj o pripravljenosti na posameznih področjih bodo odločilnega pomena za
odločitev o bodoči odpravi kontrole na notranjih mejah, zato bo upoštevanje
ugotovitev in priporočil izjemnega pomena za dokončno uveljavitev schengenskih standardov
in ena najpomembnejših nalog v letu 2006, ki se bo nadaljevala še v naslednjem
letu. 
V zvezi s tem bo posebna pozornost namenjena sodelovanju pri
pripravah pravnih podlag za vzpostavitev Schengenskega informacijskega sistema
druge generacije kakor tudi pripravi pogojev za izmenjavo podatkov s SIS II v
testnem okolju. 
Prav tako bo Slovenija na eni strani pozorno spremljala
predlog Direktive Evropskega parlamenta in Sveta o skupnih standardih in
postopkih v državah članicah za vračanje državljanov tretjih držav, ki
nezakonito prebivajo v EU. Tako kot nekatere druge države članice tudi
Slovenija ocenjuje, da je predlog Komisije v sedanji obliki nesprejemljiv, zato
si bo prizadevala v razpravi uveljaviti svoja stališča do predloga direktive.
Po drugi strani pa bo z uveljavitvijo Zakonika o schengenskih mejah sledila
njegova implementacija, ki se bo med drugim odražala v spremembah in
dopolnitvah Zakona o nadzoru državne meje in podzakonskih aktov. 
Nadalje si bo Slovenija prizadevala za operacionalizacijo in
realizacijo načel delitve finančnih in drugih bremen, tako pri vzpostavljanju
zunanje meje kot pri izvajanju nadzora zunanjih meja. V okviru solidarnostnih
programov upravljanja z migracijskimi tokovi bo spremljala in se vključevala v
obravnavo predlogov za ustanovitev posebnega Evropskega sklada za zunanje meje
in Evropskega sklada za vračanje. 
V zvezi z vizumsko politiko bodo potekale nadaljnje priprave
za vzpostavitev vizumskega informacijskega sistema (VIS) in uvedbo biometričnih
identifikatorjev v vizumske postopke. Slovenija bo v ta namen začela z
opremljanjem svojih konzularnih predstavništev za zajem biometrije predvidoma v
začetku leta 2007 (začetek globalnega procesa »roll out«). Uvedba novosti v
vizumsko poslovanje bo posledično povzročilo višje stroške izvedbe vizumskih
postopkov, zaradi česar Slovenija podpira predlog o povišanju vizumskih taks.
Po uvedbi višje enotne vizumske takse bo Slovenija sprožila postopek spremembe
notranje področne zakonodaje (Zakon o upravnih taksah). 
Slovenija bo v politiki vizumskih olajšav v EU uveljavljala
svoje specifične interese, ki so vezane zlasti na območje Zahodnega Balkana in
proces nadaljnjih reform na področju pravosodja in notranjih zadev, ki so
predpogoj za začetek pogovorov o vizumskih olajšavah na ravni EU. Interes
Slovenije je, da se režim enostranskega priznavanja določenih schengenskih
dokumentov s strani novih držav članic EU vzpostavi še pred drugo polovico leta
2006 in v ta namen bo Slovenija še naprej aktivno podpirala čim prejšnji sprejem
Odločbe Sveta o tranzitnih olajšavah. 
Aktivnosti Slovenije pri različnih oblikah sodelovanja z
drugimi državami EU v vizumskih zadevah ostaja ena od prioritet, ki so potrebne
zaradi širitve slovensko diplomatsko konzularne mreže. Skupni centri za zajem biometrije
ter skupni centri za oddajo vizumskih vlog predstavljajo dolgoročne cilje
vizumske politike. 
14.2. Krepitev varnosti
in izboljšanje pripravljenosti 
Prednostne naloge EU 
V skladu z načeli o boljši čezmejni izmenjavi informacij med
organi pregona oziroma pravosodnimi organi, ki so bila sprejeta s Haaškim
programom, se bo nadaljevala obravnava Predloga okvirnega sklepa Sveta o
izmenjavi informacij v skladu z načelom dostopnosti, Predloga okvirnega sklepa
o poenostavitvi izmenjave informacij in kriminalističnih obveščevalnih podatkov
med organi kazenskega pregona držav članic EU, Predloga o ustrezni zaščiti in
učinkovitih pravnih sredstvih za prenos osebnih podatkov za namene policijskega
in pravosodnega sodelovanja v kazenskih zadevah ter Predloga o dostopu organov
kazenskega pregona do VIS. Hkrati bo potekal razvoj informacijskih sistemov
Europola, SIS II, VIS in Eurodac ter ustreznih povezav med njimi. 
Nadalje bo potekalo razvijanje operativnega sodelovanja med
organi pregona držav članic, zlasti na notranjih mejah, ter pri uvajanju modela
policijskega delovanja na podlagi kriminalističnih obveščevalnih informacij.
Europol bo v skladu s sklepi Sveta EU, ki operacionalizirajo to nalogo iz Haaškega
programa, v letu 2006 namesto dosedanjih letnih poročil o organizirani
kriminaliteti pripravil oceno ogroženosti z organizirano kriminaliteto (OCTA –
Organized Crime Threat Assessment), ki bo temeljila na kriminalističnih
obveščevalnih podatkih držav članic. V okviru preprečevanja in boja proti
organizirani kriminaliteti EU načrtuje vzpostavitev nove mreže
protikorupcijskih organov za izboljšanje sodelovanja na področju boja proti
korupciji, ter posodobitev in zlasti profesionalizacijo Mreže EU za
preprečevanje kriminalitete (EU Crime Prevention Network), pa tudi razpravo o
nadaljnjem razvoju Evropske policijske akademije (CEPOL). Na tem področju
Evropska komisija načrtuje sporočilo Komisije o akcijskem programu o
kazenski statistiki EU, Akcijski načrt o partnerstvu za zaščito javnih
organizacij in zasebnih podjetij pred organizirano kriminaliteto ter Sporočilo
o kibernetski kriminaliteti in kibernetski varnostni politiki EU. 
Na področju proti terorizma bo poudarek na izvajanju
sprejetih ukrepov, predvsem nove Protiteroristične strategije in Strategije
proti radikalizaciji in novačenju teroristov ter revidiranega Akcijskega
načrta za boj proti terorizmu, ki ga bo, kot doslej, Evropski svet in Svet
EU polletno pregledoval in revidiral. V načrtu je tudi predlog Sklepa Sveta
za vzpostavitev Evropske mreže organov pregona za boj proti terorizmu (LEN –
Law Enforcement Network), nadaljevala pa se bo krepitev institucionalnega
sistema v EU za boj proti terorizmu, zlasti Europola in njegovega sodelovanja z
Eurojustom. 
Prednostne naloge Slovenije 
Slovenija načeloma podpira pristop in prizadevanja EU za
izvedbo načela dostopnosti informacij v praksi. Pri tem pa Slovenija poudarja,
da bi bilo potrebno natančneje preučiti in določiti informacijske potrebe
organov pregona in oceniti predvidene stroške. Natančneje bi bilo potrebno
preučiti tehnične zahteve in kompatibilnost sistemov držav članic. Slovenija
tudi opozarja na potrebo po ustreznem varstvu tako izmenjanih podatkov. 
Vzpostavljanje nacionalnih informacijskih sistemov za
povezavo s centralnimi sistemi na ravni EU – SIS II in VIS, poteka v skladu s
Schengenskim izvedbenim načrtom in sodi med osrednje naloge tudi v okviru
priprav na vstop v schengenski prostor. 
Že doslej je potekala ustrezna izmenjava podatkov in
sodelovanje z Europolom. V skladu z novim sistemom priprave ocene ogroženosti z
organizirano kriminaliteto (OCTA) in izmenjavo kriminalističnih obveščevalnih
podatkov, ki ga Slovenija izrazito podpira, pa bodo izvedene ustrezne priprave
za zbiranje, izmenjavo in uporabo kriminalističnih obveščevalnih podatkov tudi
pri praktičnem delu policije. 
Slovenija je doslej podpirala in uspešno izvajala
protiteroristično politiko EU. V letu 2006 bo nadalje aktivno sodelovala pri
sprejemanju in izvajanju ukrepov iz strateških dokumentov, zlasti Akcijskega
načrta za boj proti terorizmu. Posebna prednostna naloga je realizacija
priporočil na področju protiteroristične pripravljenosti, ki so rezultat
pregleda mehanizmov boja proti terorizmu v Republiki Sloveniji v januarju 2005
ter izhajajo iz Končnega poročila o oceni nacionalnih ukrepov v boju proti
terorizmu: Izboljšanje nacionalnega delovanja in zmogljivosti za boj proti
terorizmu (Peer Review Report). Slovenija si bo prizadevala tudi za doseganje
skupnega nacionalnega konsenza v zvezi z Evropskim programom za zaščito kritične
infrastrukture. 
14.3. Droge 
Prednostne naloge EU 
V Haaškem programu in Akcijskem načrtu o izvajanju Haaškega
programa je izrecno predvideno, da Strategija EU o drogah 2005-2012, ki
je bila sprejeta decembra 2004, in Akcijski načrt EU za boj proti drogam
(2005-2008), sprejet junija 2005, dopolnjujeta oba navedena dokumenta za
krepitev svobode, varnosti in pravice v Evropski uniji. 
Svet EU bo tudi v letu 2006 izvajal ukrepe, načrtovane v
Akcijskem načrtu. 
Prednostne naloge Slovenije 
Slovenija je z Resolucijo o nacionalnem programu na
področju drog 2004-2009, ki jo je februarja 2004 sprejel Državni zbor,
opredelila nacionalno politiko in cilje v navedenem obdobju, ki so vsebinsko
usklajeni s strategijo in politiko EU na tem področju ter se z njimi medsebojno
dopolnjujejo. 
Permanentna prednostna naloga je aktivno sodelovanje pri
izmenjavi podatkov v EU informacijski mreži na področju drog (Reitox) ter
sodelovanje z EU Centrom za spremljanje drog in odvisnosti od drog (EMCDDA -
European Monitoring Centre for Drugs and Drug Addiction). 
14.4. Azil in
priseljevanje 
Na področju pravosodja in notranjih zadev bo glavna
prioriteta dela Sveta EU v letu 2006 nadaljevanje izvajanja in ovrednotenja programa
iz Tampereja (1999–2004) ter uresničevanje začrtanih ukrepov iz naslednjega
petletnega programa, t.i. Haaškega programa (2004–2009). V skladu s Haaškim
programom bo poudarek predvsem na vzpostavitvi skladne zunanje dimenzije
pravosodja in notranjih zadev v okviru sodelovanja s tretjimi državami. 
Prednostne naloge EU 
V skladu s Haaškim programom se je s 1. majem 2004
pričela druga faza oblikovanja skupne evropske politike azila in priseljevanja,
ki temelji na solidarnosti in pravični delitvi odgovornosti, vključno s
finančnimi posledicami. 
Na področju azila bo tako poudarek na oblikovanju enotnega
azilnega postopka in statusa oseb, ki jim je bil podeljen azil ali subsidiarna
zaščita. V letu 2005 so države članice sprejele Direktivo za kvalifikacijo
in status državljanov tretjih držav in oseb brez državljanstva kot beguncev ali
oseb, ki kako drugače potrebujejo mednarodno zaščito ter Direktivo Sveta o
minimalnih standardih glede postopkov v državah članicah za podelitev ali
odvzem statusa begunca. S sprejemom obeh direktiv je bila dokončana prva
faza azilnega sistema in vzpostavljeni minimalni skupni standardi na področju
azila. V okviru implementacije Haaškega programa je v postopku sprejemanja Direktiva
o skupnih standardih in postopkih v državah članicah za vrnitev ilegalnih
državljanov tretjih držav. Nadalje bodo države članice obravnavale tudi
predlog Odločbe o uvedbi postopka medsebojne izmenjave informacij glede
ukrepov držav članic na področju azila in priseljevanja. V okviru programa Solidarnost
in upravljanje migracijskih tokov za obdobje 2007–2013 bodo države članice
vzpostavile štiri Evropske sklade porazdelitev finančnega bremena pri izvajanju
skupnih politik EU za: begunce, zunanje meje, vključevanje državljanov tretjih
držav in za vračanje. 
V okviru Skupnega evropskega azilnega sistema bo ob koncu
leta 2006 zaključeno poročilo iz prve faze o prenosu in izvajanju pravnih
instrumentov. Prednostno nalogo predstavlja nadaljevanje druge faze
instrumentov in ukrepov za izvajanje skupne azilne politike. Za preprečevanje
zlorab na tem področju bo potrebno zagotoviti učinkovit sistem. Predsedstvi
bosta izpostavili vzpostavitev skupnega azilnega postopka za ocenjevanje vlog
za mednarodno zaščito v državah članicah in enotnega statusa oseb, ki jim je
bil podeljen azil ali subsidiarna zaščita, obravnavala se bo tudi nova Uredba
o vizumih za kratkoročno bivanje (Visa code). Delo bo temeljilo na
zakonodajnih predlogih Evropske Komisije, upoštevajoč zakonske instrumente iz
prve faze. Okrepljeno bo upravno sodelovanje med strokovnimi uradi držav
članic, in določena bodo sredstva za pomoč državam članicam v postopkih prijav,
prosilcev in sprejema državljanov tretjih držav. Leto 2010 predstavlja skrajni
rok za predložitev pravnih sredstev in ukrepov druge faze azilnega sistema, kar
velja tudi za vzpostavitev primernih struktur za izboljšanje praktičnega
sodelovanja med azilnimi službami držav članic. 
V duhu skupne odgovornosti za dostopnejši, pravičnejši in
učinkovitejši mednarodni sistem zaščite, nadzirani vstop oseb v EU, ki
potrebujejo mednarodno zaščito in za povečanje zmogljivosti za zaščito v
regijah izvora z izboljšanjem dostopa do trajnih rešitev na najzgodnejši
stopnji, je evropska Komisija septembra 2005 pričela razvijati Regionalne
programe zaščite v sodelovanju z zadevnimi tretjimi državami ter Visokim
komisariatom ZN za begunce. Svet EU je podprl predlog, da bi bili pilotni
regionalni programi zaščite namenjeni kritičnim regijam (Ukrajini, Moldaviji,
Belorusiji in podsaharski Afriki – s poudarkom na območju Velikih jezer). Na
osnovi izvajanja pilotnih programov zaščite pa Svet podpira uporabo izkušenj za
druge kritične regije, med drugim tudi za Zahodni Balkan. Predsedstvi bosta
nadaljevali izvajanje pilotnih projektov regionalnih programov zaščite s
poudarkom na potrebi po zagotovitvi zadostnih finančnih sredstev v okviru teh
programov, predvsem v prihodnjem finančnem obdobju. 
Eden najpomembnejših vidikov skupne politike priseljevanja
predstavlja vključevanje državljanov tretjih držav z zakonitim prebivališčem in
njihovih potomcev. Vključevanje je dinamičen, obojestranski in vzajemen proces
med zakonitimi priseljenci in prebivalci držav članic, temelječ na osnovnih
vrednotah EU. Uspešno vključevanje prispeva k demografskemu in gospodarskemu
razvoju držav članic in zahteva celovit pristop na lokalni, regionalni,
nacionalni ravni in ravni EU. Gostujočo družbo držav članic bo potrebno
pripraviti na stalno prisotnost priseljencev in pripravljenost za sobivanje,
istočasno pa od slednjih zahtevati aktivno prilagajanje lokalnemu prebivalstvu.
V skladu z EU načeli za vključevanje zakonitih priseljencev, je Evropska
Komisija septembra 2005 predstavila Zeleno knjigo o sprejemu državljanov
tretjih držav v državah članicam EU z namenom zaposlitve s ciljem
enakopravnega sodelovanje priseljencev pri razvoju družbe in možnost njihovega
samostojnega delovanja. Predsedstvi bosta v okviru Načrta za upravljanje
zakonitega priseljevanja izpostavili zaposlovanje kot ključen element
politike vključevanja v družbo države gostiteljice, ki priseljencem poleg
osnovnega poznavanja njenega jezika, zgodovine in institucionalne ureditve
skuša čim bolj enakopravno omogočiti možnost izobraževanja, dostopa do javnih
in zasebnih dobrin ter ohranjanje lastnih kulturnih in verskih pravic. To bo
posledično vodilo k zmanjšanju strahu pred tujci, k izboljšanju ekonomskega
stanja v EU preko aktivnega vključevanja priseljencev na delovni trg, in k
zmanjševanju dovzetnosti ranljivih skupin priseljencev, predvsem mladih, za
radikalne vplive različnih ideologij. 
Poleg učinkovitega upravljanja zakonitih migracijskih tokov
je prednostna naloga EU tudi zoperstavljanje nezakonitem priseljevanju. Tretji
državljani, ki nezakonito bivajo na ozemlju držav članic, morajo slednjega
zapustiti. V skladu s Haaškim programom se osebe vrnejo na human način in ob
polnem spoštovanju njihovih človekovih pravic in dostojanstva. Ob tem si bodo
države članice prednostno prizadevale za izvajanje prostovoljne pred prisilno
vrnitvijo. Predsedstvi napovedujeta nadaljnje usklajevanje predloga Direktive
o minimalnih standardih glede politike vračanja in vzajemnega priznavanja
odločb o odstranitvi. Predsedstvi si bosta prizadevali izboljšati
operativno sodelovanje med državami članicami na področju: čarterskega vračanja
ilegalnih prebežnikov, skupnega evropskega usposabljanja in izobraževanja na
področju vračanja. Avstrijsko predsedstvo je decembra 2005 že pričelo s
projektom usposabljanja uradnikov, ki delujejo na zunanjih mejah, nadaljevali
pa bodo še z drugim osebjem - policijo, zdravniki, psihologi... 
Sodelovanje s tretjimi državami ostaja ključni element
zunanje dimenzije politike azila in priseljevanja, pri čemer si bosta
predsedstvi nadaljevali delo britanskega predsedstva, s poudarkom na močnejši
mednarodni vlogi pri migracijskem upravljanju. Evropski svet je decembra 2005
pozdravil Globalni pristop EU do migracij, ki bo celostno zajemal
naslednja področja skupnih politik: razvoj, zunanji odnosi, sosednje države,
področje Svobode, Varnosti in Pravice ter zaposlovanje. Dolgoročno se globalni
pristop zavzema za uravnoteženo politiko priseljevanja EU, ki temelji na
upravljanju zakonitih migracijskih tokov znotraj Unije za dosego lizbonskih
ciljev, kot tudi boja proti ilegalnim migracijam znotraj, na meji in izven
skupnih meja Unije. Kratkoročno oziroma prioritetno bodo obravnavane najbolj
kritične regije v okviru EU razvojnega dialoga z Afriko, okrepljen bo nadzor
morske meje v celotnem Sredozemlju, poudarjeno pa bo tudi tesnejše sodelovanje
s tretjimi državami in sosednjimi regijami EU, zlasti z vzhodno sosedskimi
državami in državami Zahodnega Balkana. Slednjim bo Avstrijsko predsedstvo maja
2006 na Dunaju posvetilo ministrsko konferenco, dialog pa se je začel že z
enako konferenco novembra 2005. Veliko pozornost bodo posvetili tudi sklepanju
sporazumov o vračanju. Spodbujali bodo odpiranje novih mandatov, ki jih bodo
določali na podlagi analize tveganja. 
Prednostne naloge Slovenije 
V zvezi s skupno azilno politiko Slovenija zagovarja
vzpostavitev druge faze azilnega sistema in podpira poziv evropski Komisiji, da
do leta 2007 pripravi celovito poročilo o izvedbi prve faze azilnega sistema. V
okviru druge faze azilnega sistema pa Slovenija podpira nadaljnja prizadevanja
predsedstev za vzpostavitev skupnega azilnega postopka za oceno vlog za
mednarodno zaščito in enotnega statusa oseb, ki jim je bil podeljen azil ali
subsidiarna zaščita, ki bi bil primerljiv v vseh državah članicah EU. Slovenija
se pri tem še posebej zavzema za solidarnost in pravično delitev odgovornosti
med državami članicami, vključno s finančnimi posledicami. Prednostna naloga
Slovenije dokončanje harmonizacije in kodifikacije Direktive za
kvalifikacijo in status državljanov tretjih držav in oseb brez državljanstva
kot beguncev ali oseb, ki kako drugače potrebujejo mednarodno zaščito v
slovenski pravni sistem do oktobra 2006. Slovenija sicer izpolnjuje minimalne
standarde omenjene direktive in Direktive Sveta o minimalnih standardih
glede postopkov v državah članicah za podelitev ali odvzem statusa begunca
ter na nekaterih mestih celo zagotavlja višjo raven pravic, vendar bi bilo
treba razmisliti o spremembi obstoječe slovenske zakonodaje v smislu uskladitve
oziroma izenačitve standardov med slovenskim pravnim redom in pravnim redom EU.
V okviru obstoječe zakonodaje bo treba tudi v prihodnje oblikovati skupna
stališča med upravno in sodno vejo oblasti o interpretaciji posameznih
institutov azilnega prava in jih vključiti v morebitno spremembo zakonodaje,
kar bo v prihodnje pomenilo lažje in hitrejše izvajanje azilnega zakona. 
Slovenija pozdravlja Direktivo o skupnih standardih in
postopkih v državah članicah za vrnitev ilegalnih državljanov tretjih držav.
V nadaljnjih pogajanjih se bo Slovenija zavzemala za vsebovati boljše rešitve
nadzorovanja prostovoljnega vračanja in zmanjševanje možnosti zlorab in
skrajšanje časovnega roka za prostovoljno vračanje in razloge. 
Slovenija pozdravlja Odločbo o uvedbi postopka medsebojne
izmenjave informacij glede ukrepov držav članic na področju azila in
priseljevanja in prizadevanja obeh predsedstev za okrepljeno operativno
sodelovanje med državami članicami. Ob tem bo dobrodošla pomoč novo
ustanovljene Evropske agencije za upravljanje operacijskega sodelovanja na
zunanji meji (FRONTEX), s katero bo v letu 2006 potrebno vzpostaviti stalne
kontakte na medresorski ravni. 
Slovenija pozdravlja ustanovitev štirih Evropskih skladov
za solidarnost in upravljanje priseljevanja. Ob tem se Slovenija zaveda, da
na nacionalni ravni ne obstajajo ustrezni instrumenti in mehanizmi za črpanje
iz Evropskih skladov. Potrebno bi bilo vzpostaviti učinkovit medresorski sistem
za namensko ocenitev, pridobitev, porazdelitev, porabo in končno preverjanje
učinkovitosti črpanja evropskih virov za priseljevanje iz azil. 
Glede skupnega azilnega sistema Slovenija ocenjuje, da bo
treba sprejeti ukrepe za čim boljše izvajanje predpisov, med katere sodijo
tesno in redno sodelovanje med državami članicami in izmenjava podatkov, razvoj
enotnega azilnega postopka, pilotni projekti obravnavanja posameznih kategorij
prosilcev za azil ipd. Enotni azilni postopek zahteva enotni državni organ, ki
bo odločal o vseh oblikah mednarodne zaščite. Slovenija podpira uvedbo enotnega
azilnega postopka in vsakršno racionalizacijo vodenja azilnih postopkov, ki je
v skladu z evropskimi in nacionalnimi postopki. Novosti enotnega azilnega postopka
bi bilo priporočljivo vključiti v spremembe nacionalne azilne zakonodaje. V
okviru vzpostavljanja enotnega azilnega sistema in kot predpogoj za poenoteno
obravnavanje prošenj za azil izven ozemlja EU je načrtovana ustanovitev
Evropskega azilnega urada. Slovenija ocenjuje idejo o ustanovitvi Evropskega
azilnega urada kot zanimivo, vendar bi se bilo najprej treba dogovoriti o
odprtih vprašanjih glede pristojnosti, organizacije, možnosti sodelovanja držav
članic in doprinosa urada pri oblikovanju skupne azilne politike. 
Slovenija tudi podpira prizadevanja EU v zvezi z izboljšanim
dostopom beguncev do trajnejših rešitev čim bliže njihovi državi izvora. Ker
Slovenija meni, da mora biti prihod beguncev v državo kontroliran in omejen,
podpira možnost oblikovanja regionalnih programov EU glede zaščite beguncev čim
bliže njihovemu domu. Slovenija je podprla predlagane zaključke o regionalnih
programih zaščite, saj je bila regija Zahodnega Balkana vključena v besedilo
zaključkov o regionalnih programih zaščite kot ena izmed prioritetnih regij za
pilotne projekte (tč 4), tako kot si je za to prizadevala v razpravah na
delovnih skupinah. Slovenija bo skupaj z Avstrijskim predsedstvom posebno
pozornost posvečala državam Zahodnega Balkana. 
V zvezi s politiko vključevanja zakonitih priseljencev
Slovenija pozdravlja uvajanje minimalnega skupnega reguliranja ekonomskega
priseljevanja, ki ostaja eno zadnjih področij v nacionalni pristojnosti držav
članic. Nadalje Slovenija meni, da bo takšna učinkovita politika poleg dviga
blaginje in demografskih kazalcev EU omogočila tudi hitrejše vključevanje
priseljencev v gostujočo družbo s ciljem zmanjševanja pojavov nestrpnosti in
ksenofobije. Oblikovanje skupne politike vključevanja je izrednega pomena, ker
v državah članicah obstajajo različni koncepti, prakse in politike
vključevanja. Prednostna naloga Slovenije bo predvsem problem nezaposlenosti,
ki predstavlja največjo oviro pri uspešnemu procesu vključevanja. V tem smislu
bo Slovenija posebno pozornost posvetila predlaganim idejam in ukrepom, ki jih
bo Komisija predstavila v Zeleni knjigi o sprejemu državljanov tretjih držav
v državah članicam EU z namenom zaposlitve. Slovenija si bo v Načrtu za
reguliranje ekonomskega priseljevanja prizadevala za prednostno obravnavo
državljanov novih držav članic na skupnem trgu delovne sile pred državljani
tretjih držav. Hitrejša odprava tranzicijskega obdobja kvot in omejitev
(pogojena z vzpostavitvijo določenih kriterijev kot npr. izmenjava informacij o
kategorijah delovnih migrantov, potrebah na delovnem trgu držav članic, ipd.),
ki zavirajo prost pretok delovne sile novih držav članic, bi prispevala k
hitrejši dosegi Lizbonskih ciljev. Ker je politika vključevanja horizontalne
narave, bo treba na tem področju okrepiti medresorsko usklajevanje. 
V zvezi s politiko vračanja nezakonitih priseljencev in
iskalcev azila Slovenija meni, da bo potrebno razmisliti o širši uveljavitvi
omenjene politike. Pri tem bo prednostna naloga Slovenije intenzivnejša
vključitev tudi vseh vrst nevladnih organizacij v te procese, začenši s
konferenco Mednarodne organizacije za migracije (IOM) marca 2006 v Ljubljani.
Predvidena ustanovitev Evropskega sklada za vračanje do leta 2007, ki ga je
napovedal Haaški program, predstavlja korak v pravo smer. Slovenija podpira
sklepanje sporazumov o vračanju s čim več državami, predvsem z »rizičnimi«
(npr. Kitajsko, Turčijo), ki nimajo interesa za hitro sklepanje omenjenih
sporazumov. V tem okviru bi se bilo treba zavzeti tudi za razširitev mandata
Evropske komisije pri sklepanju omenjenih sporazumov. Veljalo bi tudi
razmisliti o sklenitvi sporazuma o vračanju pred sklenitvijo sporazuma o
sodelovanju oziroma pridruževanju. Nejasnost položaja v tretjih državah
jugovzhodne regije (Kosovo, BiH) negativno vpliva na povečevanje nezakonitega
priseljevanja v EU in naraščanje števila prosilcev za azil (večinoma gre za
prebivalce Kosova) iz Srbije in Črne gore. Ker politika vračanja predstavlja
zunanji vidik politik azila in priseljevanja bo treba na tem področju okrepiti
medresorsko usklajevanje za učinkovito izmenjavo podatkov ter interoperabilnost
z omenjenimi tretjimi državami. 
V okviru Globalnega pristopa do migracij je za
Slovenijo prednostnega pomena sodelovanje s tistimi tranzitnimi državami
oziroma regijami, ki neposredno mejijo na članice EU (npr. Hrvaška, zahodni
Balkan). Slovenija bo prednostno okrepila tudi sodelovanje z izvornimi državami
vzhodne ter jugovzhodne soseske EU. V letu 2006 bo v luči nadaljnje širitve EU
prednostna naloga Slovenije tesno medinstitucionalno sodelovanje s Hrvaško in
državami Zahodnega Balkana na tem področju. Pri vzpostavljanju političnega
dialoga s tretjimi državami bo potrebno poudariti osveščanje potencialnih
migrantov (predstaviti možnosti zakonitega priseljevanja, pogoje bivanja in
zaposlovanja v EU) za učinkovito odpravo vzrokov nezakonitega priseljevanja.
Pri sodelovanju s tretjimi državami bo prav tako potrebno okrepiti medresorsko
usklajevanje in zagotoviti ustrezne mehanizme za črpanje iz Evropskih skladov. 
Na področju pravosodja in notranjih zadev bo v letu 2006
delovanje EU usmerjeno prvenstveno v izvajanje Akcijskega načrta za izvajanje
Haaškega programa. Ključna prioriteta bo pregled izvajanja Haaškega programa,
kot je določeno v samem tem dokumentu, o čemer bo Evropska komisija pripravila
celostno poročilo in predloge za morebitno dopolnitev Haaškega programa in
izvedbenega akcijskega načrta. 
Posebnega pomena bo tudi uvedba sistema na ravni EU za
objektivno in nepristransko ocenjevanje izvajanja sprejetih ukrepov za
vzpostavitev evropskega prostora svobode, varnosti in pravice. V tej zvezi bo
Evropska komisija pripravila posebno komunikacijo in predlog za vzpostavitev
ocenjevalnega mehanizma. 
14.5. Pravosodno
sodelovanje 
Prednostne naloge EU 
V letu 2006 bo EU na področju pravosodnega sodelovanja
sledila smernicam za razvoj politik s prvega in tretjega stebra petletnemu
strateškemu programu – Haaškemu programu za krepitev svobode, varnosti in
pravice (v nadaljevanju Haaški program) ter Akcijskemu načrtu za izvajanje Haaškega
programa (v nadaljevanju Akcijski načrt), ki je bil sprejet v letu 2005 in
ki naj bi cilje in prednostne naloge Haaškega programa prevedel v konkretne
ukrepe. 
Tudi v prihodnje je glavni cilj Sveta EU na področju
civilnega prava, ki zadeva vsakdanje življenje državljanov, odpraviti ovire pri
reševanju sporov, ki jih predstavljajo meje, tako z vidika učinkovitega dostopa
do sodnega varstva, kot tudi izvajanje sodnih postopkov in izvrševanja sodnih
odločb v civilnih zadevah (načelo vzajemnega priznavanja). Svet EU bo pričel z
obravnavo predloga Uredbe o pravu, uporabnem za pogodbene obveznosti (Rim I)
in nadaljeval z obravnavo predloga Uredbe o uvedbi evropskega postopka v sporih
majhne vrednosti. V letu 2006 si bo Svet EU prizadeval tudi zaključiti in
sprejeti predlog Uredbe o pravu, uporabnem za nepogodbene obveznosti (Rim
II), predlog Uredbe o uvedbi evropskega postopka za plačilni nalog in
predlog Direktive o nekaterih vidikih mediacije v civilnih in gospodarskih
zadevah. Evropska komisija namerava v letu 2006 predložiti v obravnavo
Svetu EU predlog Uredbe o pristojnosti in pravu, uporabnem pri razvezah
zakonskih zvez (Rim III), predlog zakonodajnega akta o preživninskih
obveznostih (predlog naj bi bil predložen s strani Komisije že v letu 2005),
pripravila pa bo tudi Zeleno knjigo o premoženjsko-pravnih posledicah
zakonske zveze in partnerstev, vključno z vprašanjem uporabe prava,
pristojnosti sodišč in vzajemnega priznavanja. 
Ravno tako bo na področju kazenskega prava v letu 2006 načelo
vzajemnega priznavanja ostalo vodilno načelo pri oblikovanju novih in sledenju
obstoječih politik učinkovitega pregona posameznih vrst kaznivih dejanj. V letu
2006 si bo Svet EU prizadeval pričeti obravnavati Okvirni sklep o uporabi
načela medsebojnega zaupanja pri izvršitvah kazni, Okvirni sklep o upoštevanju
obsodb v državah članicah EU v okviru novih kazenskih postopkov in Odločbo o
informacijskem sistemu za izmenjavo podatkov o kazenskih obsodbah, ki ga bo
Evropska komisija v kratkem predložila v obravnavo. Evropska komisija bo Svetu
EU v letu 2006 predložila v obravnavo tudi predlog Okvirnega sklepa o sporih
glede sodne pristojnosti in uporabi načela ne bis in idem v kazenskih postopkih
ter predlog akta o prepovedi vožnje. 
Eden ključnih elementov krepitve pravice in s tem tudi povezanega
medsebojnega zaupanja je tudi oblikovati t.i. 'Evropsko pravosodno kulturo',
temelječo na različnosti pravnih sistemov držav članic in enotnost evropskega
prava. Skladno s tem bo EU podpirala delo pravosodnih mrež sodnikov in drugih
pravosodnih organov. 
Skladno s Haaškim programom naj bi Skupnost v letu 2006
pristopila tudi k Haaški konferenci o mednarodnem zasebnem pravu, podan
pa naj bi bil tudi predlog za sklenitev nove Luganske konvencije. Ravno
tako naj bi Evropska komisija predstavila še Zeleno knjigo o sojenju v
odsotnosti, Zeleno knjigo o ravnanju z dokazi ter Priporočilo o minimalnih
standardih za zbiranje in izmenjavo elektronskih dokazov. 
Prednostne naloge Slovenije 
Slovenija si bo v letu 2006 na področju pravosodnega
sodelovanja v civilnih, gospodarskih in kazenskih zadevah prizadevala, da bosta
v ospredju izvajanje načela vzajemnega priznavanja sodnih odločb, izdanih v
drugih državah članicah, in načela medsebojnega zaupanja v učinkovitost sodnega
varstva v drugih državah članicah. V tem oziru se bo Slovenija zavzemala tudi
za učinkovito izvajanje vseh že sprejetih aktov na teh področjih. 
Na ožjem področju pravosodnega sodelovanja v civilnih zadevah
bo Slovenija v okviru varstva državljanskih pravic in zagotavljanja izvrševanja
teh pravic preko meja še naprej aktivno sodelovala pri sprejemanju Uredbe o
pravu, uporabnem za nepogodbene obveznosti (Rim II), Uredbe o uvedbi evropskega
postopka za plačilni nalog in Direktive o določenih vidikih mediacije v
civilnih in gospodarskih zadevah ter si prizadevala za njihov čimprejšnji
dokončen sprejem. Slovenija si bo prizadevala zagotoviti tudi konstruktiven
prispevek k razvoju in oblikovanju evropskega pogodbenega prava. 
Na ožjem področju pravosodnega sodelovanja v kazenskih
zadevah si bo Slovenija prizadevala za nadgradnjo klasične mednarodnopravne
pomoči med državami članicami in za nove oblike sodelovanja med pravosodnimi
sistemi držav članic na temelju medsebojnega zaupanja. Zaradi navedenega bo
Slovenija podpirala sprejem Okvirnega sklepa o upoštevanju obsodb v državah
članicah EU v okviru novih kazenskih postopkov. V okviru medsebojnega
zaupanja in medsebojnega priznavanja si bo Slovenija tudi v letu 2006
prizadevala za približevanje in vzpostavitev minimalnih standardov procesnega
prava. V tem kontekstu bo podprla prizadevanja Evropske komisije in Sveta EU po
vzpostavitvi Okvirnega sklepa o sporih glede sodne pristojnosti in uporabi
načela ne bis in idem v kazenskih postopkih. 
Slovenija bo tudi v prihodnje zaradi izboljšanja medsebojnega
sodelovanja in zaupanja v pravne sisteme različnih držav članic podprla
morebitne mreže pravosodnih organov in institucij. 
V luči zagotovitve skladnosti med pravom EU in mednarodnim
pravom, si bo Slovenija prizadevala za še tesnejše odnose in sodelovanje z
mednarodnimi organizacijami in skladno s tem tudi za čimprejšnji pristop
Skupnosti k Haaški konferenci za mednarodno zasebno pravo. 
15. ŠIRITEV IN DRŽAVE
ZAHODNEGA BALKANA 
Prednostne naloge EU 
Evropska komisija bo zadnje poročilo o napredku Romunije in
Bolgarije objavila maja 2006. Na podlagi slednjega bo Svet presodil o tem, ali
bosta državi v EU vstopili 1. januarja 2007, kot je predvideno, ali pa bodo
države članice pristop držav preložile na leto 2008. Glede Hrvaške in Turčije
je v letu 2006 pričakovati zaključek pregledov usklajenosti zakonodaje (tako
imenovanih screeningov) in dejanski začetek pristopnih pogajanj po posameznih
poglavjih evropskega pravnega reda. 
Kot izhaja iz zaključkov Sveta za splošne in zunanje zadeve z
12. decembra 2005, bodo države članice v letu 2006 ponovno razpravljale o
strategiji širitve EU, o čemer je Evropska komisija konec lanskega leta
napisala sporočilo, ki po mnenju večine držav članic predstavlja dobro osnovo
za nadaljevanje razprave. Pričakovati je, da bodo nekatere države članice
tovrstno razpravo izkoristile predvsem za razpravo o absorpcijski sposobnosti
EU za sprejem novih držav članic in o strategiji komuniciranja z evropsko
javnostjo, zlasti na področju širitve. 
Prednostne naloge Slovenije 
Slovenija bo tudi v letu 2006 aktivno podpirala pristop
Romunije in Bolgarije k EU v začetku leta 2007 in upa, da bosta obe državi
izpolnjevali za to potrebne pogoje. Slovenija bo pozorno spremljala pristopna
pogajanja Hrvaške in Turčije z EU, pri čemer bo zagovarjala spoštovanje vseh
načel, ki so veljala v dosedanjih širitvah, nujnost izpolnjevanja vseh
objektivnih kriterijev za članstvo ter ostalih pogojev, ki so v skladu s sklepi
Evropskega sveta. 
V okviru razprav o splošni strategiji širitve EU se Slovenija
še naprej zavzema za to, da politika širitve ostane visoko na dnevnem redu EU,
saj predstavlja enega izmed njenih najmočnejših instrumentov pri doseganju
napredka držav kandidatk pri reformnih procesih. V kontekstu širitve bo
Slovenija zagovarjala stališče, da imajo države zahodnega Balkana jasno
evropsko perspektivo, zato bo delovala za njihovo čimprejšnje vključevanje v
evropske integracije. 
16. ZUNANJA POLITIKA 
16.1. Barcelonski proces
Prednostne naloge EU 
Evro-mediteransko partnerstvo, okrepljeno z Evropsko sosedsko
politiko, ostaja centralni instrument za partnerstvo in dialog v Sredozemlju.
Vrh ob 10. obletnici Barcelonskega procesa je bil odlična priložnost za
opredelitev smernic za njegov nadaljnji razvoj. Sprejeta sta bila dva pomembna
dokumenta, ki bosta vplivala na delovanje v letu 2006, in sicer Kodeks ravnanja
v boju proti terorizmu, s katerim so se partnerice zavezale k ustrezni
okrepitvi sodelovanja v boju proti terorizmu, ter Petletni delovni program, ki
vsebuje praktične zaveze predvsem za izboljšanje blaginje prebivalstva v
regiji. EU si bo v skladu s sprejetim Programom zavzemala za učinkovito in
uspešno izvajanje predlaganih ukrepov. 
Prednostna naloga EU v prihodnjem letu bo tudi izvajanje
učinkovite migracijske politike, ki bo zahtevala tesno sodelovanje med državami
iz katerih migranti izvirajo,državami tranzita in ciljnimi državami. V tem
kontekstu bo ključnega pomena sodelovanje in poglobljen dialog z južno
mediteranskimi partnericami. 
Prednostne naloge Slovenije 
Slovenija ima kot država s sredozemsko komponento velik
interes za nadaljnjo krepitev in poglobitev Barcelonskega procesa in bo v ta
namen še naprej aktivno podpirala cilje in smernice partnerstva ter se
zavzemala za zbliževanje različnih civilizacij in kultur. V tem okviru Slovenija
aktivno sodeluje in podpira delovanje Fundacije Anna Lindh za dialog med
kulturami. Prav tako namerava aktivno sodelovati pri ustanavljanju sredozemske
univerze. 
  
16.2. Transatlantski
odnosi 
Prednostne naloge EU 
EU bo nadaljevala s krepitvijo strateškega partnerstva z ZDA,
tako z gospodarskega kot političnega vidika. Osrednja področja sodelovanja med
EU in ZDA ostajajo spodbujanje demokracije, spoštovanje človekovih pravic,
gospodarsko sodelovanje in skupno soočanje z globalnimi izzivi, predvsem boj proti
terorizmu. Prav tako bosta obe še naprej tesno vključeni v reševanje
regionalnih konfliktov. EU bo v prihodnjem letu še naprej izvajala zaveze
sprejete na vrhu EU – ZDA junija 2005, predvsem pospeševanje gospodarskega
povezovanja, spodbujanje inovacij in zaposlovanja ter uresničevanje
konkurenčnih možnosti obeh gospodarstev. 
Prednostne naloge Slovenije 
Slovenija si bo še naprej prizadevala za nadaljnje
poglabljanje odnosov na vseh področjih skupnih interesov, tako v okviru
dvostranskih odnosov kot transatlantskega sodelovanja, ki ostaja eden ključnih
elementov pri zagotavljanju miru in stabilnosti. 
16.3. Rusija 
Prednostne naloge EU 
Rusija je strateški partner EU in izredno pomemben dejavnik
pri dokončni stabilizaciji evropske soseščine. V okviru sporazuma o partnerstvu
in sodelovanju poteka med EU in Rusijo dialog o vseh temah, ki so v skupnem
interesu. V letu 2006 bo EU poskušala še intenzivirati odnose in nadaljevati z
implementacijo tako imenovanih štirih skupnih prostorov (skupni gospodarski prostor,
skupni prostor svobode, varnosti in pravosodja, skupni prostor sodelovanja na
področju zunanje varnosti, skupni prostor raziskovanja, znanosti in kulture).
Cilji EU za prihodnje obdobje so vzdrževati strateško partnerstvo in ga še
naprej razvijati ter zagotoviti kar najbolj učinkovit in obvezujoč okvir za
implementacijo tega partnerstva. 
Prednostne naloge Slovenije 
RS je v okviru EU vedno zagovarjala poglobljen dialog z
Rusijo, saj je strateško partnerstvo v skupnem interesu tako EU kot Rusije. V
letu 2006 bo RS nadaljevala z aktivno politiko podpore nadaljnji poglobitvi
odnosov med EU in Rusijo, predvsem glede vprašanj vezanih na evropsko
soseščino, implementacijo štirih skupnih prostorov in sodelovanje na področju
energetskega sektorja. 
16.4. Evropska sosedska
politika 
Prednostne naloge EU 
Od uvedbe prvega Akcijskega načrta v okviru Evropske sosedske
politike (ENP) kaže politika svojo vrednost kot ključni instrument za
pospeševanje odgovornega upravljanja ter gospodarskega in socialnega razvoja v
državah, ki mejijo na države EU. Cilj ENP je oblikovanje območja naraščajoče
blaginje, stabilnosti in varnosti v soseščini EU, ki bo v interesu tako
sosednjih držav kot držav članic EU. 
EU bo nadaljevala z implementacijo že sklenjenih akcijskih
načrtov s sedmimi državami ENP in začela s pripravo preostalih akcijskih
načrtov. 
  
Prednostne naloge Slovenije 
Slovenija bo aktivno sodelovala pri implementaciji akcijskih
načrtov in se zavzemala za nadaljnjo poglobitev odnosov z državami Evropske
sosedske politike, saj je varnost in stabilnost EU odvisna tudi od njihovega
demokratičnega in mirnega razvoja. 
16.5. Evropska varnostna
in obrambna politika 
Prednostne naloge EU 
EU bo nadaljevala z krepitvijo vojaških zmogljivosti in
razvojem koncepta bojnih skupin za hitro posredovanje. Prav tako bo še naprej
izvajala vojaške in civilne operacije kriznega upravljanja ter nadaljevala s
krepitvijo sodelovanja z drugimi mednarodnimi organizacijami na področju
kriznega upravljanja. V ospredju predsedovanja bo urejeno in transparentno
sodelovanje med EU in NATO. 
Posebna pozornost bo namenjena učinkovitemu delovanju
evropske obrambne agencije (EDA) in uspešnemu povezovanju civilne in vojaške
komponente Evropske varnostne in obrambne politike. 
Prednostne naloge Slovenija 
Slovenija bo nadaljevala z aktivnim sodelovanjem pri
operacijah kriznega upravljanja EU, predvsem na področju Zahodnega Balkana.
Zavzemali se bomo za transparentno in učinkovito delovanje Evropske obrambne
agencije ter skupaj z Italijo in Madžarsko nadaljevali z operacionalizacijo
bojne skupine za hitro posredovanje. 
16.6. Razvojna pomoč 
Prednostne naloge EU 
EU je največji globalni akter na področju razvojne pomoči,
saj sredstva Skupnosti, Evropskega razvojnega sklada in programov držav članic
predstavljajo več kot polovico svetovne uradne razvojne pomoči (ODA). Osnovno
izhodišče EU je, da sta mir in razvoj neločljivo povezana, zato svoja
prizadevanja usmerja v podporo državam v razvoju, da zagotovijo mir in varnost
ter trajnostni gospodarski razvoj. Močno okrepljena so tudi prizadevanja članic
EU za povečanje razvojne pomoči tretjim državam. 
Razprave v EU in mednarodnih organizacijah, sprejeti
dokumenti in prioritete avstrijskega in finskega predsedovanja EU napovedujejo,
da bodo aktivnosti na področju razvojne pomoči v letu 2006 osredotočene na: 
-       
izpolnjevanje zavez razvojnih ciljev tisočletja in barcelonskih zavez o
poviševanju sredstev za uradno razvojno pomoč, 
-       
harmonizacijo in koordinacijo aktivnosti razvojne pomoči EU in držav
članic, 
-       
implementacijo zavez v okviru Izjave EU o razvojni politiki, 
-       
sprejemanje Uredb o oblikovanju novih finančnih instrumentov, ki
se nanašajo na razvojno pomoč ter konkretizacijo financiranja v okviru Evropskega
razvojnega sklada. 
V letu 2006 bo EU okrepila svoja prizadevanja za
uresničevanje razvojnih ciljev tisočletja, katerih pomen je tudi EU
ponovno potrdila na Vrhu OZN septembra 2005. EU in države članice so se za
dosego razvojnih ciljev tisočletja do leta 2015 na Evropskem svetu
junija 2005 zavezale povečati učinkovitost in obseg uradne razvojne pomoči ter
določile okvir doseganja teh ciljev. Sprejele so dogovor, ki zavezuje vseh 25
držav članic EU, da progresivno povečujejo delež BND za ODA in do leta 2010
dosežejo povprečje 0,51% BND in do leta 2015 0,7% BND. Države, ki so postale
članice EU po letu 2002, so se zavezale, da bodo za uradno razvojno pomoč do
leta 2010 namenile vsaj 0,17% BND in si prizadevale, da bi do leta 2015 dosegle
raven 0,33% BND. 
S sprejetjem nove programske deklaracije Izjave o razvojni
politiki na Evropskem svetu decembra 2005 je EU dogovorila krovni dokument
za razvojno sodelovanje in se zavezala, da si bo prizadevala za večjo koherenco
med državami članicami in Komisijo. V času avstrijskega in finskega
predsedovanja je mogoče pričakovati začetek izpolnjevanja nalog, ki so si jih
zadale države EU s sprejetjem deklaracije. Osnovni cilj nove deklaracije o
razvojni politiki ostaja zmanjševanje in, kot končni cilj, izkoreninjenje
revščine. Pot do tega cilja je možna predvsem po načelih trajnostnega razvoja
in z uresničevanjem razvojnih ciljev tisočletja. Razvojni cilji tisočletja so
politične zaveze prevedli v konkretne in izmerljive cilje. 
Prednostno geografsko območje razvojne politike EU v letu
2006 bo Afrika. Evropska komisija bo na podlagi Strategije za Afriko in
nove Izjave o razvojni politiki predlagala okrepitev partnerstva na dveh
prednostnih področjih: pri upravljanju in infrastrukturi. Posebno pozornost bo
namenila krepitvi dialoga o varnostnih vprašanjih. Do konca leta bodo zaključena
tudi pogajanja z državami ACP o Sporazumih o gospodarskem sodelovanju,
ki bodo nadgradili klasične sporazume, saj vnašajo spodbujanje regionalne
integracije in ustvarjanje novih gospodarskih območij. 
Na Evropskem svetu decembra 2005 je bil dosežen tudi dogovor
o nasledniku devete polnitve Evropskega razvojnega sklada, ki je namenjen
financiranju razvoja držav Afrike, Karibskega in Pacifiškega otočja, podpisnic
Cotonoujskega sporazuma. Evropski razvojni sklad ostaja v medvladnih okvirih,
dorečena je bila višina sredstev in ključ delitve prispevkov. Predvideni
prispevek Slovenije je 0,18 odstotka sredstev celotne polnitve. V letu 2006 se
bodo države članice in Evropska komisija sporazumele o namenu porabe finančnih
sredstev v okviru desete polnitve. 
Po sprejetju finančne perspektive na Evropskem svetu decembra
2005 za obdobje 2007-13 je med avstrijskim in finskim predsedovanjem
pričakovati poglobljeno razpravo o novih finančnih instrumentih na področju
zunanjih odnosov, predvsem o sprejetju Uredbe Evropskega parlamenta in Sveta
EU o oblikovanju instrumenta za financiranje razvojnega in gospodarskega
sodelovanja, Uredbe Evropskega parlamenta in Sveta EU o oblikovanju instrumenta
za financiranje sosedstva in partnerstva ter Uredbe Sveta EU o uvedbi instrumenta
za stabilnost. Dogovor o Uredbah Evropskega parlamenta in Sveta EU zahteva
postopek soodločanja med Svetom EU in Evropskim parlamentom. Slovenija glede
teh instrumentov še oblikuje svoja stališča. 
EU bo nudila dodatno podporo pri obnovi ter dolgoročnemu razvoju
in političnemu prehodu v Iraku, Gazi in Zahodnem bregu, Afganistanu ter državam
Jugovzhodne Azije, ki so jih prizadeli potres in cunamiji. Poleg tega bo EU še
naprej zagotavljala humanitarno pomoč žrtvam kriz po vsem svetu. 
Na multilateralnem področju bodo v letu 2006 potekale
priprave na XI Implementacijsko konferenco UNCTAD, Izredno zasedanje GS OZN na
temo HIV/Aids, Implementacijsko konferenco LDC III ter Visok sestanek OZN o
migracijah in razvoju. 
Prednostne naloge Slovenije 
Slovenija bo kot članica EU skladno s svojimi možnostmi
postopoma povečevala delež sredstev za ODA. Smiselno je, da v letu 2006 za
učinkovito uporabo razvojne in humanitarne pomoči kot instrumenta zunanje
politike za doseganje določenih zunanje političnih prioritet prilagodi svoje
administrativne in organizacijske strukture načinu delovanja struktur znotraj
EU. 
Slovenija bo v letu 2006 zagotavljala usklajenost prioritet
RS na področju razvojne pomoči znotraj organov EU s svojimi zunanjepolitičnimi
interesi kot tudi z bilateralnimi prioritetami na področju mednarodne razvojne
in humanitarne pomoči. Slovenija že prispeva v proračun EU sredstva za
financiranje različnih programov pomoči manj razvitim državam, med drugim tudi
državam Zahodnega Balkana. V tem kontekstu Slovenija podpira prizadevanja za
učinkovitejšo porabo razpoložljivih finančnih sredstev na področju razvojne
politike za kar si bo prizadevala tudi v razpravi o novih finančnih
instrumentih namenjenih za razvojno pomoč. 
16.7. Skupna trgovinska
politika 
Slovenija je z vstopom v Evropsko unijo hkrati postala del
skupne trgovinske politike, ene zmed temeljnih politik skupnosti, ki temelji na
enotnih načelih. 
Prednostne naloge EU 
Področja skupne trgovinske politike bodo v letu 2006
zaznamovala predvsem prizadevanja Evropske komisije in partnerskih držav za
uspešen zaključek pogajanj Razvojne agende iz Dohe do konca leta 2006 v okviru
Svetovne trgovinske organizacije (STO). S sprejetjem ministrske deklaracije na
zadnjem ministrskem srečanju v Hong Kongu decembra 2005 je sicer bil določen
časovni okvir za odpravo izvoznih nadomestil pri kmetijstvu do leta 2013,
vendarle pa le-ta predstavlja zgolj pogojno obvezo in skupek dokaj široko
sprejetih določil. Evropska komisija se bo tudi v letu 2006 zavzemala za
uravnotežen napredek na vseh področjih pogajanja, še posebej pa na področju
boljšega dostopa na storitveni trg in trg blaga. Med njenimi prioritetami bodo
tudi aktivnosti za zmanjševanje revščine in za boljše vključevanje držav v
razvoju v trgovanje ter prizadevanja za doseganje ciljev EU na področju
trajnostnega razvoja in za učinkovitejše soočenje z izzivi globalizacije. 
Prav tako si bo EU tudi v letu 2006 zavzemala za čim večjo
skladnost sodelovanja z mednarodnimi organizacijami (OZN, STO, OECD) in za
nadaljevanje z reformami OZN, še posebej na področju gospodarskih in socialnih
vprašanj. 
Prednostne naloge Slovenije 
Slovenija na področju mednarodne trgovine ostaja zavezana
multilateralnemu načinu reševanja trgovinskih vprašanj. Skupaj z ostalimi
državami članicami EU bo v letu 2006 nadaljevala s prizadevanji za progresivno
liberalizacijo svetovne trgovine ter za krepitev pravil in upravljanja
multilateralnega trgovinskega sistema s poudarkom na potrebah držav v razvoju v
okviru STO. 
Med prednostnimi nalogami Slovenije je prav tako podpiranje
bilateralnega in regionalnega gospodarskega sodelovanja ter sooblikovanje
trgovinske politike do Balkana, mediteranskih držav in držav nekdanje Sovjetske
zveze. Slovenija bo nadaljevala z aktivnostjo na področju Stabilizacijsko –
asociacijski sporazumov (SAS), ki predvideva liberalizacijo medsebojne menjave
na področju industrijskih in kmetijskih proizvodov. 
Visoko na prioritetni listi prizadevanj naše države pa ostaja
tudi članstvo v OECD, ki je ena redkih mednarodnih organizacij, kjer Slovenija
še ni polnopravna članica. 
16.8. Prihodnost EU 
Prednostne naloge EU 
Po dveh negativnih referendumih v Franciji in na Nizozemskem
so voditelji držav članic EU na junijskem vrhu 2005 sklenili, da Evropa
potrebuje obdobje razmisleka, ki bo trajalo vse do t.i. preglednega vrha na
temo ratifikacije ob zaključku avstrijskega predsedovanja v prvi polovici leta
2006. Takrat na bi bila sprejeta odločitev o tem, kako postopati naprej. 
Prva polovica leta 2006 bo tako namenjena predvsem spodbujanju
čim širše razprave o prihodnosti Evrope, pri čemer bodo v ospredju Pogodba o
ustavi za Evropo (PUE), vrednote EU ter opredelitev evropskega modela za
življenje. (Pred navedbo konferenc bi veljalo izpostaviti dokument Evropske
komisije Načrt D za demokracijo, dialog in debato). Organiziranih bo več
konferenc, npr. »Zvok Evrope«, ki bo namenjena obravnavi evropske identitete in
evropskih vrednot, ter »konferenca o subsidiarnosti«, ki sledi pobudam, da je
odločitve potrebno sprejemati na najnižji ravni in čim bližje državljanom. 
Prednostne naloge Slovenije 
Slovenija je PUE ratificirala 1. februarja 2005. Široka
nacionalna razprava o PUE in prihodnosti Evrope je potekala v času zaključnih
pristopnih pogajanj. Urad Vlade RS za informiranje je poskrbel za seznanjenost
javnosti z aktualnimi vprašanji EU s pomočjo publikacij, ki so jih prejela vsa
gospodinjstva v Sloveniji, ter z vzpostavitvijo spletne strani
http://evropa.gov.si. 
V letu 2006 bo UVI sofinanciral nevladne organizacije pri
pripravi javnih razprav. Glavne teme bodo uvedba evra, zunanje meje EU,
prihodnost Evrope ter evropska raznolikost in evropske vrednote. Kot del »evro
kampanje« bo UVI v sodelovanju s Predstavništvom Evropske komisije v Sloveniji,
marca 2006 organiziral konferenco o evru. Vlada RS bo z Državnim zborom RS
aktivno sodelovala pri obravnavi aktualnih vprašanj Evropske unije in njene
prihodnosti. 
17. ČLOVEKOVE PRAVICE 
Prednostne naloge Evropske Unije: 
Evropska Unija bo nadaljevala s promoviranjem človekovih
pravic in temeljnih svoboščin predvsem na področju zunanje politike. Ena od
pomembnejših nalog v letu 2006 je skrb za usklajenost politike varstva
človekovih pravic v notranjih in zunanjih zadevah EU. Močan poudarek je
ohranitev politike varovanja in promocije človekovih pravic v zunanjih
razmerjih, predvsem v dialogu s Kitajsko, Iranom in Rusijo. V skladu s tem se
bodo nadaljevala posvetovanja na področju človekovih pravic z Rusijo. V tem
smislu bo tudi posodobitev Poročila Komisija iz leta 2003 o razmerju EU -
Kitajska. Prav tako bo velik poudarek na izvajanju evropskih smernic na
področju človekovih pravic (odprava smrtne kazni, prepoved mučenja, zaščita
otrok…) in implementacije sklepov Generalne skupščine OZN o vzpostavitvi
Komisije za človekove pravice. 
Evropska Unija si bo prizadevala za zaključek pogajanj v
Svetu o vzpostavitvi Agencije za temeljne pravice in sprejema okvirne uredbe o
ustanovitvi Agencije za temeljne pravice in Sklepa Sveta o pooblastitvi
Evropske agencije za temeljne pravice za izvajanje dejavnosti na področjih iz
VI. poglavja Pogodbe o EU. Agencija naj bi začela polno delovati s 1. januarjem
2007. 
Evropska Unija si bo v okviru Finančne perspektive EU za
obdobje 2007 do 2013 prizadevala za zaključek pogajanj glede Sklepa Sveta o
vzpostavitvi posebnega programa »Človekove pravice in državljanstvo«, ki je
eden od štirih izvedbenih programov znotraj okvirnega programa »Človekove
pravice in pravosodje za obdobje 2007 do 2013«. 
Evropska Unija bo sprožila razpravo glede varstva osebnih
podatkov posameznikov in vprašanja prostega pretoka podatkov. 
Prednostne naloge Slovenije: 
Slovenija si bo v skladu s svojo politiko in zaključki
decembrskega Evropskega Sveta prizadevala, da se državljane EU postavi v srž
politik Evropske unije s spodbujanjem temeljnih pravic, bojem proti vsem
oblikam diskriminacije in prispevanjem k zmanjševanju revščine in odpravljanju
socialnega izključevanja po vsem svetu. 
Slovenija si bo prizadevala za zaključek pogajanj v okviru
Sveta glede ustanovitve Agencije za temeljne pravice, da bi začela polno
delovati s 1. januarjem 2007. Slovenija je namreč podprla razširitev pooblastil
Evropskega centra za spremljanje rasizma in ksenofobije (EUCM) z namenom, da se
preoblikuje v Agencijo za temeljne pravice in želi močno vlogo Agencije na
področju izvajanja politike varstva človekovih pravic. 
Št. 008-05/04-1/7
Ljubljana, dne 28. marca 2006
EPA 701-IV
Predsednik 
Državnega zbora 
Republike Slovenije 
France Cukjati, dr. med., l.r.
_________________________
(*1) Koper –
Divača II. tir, Divača – Trst (do italijanske meje), Ljubljana – Budimpešta (do
madžarske meje). 
(*2) Novi
daljnovodi: Okroglo-Udine (400kV) EL2, Beričevo-Krško (400kV) EL2 in
Heviz-Cirkovice (400kV) EL8 
(*3) Ur.l.EU L
167, 30.4.2004, str. 0001-0038. 
(*4) ADVANCING
REGULATORY REFORM IN EUROPE, A joint statement by the consecutive Irish, Dutch,
Luxembourg, UK, Austrian and Finnish Presidencies of the European Union; 7
De-cember 2004. 
(*5) Competitive
Automotive Regulatory System for the 21st Century. 
(*6) ITER -
mednarodni projekt postavitve eksperimentalnega fuzijskega jedrskega reaktorja.
Podeljen mu je bil tudi status pravne osebe, s čemer naj bi povečali evropski
prispevek k skupni imple-mentaciji ciljev projekta ITER. 
(*7) Communication
on a Strategy for a Secure Information Society. 
(*8) Ang. seamless
services and communications. 
(*9) Ang. The
Commission's communication on sustainability and infrastructure. 
(*10)
Communication from the Commission to the Council, the European Parliament, the
Economic and Social Committee and the Committee of the Regions. 
(*11) Osnovo za
ukrep predstavlja dokument Sporočilo Komisije Svetu, Evropskemu Parlamentu,
Evropskemu ekonomsko-socialnemu odboru in odboru regij z dne 14.9.2005 in
podpisan »Memorandum o soglasju« z dne 18.10.2005. 
(*12) Communication
of the Commission to the EP and the Co-uncil on a Biomass Action Plan. 
(*13) Council
Directive 91/439/EEC of 29 July 1991 on driving licences. 
(*14) Council
Directive 82/714/EEC of 4 October 1982 laying down technical requirements for
inland waterway vessels. 
(*15) Horizontalni
mandat: mandat EK za pogajanja za sklenitev sporazuma s tretjimi državami le
glede določb, ki so v obstoječih sporazumih držav članic in tretjih držav v
nasprotju z veljavno zakonodajo EU. 
(*16) Open Sky
Agreement. 
(*17) Council
Regulation (EEC) No 3922/91 of 16 December 1991 on the harmonization of
technical requirements and admini-strative procedures in the field of civil
aviation. 
(*18) Council
Directive 2000/79/EC of 27 November 2000 con-cerning the European Agreement on
the Organisation of Working Time of Mobile Workers in Civil Aviation concluded
by the Associa-tion of European Airlines (AEA), the European Transport Workers'
Federation (ETF), the European Cockpit Association (ECA), the European Regions
Airline Association (ERA) and the International Air Carrier Association (IACA)
(Text with EEA relevance). 
(*19) European
Avation Safety Agency. 
(*20) Evropska
organizacija za varnost zračne plovbe. 
(*21) Single
European Sky Implementation Program Support. 
(*22) Computers
Reservation System. 
(*23) Council
Regulation (EEC) No 2407/92 of 23 July 1992 on licensing of air carriers,
Council Regulation (EEC) No 2408/92 of 23 July 1992 on access for Community air
carriers to intra-Community air routes, Council Regulation (EEC) No 2409/92 of
23 July 1992 on fares and rates for air services. 
(*24) Directive 2002/59/EC of the European Parliament and
of the Council of 27 June 2002 establishing a Community vessel traffic
monitoring and information system and repealing Council Directive 93/75/EEC. 
(*25) Regulation
(EC) No 724/2004 of the European Parliament and of the Council of 31 March 2004
amending Regulation (EC) No 1406/2002 establishing a European Maritime Safety
Agency. 
(*26) (WHITE PAPER
European transport policy for 2010). 
(*27) Paket REACH
obsega: Predlog Uredbe Evropskega parlamenta in Sveta glede registracije,
vrednotenja, avtorizacije in omejitev kemikalij, ustanovitve Evropske agencije
za kemikalije; predlog spremembe Direktive 1999/45/EC in Uredbe (EC) (Težko
razgradljive organske snovi) ter predlog Direktive Evropskega Parlamenta in
Sveta, ki spreminja Direktivo Sveta 67/548/EGS z namenom njene prilagoditve v
Uredbo (ES) Evropskega Parlamenta in Sveta, ki se nanaša na registracije,
vrednotenje, avtorizacijo in omejitev kemikalij. 
(*28) Direktiva Sveta z dne 3. oktobra 1989 o usklajevanju
nekaterih zakonov in drugih predpisov držav članic o opravljanju dejavnosti
razširjanja televizijskih programov (89/552/EGS) in Direktiva EP in Sveta
97/36/ES z dne 30. junija 1997, ki spreminja Direktivo 89/552/EGS.