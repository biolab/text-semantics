I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04, 33/07 –
ZPNačrt in 57/12 – ZPNačrt-B) in Uredbo o prostorskem redu Slovenije (Uradni
list RS, št. 122/04, 33/07 – ZPNačrt in 57/12 – ZPNačrt-B) sprejme državni
prostorski načrt za vodnogospodarsko ureditev Dravinje na odseku
Stogovci–Koritno (v nadaljnjem besedilu: državni prostorski načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je v
marcu 2013 pod številko projekta 2010/DPN-070 izdelalo podjetje Urbis,
d. o. o., Maribor.
2. člen
(vsebina)
(1) Ta uredba določa načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj oziroma prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, merila in pogoje
za parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin, upravljanja voda, varovanja zdravja
ljudi, obrambe države ter varstva pred naravnimi in drugimi nesrečami, etapnost
izvedbe prostorske ureditve, druge pogoje in zahteve za izvajanje državnega
prostorskega načrta, dopustna odstopanja in nadzor nad izvajanjem te uredbe.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v tiskani obliki na vpogled na ministrstvu, pristojnemu za prostor,
in pri službi, pristojni za urejanje prostora na Občini Majšperk.
(3) Postopek presoje vplivov na okolje
ni bil izveden, ker se je postopek priprave tega državnega prostorskega načrta
zaključil v skladu s petim odstavkom 62. člena Zakona o umeščanju prostorskih
ureditev državnega pomena v prostor (Uradni list RS, št. 80/10, 106/10 – popr.
in 57/12).
(4) Oznake, navedene v 6. do 9., 13.,
15., 16. in 19. členu te uredbe, so oznake objektov in ureditev iz grafičnega
dela državnega prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) S tem državnim prostorskim načrtom
se načrtujejo prostorske ureditve za zagotavljanje poplavne varnosti urbaniziranih
območij ob reki Dravinji med Stogovci in Koritnim.
(2) Načrtovane prostorske ureditve so:
-       
gradnja protipoplavnih nasipov in protipoplavnega zidu;
-       
individualni ukrepi za zaščito stanovanjskih objektov (aqua stop
zapornice);
-       
ureditev odvodnje zalednih vod;
-       
ureditev območja odvzema materiala za gradnjo protipoplavnih nasipov;
-       
krajinska ureditev območja;
-       
ukrepi za preprečitev čezmernih vplivov na okolje ter
-       
spremljajoče prilagoditve prometne, komunalne, energetske in
telekomunikacijske infrastrukture.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta v skladu z geodetskim načrtom obsega zemljišča ali dele zemljišč s parcelnimi
številkami v naslednjih katastrskih občinah:
1.     
prostorske ureditve za zagotavljanje poplavne varnosti:
- 
k. o. Lešje (438): 61/1, 62, 65, 68/1, 68/2, 69/1, 69/7, 70/3, 70/4,
70/5, 86/1, 86/2, 86/3, 86/4, 87/1, 87/2, 87/3, 87/4, 87/7, 88, 89, 90, 96/1, 96/3,
96/4, 114, 116, 117/1, 117/2, 119/2, 119/3, 122, 126/2, 129, 131/2, 134, 137,
139, 140, 141, 142, 700/1, 700/2, 705, 706, 707 in 708;
- 
k. o. Skrblje (442): 207/2, 207/3, 207/4 in 1444/5;
2.     
območje odvzema materiala za gradnjo protipoplavnih nasipov: 256/7,
256/8, 256/9, 256/10, 257/6 in 257/10, vse k. o. Skrblje (442);
3.     
območje prestavitev in zaščite komunalne in energetske infrastrukture
ter naprav in omrežja zvez:
a)   
vodovod: k. o. Lešje (438): 61/1, 62, 70/2, 70/4, 88, 90, 700/2, 707 in
708;
b)   
plinovod: k. o. Lešje (438): 88, 89, 134 in 141;
c)   
telekomunikacijski vod: k. o. Lešje (438): 62, 69/1, 70/2, 70/4, 88, 90,
134, 141 in 707;
d)   
elektroenergetski vod: k. o. Skrblje (442): 257/38, 257/39 in 257/40.
(2) Območje državnega prostorskega
načrta je določeno s tehničnimi elementi, ki omogočajo prenos novih mej parcel
v naravo. Koordinate tehničnih elementov so razvidne iz grafičnega dela
državnega prostorskega načrta (Prikaz območja državnega prostorskega načrta z
načrtom parcel – št. lista 3.0).
5. člen
(raba zemljišč)
Na območju državnega prostorskega načrta so
glede na zasedbo ali omejitev rabe zemljišč opredeljene naslednje rabe
zemljišč:
a)    
zemljišča omejene rabe:
- 
zemljišča v območju protipoplavnih nasipov in protipoplavnega zidu;
- 
zemljišča za ureditev odvodnih jarkov in
- 
zemljišča za preureditev obstoječe infrastrukture;
b)    
zemljišča začasne rabe:
- 
zemljišča za odvzem materiala za gradnjo protipoplavnih nasipov.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(protipoplavni nasipi)
(1) Zgradijo se trije protipoplavni
nasipi, ki zagotavljajo poplavno varnost urbaniziranih območij ob Dravinji med
Stogovci in Koritnim. Situativni prikaz je razviden iz grafičnega dela
državnega prostorskega načrta (Prikaz umestitve načrtovanih ureditev v prostor
s prikazom povezav s sosednjimi območji – Rešitve in ukrepi za celostno
ohranjanje kulturne dediščine, ohranjanje narave, varstvo okolja in naravnih
dobrin ter pogoji varovanja zdravja ljudi – št. lista 2.1).
(2) Protipoplavni nasipi imajo
varnostno višino 0,5 m nad kotami 100-letne visoke vode v Dravinji. Ureditve in
deli novih protipoplavnih nasipov so:
-       
protipoplavni nasip 1 višine do 2,9 m, dolžine 450 m, s širino krone
nasipa 2,5 m in naklonom brežin 1: 2,5 na vodni in zračni strani, ki se na
vzhodni strani izklini na nasipu ceste R2-432 Rogatec–Majšperk–Kidričevo;
-       
protipoplavni nasip 2 višine do 2,2 m, dolžine 752 m, s širino krone
nasipa 2,5 m in naklonom brežin 1: 2,5 na vodni in zračni strani, ki se na
severni strani priključi na nasip ceste R3-690 Majšperk–Jurovci–Tržec, na južni
strani pa na nasip ceste R2-432 Rogatec–Majšperk–Kidričevo;
-       
protipoplavni nasip 3 ob potoku z Lešja višine do 2 m, dolžine 70 m s
širino krone nasipa 1,5 m in naklonom brežin 1: 2 na vodni in zračni strani, ki
se v vzhodni smeri naveže na protipoplavni nasip 2.
7. člen
(protipoplavni zid)
(1) Protipoplavni nasip 3 se med
profiloma (v nadaljnjem besedilu: P) P 8 in P 9 nadaljuje s protipoplavnim
zidom, z varnostno višino 50 cm nad kotami 100-letne visoke vode. Situativni
prikaz je razviden iz grafičnega dela državnega prostorskega načrta (Prikaz
umestitve načrtovanih ureditev v prostor s prikazom povezav s sosednjimi
območji – Rešitve in ukrepi za celostno ohranjanje kulturne dediščine,
ohranjanje narave, varstvo okolja in naravnih dobrin ter pogoji varovanja
zdravja ljudi – št. lista 2.1).
(2) Protipoplavni zid višine do 1,2 m
in dolžine 22 m se konča na nasipu ceste R2-432 Rogatec–Majšperk na koti ceste
na 235,90 m nadmorske višine.
8. člen
(ureditev odvodnje zalednih vod)
(1) Potok iz Lešja se na odseku med P
4 in P 9 prestavi na severno stran protipoplavnega nasipa 3 oziroma vzhodno
stran protipoplavnega nasipa 2. Nova struga se uredi s širino dna 1 m,
globino struge 0,6 do 1,5 m ter brežinami v naklonu 1: 2. Med P 1 in P 4 je
predvidena enostranska širitev struge. Vtok v Dravinjo se zavaruje z lomljencem
debeline 30 cm v suhem in sicer tako, da se zavaruje brežina Dravinje 2 m
gorvodno in dolvodno od vtoka, dno in brežine potoka pa se zavarujejo v dolžini
2 m do višine 70 cm nad dnom potoka.
(2) Zaradi preprečitve poplavljanja
zalednih vod ob visokih vodah Dravinje se na vodni strani protipoplavnega
nasipa 1 naredi odvodni jarek 1, ki zbira in odvaja zaledne vode nad vasjo
Lešje. Odvodni jarek je dolg 730 m s širino dna 80 cm, globino 0,8 do 1,5 m in
naklonom brežin 1: 1,5. Naredita se dva lesena pragova višine 40 cm. Peta jarka
in mesto vtoka v Dravinjo se zavarujeta z lomljencem. Peta jarka se na celotnem
odseku zavaruje z lomljencem debeline 30 cm. Brežina Dravinje se zavaruje
2 m gor in dolvodno od vtoka z lomljencem v suhem debeline 30 cm.
(3) Ob zahodni strani protipoplavnega
nasipa 2 se uredi odvodni jarek 2 s širino dna 50 cm, globino 0,8 do 1,2 m in
naklonom brežin 1: 1,5. Med jarkom in nasipom je berma širine 1 m. Južni
del odvodnega jarka v skupni dolžini 200 m (odseka 2 a in 2 b) omogoča zbiranje
in odtok zalednih vod v Dravinjo. Severni del (odseka 2 c in 2 d) v skupni
dolžini 510 m omogoča zbiranje in odtok zalednih vod v potok iz Lešja.
(4) Odvodni jarek 3 poteka od
okroglega prepusta premera 120 cm, ki je 115 m severno od mosta čez Dravinjo na
cesti R2-432 Rogatec–Majšperk. Jarek z iztokom v Dravinjo ima skupno dolžino 50
m, širino dna 1 m in naklon brežin 1: 2. Iztok v Dravinjo se zavaruje z lomljencem
v suhem debeline 30 cm v dolžini 1 m in do višine 50 cm. Brežina Dravinje se
zavaruje 1 m od vtoka gorvodno in dolvodno z lomljencem debeline 30 cm.
9. člen
(objekti)
(1) Na protipoplavnem nasipu 1 se v
profilu N3 zgradi betonski prepust premera 100 cm, ki je opremljen z avtomatsko
zapornico, katera prepreči pretok vode višje, kot je 5-letna visoka voda
Dravinje.
(2) Na protipoplavnem nasipu 2 se
zgradita dva prepusta, ki se zaradi preprečevanja povratnih poplav na vodni
strani nasipa opremita z loputami:
-       
prepust na kraju križanja protipoplavnega nasipa in potoka iz Lešja med
profiloma P 6 in P 7 je velikosti 1,5 × 1,5 m;
-       
prepust na kraju križanja protipoplavnega nasipa in odvodnega jarka 3
med profiloma P 13 in P 14 je premera 120 cm.
(3) Na protipoplavnem nasipu 3 se pri
križanju z odvodnim jarkom 2 c zgradi prepust premera 60 cm z loputo.
(4) Na križanju odvodnega jarka 1 s
poljskima potema se zgradita dva prepusta premera 100 cm.
10. člen
(krajinske ureditve)
(1) Na območju državnega prostorskega
načrta se ohrani vse drevesno in grmovno rastlinje, katerega odstranitev ni
nujna zaradi izvedbe protipoplavnih ureditev.
(2) Krajinske ureditve se natančneje
obdelajo v projektni dokumentaciji, v načrtu krajinske arhitekture, ki mora
vsebovati oblikovalske rešitve v zvezi z oblikovanjem reliefa ter rešitve v
zvezi z urejanjem in ozelenitvijo prostih površin. Prehodi med novimi
reliefnimi oblikami in obstoječim terenom se oblikujejo brez ostrih stikov.
Krajinska ureditev mora povzemati obstoječi vzorec rastlinskih prvin, izbira
rastlin za zasaditve se omejuje predvsem na avtohtone rastlinske vrste in želen
oblikovni učinek.
(3) Krajinske ureditve vključujejo
oblikovanje obvodnega prostora in z zasaditvijo zakrivajo izstopajoče tehnične
rešitve. Protipoplavni nasipi se zatravijo. Predvidene so zasaditve, s katerimi
se obnovi odstranjeno in poškodovano rastlinje, in nove zasaditve ob
prestavljenem potoku z Lešja in odvodnih jarkih, na bermi med jarkom za zaledne
vode in protipoplavnim nasipom ter ob protipoplavnem zidu.
(4) Protipoplavni zid se obsadi s
popenjavkami.
V. POGOJI GLEDE KRIŽANJ OZIROMA PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
11. člen
(skupne določbe o gospodarski javni
infrastrukturi in grajenem javnem dobru)
Splošni pogoji za potek in gradnjo
gospodarske infrastrukture v območju državnega prostorskega načrta so naslednji:
-       
vsi s posegom prizadeti infrastrukturni vodi, objekti in naprave se
ustrezno zaščitijo ali prestavijo, upoštevajoč zahteve upravljavca in tehnične
predpise;
-       
vsi infrastrukturni vodi morajo praviloma potekati po javnih površinah
ali površinah v javni rabi tako, da je omogočeno vzdrževanje infrastrukturnih
vodov, objektov in naprav. Kadar potek na javnih površinah ni mogoč, mora
lastnik zemljišča, v skladu s predpisom, ki ureja umeščanje prostorskih
ureditev državnega pomena v prostor, omogočiti izvedbo in vzdrževanje javnih
infrastrukturnih vodov na njegovem zemljišču, upravljavec posameznega
infrastrukturnega voda pa mora za to od lastnika pridobiti služnost;
-       
trase infrastrukturnih vodov, objektov in naprav morajo biti medsebojno
usklajene z upoštevanjem zadostnih medsebojnih odmikov in odmikov do drugih
naravnih ali grajenih struktur, gradnja infrastrukturnih vodov, objektov in
naprav pa mora biti usklajena;
-       
infrastruktura se ne sme prestavljati na območja kulturne dediščine,
križanja infrastrukture pa morajo biti narejena tako, da kulturna dediščina ni
prizadeta.
12. člen
(preložitev poljskih poti in dostopi do
zemljišč)
(1) Zaradi gradnje protipoplavnih
nasipov se poljske poti in dostopi do zemljišč preložijo. Lokacije preložitev
in novi dostopi do zemljišč so razvidni iz grafičnega dela državnega
prostorskega načrta (Prikaz umestitve načrtovanih ureditev v prostor s prikazom
povezav s sosednjimi območji – Rešitve in ukrepi za celostno ohranjanje
kulturne dediščine, ohranjanje narave, varstvo okolja in naravnih dobrin ter
pogoji varovanja zdravja ljudi – št. lista 2.1).
(2) Preložitve v skupni dolžini 810 m
morajo biti v širini 3 m in v gramozu.
13. člen
(vodovod)
(1) Vodovod Majšperk–Breg se pri
križanju:
-       
s protipoplavnim nasipom 2 zaščiti z betonskimi cevmi premera 30 cm v
dolžini 30 m;
-       
z odvodnim jarkom 3 poglobi v dolžini 22 m in izvede z zračnikoma;
-       
s protipoplavnim zidom in potokom z Lešja poglobi v dolžini 16 m in
izvede z zračnikoma;
-       
s poljsko potjo 4 a zaščiti v dolžini 5 m.
(2) Vodovod ob cesti Majšperk–Jurovci
se pri križanju s protipoplavnim nasipom 2 zaščiti z betonsko cevjo premera
30 cm v dolžini 6 m.
14. člen
(elektroenergetsko omrežje)
Na kraju odvzema materiala se pred izkopi
prestavi 20-kilovoltni kablovod v dolžini 150 m.
15. člen
(plinovod)
(1) Plinovod R 16 se na območju
križanja s protipoplavnim nasipom 2 med profiloma P 11 in P 12 na dolžini
13 m zaščiti z armiranobetonskimi ploščami, ki se položijo 1 m nad plinovodom.
Odvodni jarek 2 b se naredi z zavarovanjem dna jarka in brežine z lomljencem v
betonu v dolžini 7 m in zaključnimi pragovi z lomljencem v betonu.
(2) Odvodni jarek 1 se na območju
križanja s prenosnima plinovodoma M 1 in M 1/1 med profiloma NJ 8 in NJ 9
naredi z zavarovanjem dna jarka in brežine z lomljencem v betonu v dolžini 17 m
in zaključnimi pragovi z lomljencem v betonu.
(3) Vsa dela v 2 × 5 m varovalnem pasu
plinovodov se opravljajo le pod posebnimi pogoji in pod nadzorom upravljavca
plinovoda. V tem pasu nista dovoljeni odlaganje materiala in postavljanje
začasnih gradbenih objektov.
16. člen
(telekomunikacijsko omrežje)
Telekomunikacijski vod, ki poteka vzporedno
z vodovodom ob cesti R2-432 Rogatec–Majšperk, se zaščiti z obbetonirano
zaščitno cevjo, in sicer pri prečkanju:
-       
protipoplavnega nasipa 2 v dolžini 16 m,
-       
odvodnega jarka 3 v dolžini 15 m,
-       
protipoplavnega zidu in potoka z Lešja v dolžini 10 m in
-       
poljske poti 4 a v dolžini 5 m.
VI. MERILA IN POGOJI ZA PARCELACIJO
17. člen
(parcelacija)
(1) Parcelacija se izvede v skladu s
Prikazom območja državnega prostorskega načrta z načrtom parcel v grafičnem
delu državnega prostorskega načrta (št. lista 3.0), na katerem so s tehničnimi
elementi, ki omogočajo prenos novih mej parcel v naravo, določene tudi lomne
točke meje območja državnega prostorskega načrta.
(2) Parcele, določene s tem državnim
prostorskim načrtom, se po izvedenih posegih lahko delijo v skladu z izvedenim
stanjem na podlagi lastništva ali upravljanja in se po namembnosti sosednjih
območij pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
18. člen
(ohranjanje kulturne dediščine)
(1) Kulturna dediščina se med gradnjo
varuje pred poškodovanjem in uničenjem. Podatki o kulturni dediščini so
razvidni iz prikaza stanja prostora. Investitor zagotovi ukrepe za varstvo
kulturne dediščine.
(2) Investitor na območju državnega
prostorskega načrta, kjer načrtovane ureditve segajo v območje registriranega
arheološkega najdišča, pred pridobitvijo kulturnovarstvenega soglasja zagotovi
predhodne arheološke raziskave za vrednotenje arheološkega potenciala.
(3) Pri gradnji v območju
registriranega arheološkega najdišča se poseg zmanjša na kar najmanjšo
površino, ki še omogoča gradnjo. Če se med arheološkimi raziskavami ali med
izvedbo del odkrijejo arheološke ostaline, se rešitve skladno z varstvenim
režimom prilagodijo tako, da se dediščina ne ogroža.
(4) Obseg predhodnih arheoloških
raziskav opredeli pristojna območna enota zavoda za varstvo kulturne dediščine.
Za posege v registrirano arheološko najdišče je treba pridobiti soglasje za
raziskavo in odstranitev arheoloških ostalin.
(5) Investitor o začetku del vsaj
deset dni prej obvesti pristojno območno enoto zavoda za varstvo kulturne
dediščine.
(6) Pri pristojni območni enoti zavoda
za varstvo kulturne dediščine je treba pridobiti kulturnovarstveno soglasje za
posege v kulturne spomenike, varstvena območja dediščine in nepremično kulturno
dediščino, registrirano do uveljavitve te uredbe.
19. člen
(ohranjanje narave in biotske pestrosti)
(1) Podatki o zavarovanih območjih,
naravnih vrednotah, ekološko pomembnih območjih in posebnih varstvenih območjih
ter območja naravovarstveno pomembnejših habitatnih tipov so razvidni iz
obvezne priloge državnega prostorskega načrta (Prikaz stanja prostora).
(2) Za ohranjanje narave in biotske
pestrosti:
-       
se preprečita onesnaženje in uničenje naravnih površin ter zmanjšajo
morebitne emisije med gradnjo;
-       
se čim bolj omeji poseganje v naravovarstveno pomembnejše habitatne
tipe;
-       
med gradnjo se gradbišče omeji s postavitvijo začasne ograje. Zunaj tega
območja se na območjih Natura 2000 ne odlaga material ali ne urejajo začasna
odlagališča;
-       
na območjih zemeljskih del se ob izkopu zgornja plast humusa odlaga
tako, da se po načrtovanih ureditvah s tem slojem pokrijejo površine, prizadete
med gradnjo;
-       
po končanih gradbenih delih se popravijo poškodovane površine in
rekultivirajo zemljišča. Prizadete površine se zatravijo z lokalno značilnimi
samoniklimi vrstami trav in zasaditvijo drevnine. Zasadi se obrežni pas potoka
z Lešja in odvodnega jarka 1 ter berma med odvodnim jarkom in protipoplavnim
nasipom 2;
-       
odstranjevanje lesnega rastlinstva in hrupnejša dela se opravljajo zunaj
gnezditvene sezone ptic, ki traja od začetka aprila do konca julija;
-       
večja gradbena dela v Dravinji in potoku iz Lešja se opravljajo zunaj
varstvene dobe ribjih vrst, ki traja od začetka februarja do konca junija;
-       
posegi se načrtujejo in izvajajo tako, da se ohrani kar največ obrežnega
rastja.
(3) Najmanj deset dni pred začetkom
del mora investitor obvestiti pristojno enoto zavoda za varstvo narave, ki spremlja
izvedbo pripravljalnih, zemeljskih in gradbenih del.
(4) Pred izvajanjem del v potoku iz
Lešja in Dravinji je treba o predvidenem začetku in poteku del obvestiti
ribiško organizacijo, ki upravlja ribiški okoliš, ji omogočiti ogled gradbišč
in izvedbo morebitnih ukrepov.
20. člen
(varovanje kmetijskih zemljišč)
(1) Načrtovane ureditve morajo
prizadeti čim manjše površine kmetijskih zemljišč. Gradbena dela na kmetijskih
zemljiščih je treba opravljati pred setvijo ali po spravilu pridelkov, v sušnem
obdobju, z uporabo čim lažjih gradbenih strojev. Kmetijska zemljišča, na katera
se posega med gradnjo, se po končani gradnji vrnejo v prvotno stanje.
(2) Pri izvedbi načrtovanih ureditev
se preprečita onesnaženje in mešanje horizontov tal. Ves rodoviten del tal na
območju protipoplavnih nasipov, odvodnih jarkov za zaledne vode in potoka iz
Lešja se predhodno odstrani, ločeno odlaga in po dokončanju del ponovno uporabi
pri ureditvah in rekultivacijah.
(3) Investitor lastnikom zemljišč
omogoči dostop na njihova zemljišča med gradnjo in po njej. Vse zaradi gradnje
poškodovane poljske poti se obnovijo.
21. člen
(varstvo pred naravnimi in drugimi
nesrečami)
(1) Požarna varnost objektov se zaradi
gradnje in obratovanja načrtovanih prostorskih ureditev ne sme poslabšati. Za
dovoz vozil za posredovanje se uporabljajo javne ceste in dostopne poti ter
njihove prestavitve.
(2) Med gradnjo in pri ureditvi
gradbišča je treba izvajati vse ukrepe za preprečitev požarov v naravnem
okolju. Med gradnjo in po njej morajo biti zagotovljene možnosti za varen umik
ljudi, živali in premoženja, potrebni odmiki med objekti ali protipožarna
ločitev, dostopi in delovne površine za intervencijska vozila ter zagotovljene
zadostne količine vode za gašenje požara.
(3) Delovni stroji in prevozna vozila,
ki se uporabljajo pri gradnji, se lahko oskrbujejo le na za to določenih in
urejenih prostorih. Ob morebitnih nezgodah med gradnjo in razlitju goriva,
nafte in drugih škodljivih snovi se izvedejo ukrepi za preprečitev izlitja
nevarnih snovi v vodotoke, podzemno vodo in na kmetijska zemljišča ter ukrepi
za odlaganje in odstranitev materiala, ki vsebuje škodljive snovi. Ob razlitju
ali razsutju nevarnega materiala onesnaženi material preišče pooblaščena
strokovna ustanova, ki določi ustrezen način začasnega ali trajnega odlaganja.
22. člen
(varstvo tal)
(1) Pri gradnji objektov je treba
upoštevati geomehanske značilnosti tal in izvajati primerne ukrepe. Rodovitni
del prsti se začasno odlaga tako, da se ohranita njena količina in kakovost ter
ponovno uporabi pri urejanju in rekultivacijah brežin nasipov.
(2) Pri gradnji se uporabljajo
prevozna sredstva in gradbeni stroji, ki so tehnično brezhibni, od materiala pa
le tisti, za katerega je dokazano, da je neškodljiv za okolje. Na prometnih in
gradbenih površinah ter odlagališčih gradbenega materiala se prepreči dviganje
prahu z vlaženjem teh površin ob sušnem in vetrovnem vremenu.
(3) Med gradnjo se ločeno zbirajo
gradbeni in drugi odpadki glede na možnost ponovne uporabe posameznih frakcij.
Nevarni odpadki se ustrezno skladiščijo in predajajo pooblaščenemu odjemalcu
nevarnih odpadkov.
23. člen
(varstvo voda)
(1) Gradbeni poseg v vode Dravinje in
Potoka z Lešja se prostorsko in časovno omeji in izvaja s kar najmanjšim vnosom
snovi v vodo. Izbrati je treba tako tehnologijo gradnje, da je dolvodno
kaljenje čim manjše, v vodi ne smejo nastati razmere za neprekinjeno kalnost.
(2) Na priobalnem zemljišču
površinskih vodotokov sta prepovedani odlaganje odkopnega materiala in odpadkov
ter pretakanje nevarnih snovi.
24. člen
(varstvo zraka)
Med gradnjo se na celotnem območju
državnega prostorskega načrta, na prevoznih poteh, gradbiščih in odlagališčih
ter na krajih, na katerih se bivalnim območjem najbolj približajo, izvajajo
naslednji ukrepi:
-       
upoštevanje emisijskih norm v skladu z zahtevami emisijskih uredb pri
začasnih gradbenih objektih, uporabljenih gradbenih strojih in prevoznih
sredstvih, uporaba tehnično brezhibnih gradbenih strojev in prevoznih sredstev
ter njihovo redno vzdrževanje;
-       
preprečevanje nenadziranega raznosa materiala z območja gradbišča in
odlagališč s prevoznimi sredstvi, ustrezno nalaganje tovornih vozil, njihovo
čiščenje pred vožnjo na javne prometne površine, prekrivanje sipkih tovorov;
-       
preprečevanje prašenja s prometnih in gradbenih površin, odlagališč
materiala in gradbišč, vlaženje ali prekrivanje materiala, prometnih in
gradbenih površin ob suhem in vetrovnem vremenu, postavitev polne ograje na
delu gradbišča v neposredni bližini pri stanovanjskih objektih, redno čiščenje
prometnih površin na gradbišču in javnih prometnih površin, ureditev kar
najkrajših poti za prevoze za gradbišča in sprotno rekultiviranje območij.
25. člen
(varstvo pred hrupom)
Med gradnjo se:
-       
uporabljajo delovne naprave in gradbeni stroji, ki so izdelani v skladu
z emisijskimi normami za hrup gradbenih strojev, ki se uporabljajo na prostem,
in skladno s predpisi, ki urejajo hrup;
-       
upoštevajo časovne omejitve gradnje v vplivnem območju objektov z
varovanimi prostori, dnevni čas in delavnike med 6. in 18. uro;
-       
zagotovi ustrezna organizacija gradbišča (omejitev zvočnih signalov,
motorji strojev naj ne bodo vključeni brez potrebe, naj bodo v prostem teku ter
zaščitne polne varovalne ograje za zaščito posameznih stavb z varovanimi
prostori ob prekoračitvi mejnih vrednosti kazalnika dnevnega hrupa).
VIII. ETAPNOST IZVEDBE PROSTORSKE UREDITVE
26. člen
(etapnost izvedbe)
(1) Prostorske ureditve, ki jih določa
ta uredba, se lahko izvedejo v eni ali več etapah.
(2) Etape se lahko izvajajo ločeno ali
sočasno, predstavljati pa morajo zaključene funkcionalne celote in stalno
zagotavljati varstvo okolja ter pogoje uporabe in delovanja sosednjih območij.
Posamezno etapo lahko predstavlja tudi potrebna prilagoditev ali prestavitev
obstoječega infrastrukturnega omrežja.
(3) Etapnost se podrobneje prouči in
določi v posebnem elaboratu, v katerem se določijo tudi faze gradnje. Navedeni
elaborat je sestavni del projekta za pridobitev gradbenega dovoljenja.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
27. člen
(monitoring)
(1) Investitor zagotovi celostni načrt
za monitoring med gradnjo in obratovanjem, kot je določeno v okoljskem poročilu.
(2) Meritve ničelnega stanja
kmetijskih zemljišč, na območju povečane poplavne ogroženosti, se izvede v
postopku presoje vplivov na okolje. Pri določitvi monitoringa se smiselno
upoštevajo točke že izvedenih analiz in meritev ničelnega stanja. Po možnosti
se prilagodi in uskladi z drugimi obstoječimi ali predvidenimi državnimi in
lokalnimi spremljanji stanj kakovosti okolja. Pri fizičnih meritvah stanja
sestavin okolja se zagotovi vsaj tolikšno število točk nadzora, da se pridobi
utemeljena informacija o stanju sestavine okolja. Točke monitoringa morajo
omogočati stalno pridobivanje podatkov. Monitoring se izvede v skladu s
predpisi, ki urejajo prve meritve in trajna obratovalna spremljanja hrupa ter
zahteve za njihovo izvajanje in usmeritve, določene v poročilu o vplivih na
okolje. Rezultati monitoringa so javni.
(3) Med gradnjo je treba spremljati
parametre onesnaženja površinskih in podzemnih vod ter opravljati arheološki in
naravovarstveni nadzor, kot je določeno v 18. in 19. členu te uredbe. Tri leta
po gradnji se dvakrat letno spremlja uspevanje zasajenih rastlin.
(4) Dodatni ustrezni zaščitni ukrepi,
ki jih mora investitor izvesti na podlagi ugotovitev monitoringa, so:
-       
dodatne tehnične in prostorske rešitve;
-       
ureditev poškodovanih območij, naprav ali drugih prostorskih sestavin;
-       
sprememba rabe prostora;
-       
dodatne zasaditve in rastlinske zgostitve;
-       
drugi ustrezni ukrepi (omilitveni ukrepi).
28. člen
(organizacija gradbišč)
(1) Gradbišče se uredi na območju
državnega prostorskega načrta. Pri izdelavi projektne dokumentacije za pridobitev
gradbenega dovoljenja se izdela načrt dostopnih poti za gradnjo in kraji
začasnih odlagališč. Trase dostopnih poti in kraji začasnih odlagališč se
izberejo tako, da se kar najmanj prizadenejo bivalno okolje, naravno okolje in
obstoječe ureditve.
(2) Prevoz gradbenih strojev in
gradbenega materiala poteka v glavnem po obstoječi infrastrukturi. Dodatne dovozne
ceste do gradbišča, odlagališča gradbenega materiala, parkirišča in obračališča
za tovorna vozila se predvidijo zunaj območij naravovarstveno visoko
vrednotenih habitatnih tipov, na arheološko pregledanih območjih zunaj objektov
ali območjih kulturne dediščine. Po končani gradnji je treba odstraniti vse
ostanke začasnih odlagališč in območje vzpostaviti v prvotno stanje.
(3) Poleg vseh obveznosti, navedenih v
18. do 25. in 27. členu te uredbe, morajo investitorji in izvajalci med gradnjo
in po njej upoštevati tudi naslednje pogoje:
-       
vse ceste in poti, ki se uporabljajo za obvoz ali prevoz med gradnjo, je
treba pred začetkom del po potrebi urediti, po končani gradnji pa morebitne
poškodbe popraviti;
-       
objekte in infrastrukturne vode obnoviti oziroma popraviti, če se med
gradnjo poškodujejo zaradi opravljanja del;
-       
zagotoviti zavarovanje gradbišča, tako da se zagotovita varnost in
nemotena raba sosednjih objektov in zemljišč;
-       
gradnja mora biti organizirana tako, da ne ovira pretoka v vodotokih ali
zadrževanja zalednih voda ob večjih nalivih;
-       
če izvajalec med deli opazi neznano komunalno, energetsko ali
elektronsko komunikacijsko infrastrukturo, mora takoj ustaviti dela ter o tem
obvestiti upravljavce posameznih infrastrukturnih vodov.
29. člen
(odvzem materiala)
(1) Za gradnjo protipoplavnih nasipov
je potrebno okoli 16 000 m³ vgradnega zemeljskega materiala. Območje odvzema
materiala je razvidno iz grafičnega dela državnega prostorskega načrta (Prikaz
umestitve načrtovanih ureditev v prostor s prikazom povezav s sosednjimi
območji – Rešitve in ukrepi za celostno ohranjanje kulturne dediščine,
ohranjanje narave, varstvo okolja in naravnih dobrin ter pogoji varovanja
zdravja ljudi – št. lista 2.1).
(2) Ob odvzemu se površinska plast
humusa odrine in začasno odloži na rob območja odvzema. Izkop je površinski,
nakloni brežine izkopa ne presegajo stabilnega naklona 1:2. Površina izkopa se
že med izvedbo ureja v naklonu proti Dravinji, da se prepreči zastajanje vode.
Globina izkopa je do 2,75 m.
(3) Po končanem odkopu se površina
uredi z nakloni od 0,4 % do 3,8 % v smeri proti Dravinji in doda predhodno
odrinjeni in odloženi humus.
30. člen
(dodatne obveznosti)
Poleg vseh obveznosti, navedenih v 18. do
25., 27. in 28. členu te uredbe, morajo investitor in izvajalci tudi:
-       
zagotoviti individualne ukrepe (aqua stop zapornice) za protipoplavno
zaščito stanovanjskih objektov Stogovci 19, 20 in 21;
-       
pred začetkom gradnje evidentirati stanje obstoječe infrastrukture
skupaj z upravljavci;
-       
med gradnjo zagotoviti nemoteno komunalno in energetsko oskrbo objektov
po obstoječih infrastrukturnih objektih in napravah;
-       
med gradnjo sproti obveščati prizadeto prebivalstvo o vseh dejavnostih,
ki se nanašajo na načrtovano prostorsko ureditev;
-       
takoj po izrednih dogodkih si ogledati teren, odstraniti naplavine in
zemljišča vzpostaviti v prvotno stanje na delu, kjer se zaradi načrtovanih
ureditev spreminja vodni režim pri Q100.
X. DOPUSTNA ODSTOPANJA
31. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih,
tehničnih in oblikovalskih rešitev, določenih s to uredbo, če se pri nadaljnjem
podrobnejšem proučevanju hidrotehničnih, geoloških, hidroloških, geomehanskih
in drugih razmer pridobijo tehnične rešitve, ki so primernejše s
hidrotehničnega, oblikovalskega ali okoljevarstvenega vidika.
(2) Odstopanja od funkcionalnih,
tehničnih in oblikovalskih rešitev iz prejšnjega odstavka ne smejo spreminjati
načrtovanega videza območja, poslabšati bivalnih, delovnih in okoljskih razmer na
območju državnega prostorskega načrta oziroma na sosednjih območjih ter ne
smejo biti v nasprotju z javnimi koristmi. Z odstopanji morajo soglašati
projektni soglasodajalci, v katerih pristojnosti posegajo ta odstopanja.
XI. NADZOR NAD IZVAJANJEM DRŽAVNEGA PROSTORSKEGA NAČRTA
32. člen
(nadzor)
Nadzor nad izvajanjem te uredbe opravlja
inšpektorat, pristojen za prostor.
XII. PREDHODNA IN KONČNA DOLOČBA
33. člen
(občinski prostorski akti)
Z dnem uveljavitve te uredbe se za celotno
območje iz 4. člena te uredbe in za vse ureditve na tem območju šteje, da sta
spremenjena in dopolnjena naslednja občinska prostorska akta:
-       
Odlok o spremembah in dopolnitvah prostorskih sestavin dolgoročnega
plana Občine Ptuj za obdobje 1986–2000 in srednjeročnega družbenega plana Občine
Ptuj za obdobje 1986–1990 za območje Občine Majšperk, dopolnjenega v letu 2004
(Uradni list RS, št. 81/04);
-       
Prostorski ureditveni pogoji za območje Občine Ptuj izven mesta Ptuj
(Uradni vestnik občin Ormož in Ptuj, št. 20/92, 22/92 – popr., 27/93, 26/94 in
Uradni list RS, št. 52/97).
34. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-20/2013
Ljubljana, dne 11. aprila 2013
EVA 2012-2430-0122
Vlada Republike Slovenije
mag. Alenka Bratušek
Predsednica

Meja državnega
prostorskega načrta za vodnogospodarsko ureditev Dravinje od Stogovcev do
Koritnega