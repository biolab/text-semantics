1. člen
S tem pravilnikom se predpiše izobrazba, ki jo morajo imeti
učitelji v izobraževalnem programu Računalniška pismenost za odrasle.
2. člen
V tem pravilniku izobrazba pomeni izobraževalni program, po
katerem se pridobi srednješolska ali višješolska izobrazba oziroma študijski
program za pridobitev izobrazbe, po katerem se pridobi strokovni naslov v
skladu z Zakonom o strokovnih in znanstvenih naslovih (Uradni list RS, št.
83/03 – uradno prečiščeno besedilo).
3. člen
Učitelj v programu Računalniška pismenost za odrasle je
lahko:
-       
kdor je končal srednješolsko ali višješolsko strokovno izobraževanje s
področja računalništva in informatike;
-       
kdor je končal štiriletno srednjo šolo in pridobil licenco za
izpraševalca v mednarodnih certificiranih programih računalniškega usposabljanja;
-       
kdor je končal katerokoli visokošolsko ali univerzitetno izobraževanje,
ki je imelo v programu vsebine iz računalništva ali informatike v obsegu
najmanj 100 ur in ima pridobljeno pedagoško-andragoško izobrazbo oziroma je
uspešno zaključil program usposabljanja za izobraževalno delo z odraslimi v
obsegu najmanj 16 ur.
4. člen
Ne glede na določbe tega pravilnika je ustrezna tudi izobrazba,
pridobljena po podiplomskih študijskih programih za pridobitev specializacije,
magisterija oziroma doktorata znanosti.
5. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 011-03-13/2005
Ljubljana, dne 10. maja 2005.
EVA 2005-3311-0038
dr. Milan Zver l. r.
Minister
za šolstvo in šport