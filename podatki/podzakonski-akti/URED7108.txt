1. člen
(vsebina)
S to uredbo se določajo pristojna organa, odgovorni
veterinar, pregledniki, roki za identifikacijo enoprstih kopitarjev (v
nadaljnjem besedilu: kopitar), pooblaščene osebe za vstavitev transponderja,
izvajalci ukrepov in nadzor pri zakolu in poginu kopitarjev, nadzor in kazenske
določbe za izvajanje Izvedbene uredbe Komisije (EU) 2015/262 z dne
17. februarja 2015 o določitvi pravil v skladu z direktivama Sveta
90/427/EGS in 2009/156/ES v zvezi z metodami za identifikacijo enoprstih
kopitarjev (uredba o potnih listih za enoprste kopitarje) (UL L št. 59 z
dne 3. 3. 2015, str. 1; v nadaljnjem besedilu: Uredba 262/2015/EU).
2. člen
(pristojna organa)
(1) Pristojni organ iz točke (i) 2. člena Uredbe
262/2015/EU je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: uprava).
(2) Pristojni organ za zootehniko iz točke (j)
2. člena Uredbe 262/2015/EU je Ministrstvo za kmetijstvo, gozdarstvo in
prehrano.
3. člen
(odgovorni veterinar)
Odgovorni veterinar iz 37. člena Uredbe 262/2015/EU je
veterinar veterinarske organizacije, ki ima v skladu s predpisom, ki ureja
veterinarstvo, podeljeno koncesijo za izvajanje dejavnosti javne veterinarske
službe, ki niso financirane iz proračuna Republike Slovenije.
4. člen
(pregledniki)
(1) Za zagotavljanje kakovostnega opisa kopitarja ter
natančnega orisa individualnih in značilnih znamenj mora organ izdaje
zagotoviti, da opis in oris kopitarjev opravljajo osebe, ki imajo najmanj
visokošolsko izobrazbo veterinarske ali zootehniške smeri in so usposobljene za
označevanje kopitarjev (v nadaljnjem besedilu: pregledniki).
(2) Usposabljanje za preglednika izvede organ izdaje ali
organizacija iz zakona, ki ureja živinorejo, ki je druga priznana organizacija
v konjereji. Usposabljanje traja najmanj 16 ur in vključuje najmanj naslednje
vsebine:
-       
osnove anatomije in fiziologije kopitarjev;
-       
genetske osnove dedovanja barv in znamenj pri kopitarjih;
-       
teoretične in praktične osnove opisa in orisa kopitarjev, ki upoštevajo
dobre prakse in smernice, ki jih objavijo mednarodno priznane konjeniške in
konjerejske organizacije (kot npr. Fédération Équestre Internationale in
Weatherbys);
-       
predpisi s področja identifikacije in registracije kopitarjev.
(3) Po končanem usposabljanju morajo kandidati za
preglednika opraviti teoretični in praktični preizkus poznavanja vsebin iz
prejšnjega odstavka.
(4) Organ izdaje mora zagotoviti, da se pregledniki z
opravljenim preizkusom znanja iz prejšnjega odstavka najmanj vsaka tri leta
udeležijo 8-urnega izobraževanja, ki obsega zlasti vsebine iz tretje in četrte
alineje drugega odstavka tega člena.
5. člen
(roki za identifikacijo kopitarja)
(1) Vloga iz prvega odstavka 11. člena Uredbe
262/2015/EU se vloži pri ustreznem organu izdaje ali prek elektronske aplikacije
centralnega registra kopitarjev najpozneje v 30 dneh po rojstvu kopitarja.
(2) Ne glede na prejšnji odstavek imetnik kopitarja
vloži vlogo za identifikacijo kopitarja, ki ni bil rojen v Republiki Sloveniji in
je v Republiko Slovenijo prišel s kobilo kot neodstavljen mladič, tako, kot to
določa prejšnji odstavek, najpozneje v 30 dneh po prihodu v Republiko
Slovenijo.
(3) Organ izdaje podatke iz vloge za identifikacijo kopitarja,
vključno z datumom prejema vloge, vnese v centralni register kopitarjev
najpozneje v sedmih dneh po prejemu vloge za identifikacijo kopitarja.
6. člen
(pooblaščene osebe za vstavitev transponderja)
Posege iz drugega odstavka 18. člena Uredbe 262/2015/EU
lahko opravljajo samo veterinarji, ki izvajajo veterinarsko dejavnost pri
veterinarski organizaciji, ki ima koncesijo za opravljanje dejavnosti
označevanja živali in vodenje registra živali kot javne veterinarske službe v
skladu s predpisi, ki urejajo veterinarstvo.
7. člen
(izvajalci ukrepov ter nadzor pri zakolu in poginu
kopitarja)
Ukrepe iz prvega odstavka 34. člena Uredbe 262/2015/EU
za kopitarje v primeru zakola izvaja nosilec dejavnosti zakola v obratu za zakol,
za kopitarje v primeru pogina pa nosilec dejavnosti veterinarsko-higienske
službe. Ukrepi iz tega odstavka se v skladu z drugim odstavkom 34. člena
Uredbe 262/2015/EU opravljajo pod nadzorom uradnega veterinarja.
8. člen
(nadzor)
(1) Za nadzor nad izvajanjem Uredbe 262/2015/EU in te
uredbe je pristojna uprava.
(2) Ne glede na prejšnji odstavek Inšpektorat Republike
Slovenije za kmetijstvo, gozdarstvo, lovstvo in ribištvo izvaja nadzor nad
izvajanjem Uredbe 262/2015/EU v delu, ki se nanaša na vodenje hlevskih in
rodovniških knjig ter predpisano rejsko dokumentacijo.
9. člen
(kazenske določbe)
(1) Z globo od 1.200 do 6.000 eurov se za prekršek
kaznuje pravna oseba, če:
1.     
izdaja identifikacijske dokumente v nasprotju s 7. členom Uredbe
262/2015/EU;
2.     
izdaja identifikacijske dokumente v nasprotju z 9. členom Uredbe
262/2015/EU;
3.     
ne opravi identifikacije kopitarjev v predpisanem roku (12. člen
Uredbe 262/2015/EU);
4.     
ne vloži vloge v skladu s prvim odstavkom 15. člena Uredbe
262/2015/EU;
5.     
ne izvede predpisanih ukrepov pred izdajo identifikacijskega dokumenta
(16. in 17. člen Uredbe 262/2015/EU);
6.     
ravna v nasprotju z 18. členom Uredbe 262/2015/EU;
7.     
ne vnese informacij v identifikacijski dokument (20. člen Uredbe
262/2015/EU);
8.     
izdaja identifikacijske dokumente v nasprotju z 22. členom Uredbe
262/2015/EU;
9.     
premika ali prevoza kopitarja ne spremlja identifikacijski dokument v
skladu s 23. členom Uredbe 262/2015/EU;
10.  
 opravi premik ali prevoz kopitarja v nasprotju s 24. členom Uredbe
262/2015/EU;
11.  
 opravi premik ali prevoz kopitarja za zakol v nasprotju s
26. členom Uredbe 262/2015/EU;
12.  
 ne predloži identifikacijskega dokumenta (drugi in tretji odstavek
27. člena Uredbe 262/2015/EU);
13.  
 ravna v nasprotju z 28. členom Uredbe 262/2015/EU;
14.  
 ne izvede ukrepov iz prvega odstavka 34. člena Uredbe 262/2015/EU;
15.  
 ne ravna v skladu s prvim odstavkom 35. člena Uredbe 262/2015/EU;
16.  
 ne ravna v skladu s četrtim in šestim odstavkom 37. člena Uredbe
262/2015/EU.
(2) Z globo od 400 do 2.000 eurov se za prekršek iz
prejšnjega odstavka kaznuje tudi samostojni podjetnik posameznik ali
posameznik, ki samostojno opravlja dejavnost.
(3) Z globo od 120 do 500 eurov se za prekršek iz prvega
odstavka tega člena kaznuje tudi odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost.
(4) Z globo od 120 do 500 eurov se za prekršek iz prvega
odstavka tega člena kaznuje tudi posameznik.
(5) Z globo od 400 do 800 eurov se za prekršek kaznuje
pravna oseba, ki ne vloži vloge v roku iz prvega oziroma drugega odstavka
5. člena te uredbe.
(6) Z globo od 200 do 400 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(7) Z globo od 80 do 120 eurov se za prekršek iz petega
odstavka tega člena kaznuje odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost.
(8) Z globo od 40 do 80 eurov se za prekršek iz petega
odstavka tega člena kaznuje tudi posameznik.
10. člen
(prenehanje veljavnosti)
Z dnem uveljavitve te uredbe preneha veljati Uredba o
izvajanju Uredbe Komisije (ES) št. 504/2008 z dne 6. junija 2008 o
izvajanju direktiv Sveta 90/426/EGS in 90/427/EGS v zvezi z metodami za
identifikacijo kopitarjev (Uradni list RS, št. 36/09).
11. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije, uporabljati pa se začne 1. januarja 2016.
Št. 00715-54/2015
Ljubljana, dne 23. decembra 2015
EVA 2015-2330-0120
Vlada Republike Slovenije
dr. Miroslav Cerar l.r.
Predsednik