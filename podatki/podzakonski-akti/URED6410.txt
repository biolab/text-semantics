I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04, 33/07 –
ZPNačrt in 57/12 – ZPNačrt-B) in Uredbo o prostorskem redu Slovenije (Uradni
list RS, št. 122/04, 33/07 – ZPNačrt in 57/12 – ZPNačrt-B) sprejme državni
prostorski načrt za izvennivojsko križanje glavne ceste in glavne železniške
proge v Središču ob Dravi (v nadaljnjem besedilu: državni prostorski načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je marca
2013 pod številko projekta 2010/DPN-068 izdelal Urbis, d. o. o., Maribor.
2. člen
(vsebina)
(1) Ta uredba določa načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj in prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, merila in pogoje
za parcelacijo, pogoje celostnega ohranjanja kulturne dediščine, ohranjanja
narave, varstva okolja in naravnih dobrin, upravljanja voda, varovanja zdravja
ljudi, obrambe države ter varstva pred naravnimi in drugimi nesrečami, etapnost
izvedbe prostorske ureditve, druge pogoje in zahteve za izvajanje državnega
prostorskega načrta, dopustna odstopanja in nadzor nad izvajanjem državnega
prostorskega načrta.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v tiskani obliki na vpogled na ministrstvu, pristojnem za prostor, in
pri službi, pristojni za urejanje prostora v občini Središče ob Dravi.
(3) S postopkom priprave tega
državnega prostorskega načrta ni bil izveden postopek presoje vplivov na
okolje. S tem državnim prostorskim načrtom niso bili načrtovani posegi v
okolje, za katere je v skladu s predpisi, ki urejajo varstvo okolja, treba
izvesti presojo vplivov na okolje.
(4) Oznake iz 5., 9., in 10. člena te
uredbe so oznake objektov in ureditev iz grafičnega dela državnega prostorskega
načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
(1) S tem državnim prostorskim načrtom
se načrtujejo ureditve, povezane s preložitvijo glavne ceste G1-2/1313
Ormož–Središče ob Dravi za ureditev izvennivojskega križanja z glavno
železniško progo št. 44 Ormož–Središče–d. m. v Središču ob Dravi, vključno z
ureditvijo počivališča. Načrtovana preložitev glavne ceste z nadvozom je po
enotni klasifikaciji vrst objektov (CC-SI) uvrščena pod klasifikacijo 21110
(avtoceste, hitre ceste, glavne ceste in regionalne ceste) ter klasifikacijo
21410 (nadvozi in mostovi).
(2) Prostorske ureditve, ki se
načrtujejo s tem državnim prostorskim načrtom, so:
-       
novogradnja:
-    
glavne ceste na odseku G1-2/1313 Ormož–Središče
ob Dravi (v nadaljnjem besedilu: glavna cesta),
-    
križanja glavne ceste in glavne železniške
proge št. 44 Ormož–Središče–d. m. (v nadaljnjem besedilu: železniška proga) v
nadvozu glavne ceste (v nadaljnjem besedilu: nadvoz),
-    
počivališča,
-       
rušitev obstoječe glavne ceste G1-2/1313 Ormož–Središče ob Dravi (v
nadaljnjem besedilu: obstoječa cesta) in obstoječega nivojskega prehoda v km
50+671,70 železniške proge,
-       
rekultivacija zemljišč,
-       
deviacije kategoriziranih cest in nekategoriziranih cest in poti,
-       
naprave za odvodnjavanje in čiščenje,
-       
prestavitve in ureditve objektov gospodarske javne infrastrukture,
-       
okoljevarstveni ukrepi.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta skladno z geodetskim načrtom obsega zemljišča in dele zemljišč s
parcelnimi številkami v naslednjih katastrskih občinah:
-       
k.o. Središče (338): 1259/8, 803/3, 819/2, 2104/1, 1267/1, 1266/2,
1265/1, 1264/2, 1263/1, 1262/2, 1261/3, 803/1, 806/1, 809/1, 819/1, 822/1,
822/2, 823/1, 826, 827/2, 827/1, 828, 830, 831/2, *298, 831/1, 835/1, 835/4,
836/3, 837/2, 838/1, 2130, 1259/3, 1189, 1186, 1174, 1173/5, 1170, 1169,
1166/1, 1166/2, 1166/3, 1165, 1162, 1161, 2104/3, 844/2, 838/2, 840/2, 841/1,
844/1, 844/3, 873, 875/3, 876/2, 877/1, 878/1 in 878/2.
(2) Zemljišča s parcelnimi številkami
iz tega člena so razvidna iz grafičnega dela državnega prostorskega načrta na
kartah št. 4.1 in 4.2: Prikaz območja državnega prostorskega načrta z načrtom
parcel.
(3) Območje državnega prostorskega
načrta je določeno s tehničnimi elementi, ki omogočajo prenos novih mej parcel
v naravo. Koordinate tehničnih elementov so priložene prikazu območja državnega
prostorskega načrta z načrtom parcel.
5. člen
(raba zemljišč)
Na območju državnega prostorskega načrta so
glede na zasedbo in omejitev rabe zemljišč opredeljene naslednje rabe zemljišč:
a)    
zemljišča izključne rabe:
- 
zemljišča na območju glavne ceste, nadvoza, počivališča in deviacij
kategoriziranih cest in nekategoriziranih cest in poti, na katerih so dovoljene
le gradnja in vzdrževanje cest ter s tem povezane druge ureditve,
- 
zemljišča na območju rekultivacije (REK 2), na katerih se po izvedenih
posegih zasadi drevnina;
b)    
zemljišča omejene rabe:
- 
zemljišča na območju rekultivacije (REK 1), na katerih se po opravljenih
posegih vzpostavi kmetijska raba,
- 
zemljišča na območju prestavitev gospodarske javne infrastrukture in
grajenega javnega dobra, na katerih se po opravljenih posegih vzpostavi
prejšnje stanje z upoštevanjem pogojev omejene rabe, ki veljajo glede na vrsto
gospodarske javne infrastrukture in grajenega javnega dobra.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(glavna cesta in priključki)
(1) Preložitev glavne ceste se izvede
v skupni dolžini približno 1100 m. Trasa glavne ceste se začne v km 10+1 in
konča v km 11+1.
(2) Vertikalni in horizontalni
elementi preložene glavne ceste upoštevajo projektno hitrost 70 km/h.
(3) Priključki na glavno cesto se
zgradijo v km 10+1, 10+2, 10+3, 10+5 in 11+0.
7. člen
(nadvoz)
(1) Nadvoz se zgradi od km 10+7 do km
10+8.
(2) Nadvoz je zasnovan kot
semi-integralna prednapeta armiranobetonska konstrukcija z razponom nosilne
konstrukcije približno 100 m.
8. člen
(počivališče)
(1) Na severni strani glavne ceste se
uredi počivališče s parkiriščem za kamione. Zagotovljenih je 14 parkirnih mest.
Na parkirišču se uredi krožni promet. Zgradijo se sanitarije z urejenim
prostorom za počivanje.
(2) Območje počivališča se oblikuje z
upoštevanjem krajevnih značilnosti. Objekt sanitarij se oblikovno uskladi z
drugo opremo.
9. člen
(deviacije kategoriziranih in
nekategoriziranih cest ter dostopi do objektov)
Izvedejo se dostopi do zemljišč in
objektov:
-       
deviacija 1 v km 10+5, dolžine približno 100 m,
-       
deviacija v km 11+1, dolžine približno 300 m,
-       
deviacija 3 v km 11+1, dolžine približno 500 m,
-       
deviacija 4 v km 10+5, dolžine približno 500 m,
-       
deviacija 5 v km 10+2, dolžine približno 150 m.
10. člen
(pogoji za krajinskoarhitekturno in
arhitekturno oblikovanje)
(1) Na območju državnega prostorskega
načrta se ohranja vsa drevesna in grmovna vegetacija, katere odstranitev ni
nujna zaradi načrtovanih ureditev. Kjer pa ohranitev vegetacije ni mogoča, se
rastišča ustrezno sanirajo in sukcesijsko ustrezno dopolnijo. Vse z gradnjo
prizadete površine se krajinskoarhitekturno uredijo. Krajinske ureditve se natančneje
obdelajo v projektni dokumentaciji – v načrtu krajinske arhitekture. Izbor
rastlin za nove zasaditve mora temeljiti na analizi vegetacijskih razmer v
prostoru in želenih oblikovnih učinkih. Zasaditev mora upoštevati lokalno
značilne rastline in tiste vrste, ki že ustvarjajo pomembno identiteto tega
območja. Vnos tujerodnih rastlinskih vrst ni dovoljen.
(2) Zasadijo se:
-       
počivališča med priključkom in parkiriščem ter na otoku med krožno potjo
in parkiriščem,
-       
nasipne brežine glavne ceste na območju nadvoza, in sicer s skupinami
drevja in grmovnic, razporejenih tako, da sledijo naravnemu vzorcu vegetacije.
(3) Rekultivira se:
-       
REK 1: zatravitev in vzpostavitev kmetijske površine od približno km
10+4 do približno km 10+5 (južno od glavne ceste) in od približno km 10+6 do
približno km 10+9 glavne ceste,
-       
REK 2: zasaditev drevnine od približno km 10+4 do približno km 10+5
(severno od glavne ceste) in od približno km 10+5 do približno km 10+6 glavne
ceste.
(4) Gradbeno-tehnični ukrepi se v
odprtem prostoru izvedejo z uporabo lokalno značilnih naravnih materialov.
(5) Nasipi se izvedejo v naklonu
brežin 2:3. Na delu, kjer se cesta v obojestranskem nasipu dviga v nadvoz, se
izvedejo nasipi z naklonom brežin 1:2. Oblika podnožja nasipov se korigira z
vertikalnim zaokroževanjem in oblikovanjem položnih prehodov brežin nasipov v
obstoječi relief. Opuščeni odseki cest in površine se po odstranitvi objektov
reliefno preoblikujejo glede na značilnosti naravnega terena, nanje pa se
nasiplje rodovitna prst.
(6) Pred začetkom del se obstoječa
vegetacija in kmetijska zemljišča zaščitijo pred poškodbami. Na območju
vzpostavitve kmetijskih zemljišč na južnem delu obstoječega opuščenega mejnega
prehoda se odstrani obstoječa živična vegetacija, da se vzpostavi enoten
sklenjen kompleks kmetijskih površin.
(7) Priključki, križišča in cestna
oprema se oblikujejo skladno z urbano in krajinsko podobo prostora.
(8) Konstrukcije ograj, javne
razsvetljave in druge urbane opreme se izvedejo tako, da se zagotovi
prepoznavnost objektov in ureditev.
11. člen
(gradnja enostavnih in nezahtevnih
objektov ter njihovo vzdrževanje)
Na območju državnega prostorskega načrta,
razen na območjih kulturne dediščine, in na območjih, pomembnih za ohranjanje
narave, je v skladu s predpisom, ki ureja vrste objektov glede na zahtevnost,
dovoljena postavitev nezahtevnih in enostavnih objektov zunaj cestnega sveta in
je mogoče opravljanje del, ki se štejejo za vzdrževanje objekta.
V. POGOJI GLEDE KRIŽANJ IN PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJO
12. člen
(skupne določbe o gospodarski javni
infrastrukturi in grajenem javnem dobru)
(1) Trase vodov gospodarske javne
infrastrukture in grajenega javnega dobra se medsebojno uskladijo z upoštevanjem
zadostnih medsebojnih odmikov in odmikov od drugih naravnih ali grajenih
struktur.
(2) Pred gradnjo se infrastruktura
zakoliči na kraju samem.
(3) Infrastruktura se ne sme
prestavljati na območja kulturne dediščine, križanja infrastrukture pa ne smejo
prizadeti kulturne dediščine.
(4) Ureditve gospodarske javne
infrastrukture in grajenega javnega dobra so razvidne iz grafičnega dela
državnega prostorskega načrta na listih od št. 2.1 do 2.2.
13. člen
(vodovod)
(1) Na območju novega nasipa od
približno km 10+9 do približno km 11+1 se vodovod prestavi v poljsko pot.
(2) Sanitarije na počivališču se
priključijo na javno vodovodno omrežje, zgradita se nov priklop in vodomerni
jašek.
(3) Na počivališču se zgradita dva
hidranta.
14. člen
(fekalna kanalizacija)
Fekalna kanalizacija na počivališču se
spelje iz sanitarnih prostorov po kanalizacijskih ceveh iz umetne mase v
zunanji revizijski jašek. Ta se priključuje na čistilno napravo.
15. člen
(meteorna kanalizacija)
(1) Odvodnjavanje vozišča se izvede z
ustreznimi vzdolžnimi in prečnimi padci. Padavinska voda se odvodnjava
razpršeno s prelivanjem čez bankino. Del padavinske vode s cestišča se zajame
po koritnicah in kanalizira v obcestne ponikovalne jarke.
(2) Odvodnjavanje manipulativne
površine počivališča se odvaja v požiralnike s peskolovom z litoželezno rešetko
in v požiralnike z vtokom pod robnikom.
(3) Meteorni kanal ima iztok na
severovzhodni strani počivališča v lovilec olj, iz katerega se voda odvaja v
ponikovalnici.
16. člen
(elektroenergetski vodi)
(1) Na območju državnega prostorskega
načrta je nizko- in srednjenapetostno elektroenergetsko omrežje. Vse elektroenergetske
inštalacije, ki jih zadeva gradnja načrtovanih ureditev, se zamenjajo,
zaščitijo in ukinijo.
(2) Obstoječi 20 kV srednjenapetostni
kablovod od približno km 10+9 do približno km 11+1 se prestavi v dolžini
približno 210 m.
(3) Obstoječi nizkonapetostni vodi ter
kabelske razdelilne in merilne omarice na območju platoja starega mejnega
prehoda se demontirajo. Napajanje prižigališča cestne razsvetljave in objekta
na počivališču se izvede iz kabelsko priključilne omare.
17. člen
(cestna razsvetljava)
(1) Parkirne površine in križišče
glavne ceste z odcepom za počivališče se opremijo s cestno razsvetljavo
približno v km 10+3.
(2) Uporabijo se svetilke z ravnim
steklom in nizko vrednostjo ultravijolične svetlobe (visokotlačne natrijeve
sijalke). Uporabijo se jekleni in vroče cinkani tipski drogovi za cestno
razsvetljavo. Višina drogov je od 7 m do 8 m nad tlemi.
(3) Cestna razsvetljava se napaja iz novega
prižigališča.
18. člen
(signalnovarnostne in
telekomunikacijske naprave)
(1) Po zgraditvi nadvoza se poruši
nivojski prehod in se:
-       
preuredijo signalnovarnostne naprave (izločitev električne ključavnice
nivojskega prehoda iz odvisnosti),
-       
spremeni programska oprema,
-       
spremeni zaslonska slika postaje Središče ob Dravi na lokalnem delovnem
mestu sistema ILTIS in v centru za vodenje prometa,
-       
demontira električna ključavnica v čuvajnici 2 in uredijo kabelski
konci,
-       
demontira oprema za krmiljenje cestnih signalov CS1 in CS2 ter uredijo
kabelski konci,
-       
demontirata cestna signala CS1 in CS2 s temelji,
-       
demontirajo zapornici Z1 in Z2 ter mehanski pogoni s temelji,
-       
demontirajo žicevod, kotna kolesa, podvlačna kolesa, žicevodni stebrički
in pločevinasti žicevodni kanal pod tirom,
-       
demontira mehanski pogon za krmiljenje zapornic.
(2) Na mestu porušenega nivojskega
križanja se prestavijo signalnovarnostni in telekomunikacijski kabli ter
optični kabel.
(3) Pri uvozu na počivališče in izvozu
na poljsko pot se zaščiti (obbetonira) obstoječa kabelska kanalizacija.
(4) Od približno km 10+9 do približno
km 11+1 se prestavi kabelska kanalizacija s pripadajočim simetričnim bakrenim
kablom in optičnim kablom.
VI. MERILA IN POGOJI ZA PARCELACIJO
19. člen
(parcelacija)
(1) Parcelacija se izvede skladno s
prikazom območja državnega prostorskega načrta z načrtom parcel v grafičnem
delu državnega prostorskega načrta na listih od št. 4.1 do 4.2, na katerem so s
tehničnimi elementi, ki omogočajo prenos novih mej parcel v naravo, določene
tudi lomne točke meje območja državnega prostorskega načrta.
(2) Parcele, določene s tem državnim
prostorskim načrtom, se po opravljenih posegih lahko delijo skladno z izvedenim
stanjem na podlagi lastništva in upravljanja ter se po namembnosti sosednjih območij
pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
20. člen
(ohranjanje kulturne dediščine)
(1) Kulturna dediščina se med gradnjo
varuje pred poškodovanjem in uničenjem. Podatki o kulturni dediščini so
razvidni iz prikaza stanja prostora. Investitor zagotovi ukrepe za varstvo
kulturne dediščine.
(2) Zaradi varstva arheoloških ostalin
investitor na celotnem območju državnega prostorskega načrta, kjer ni
registriranega arheološkega najdišča, pred pridobitvijo okoljevarstvenega ali
kulturnovarstvenega soglasja zagotovi:
-       
predhodne arheološke raziskave za oceno arheološkega potenciala in
-       
druge ukrepe varstva, določene na podlagi rezultatov predhodnih
arheoloških raziskav.
(3) Obseg predhodnih arheoloških
raziskav opredeli pristojna območna enota zavoda za varstvo kulturne dediščine.
Za posege v registrirana arheološka najdišča je treba pridobiti soglasje za
raziskavo in odstranitev arheološke ostaline.
(4) Investitor o začetku del vsaj
deset dni prej obvesti pristojno območno enoto zavoda za varstvo kulturne
dediščine.
21. člen
(ohranjanje narave)
(1) Posegi v naravo se omejijo na
območja načrtovanih ureditev tako, da so posegi na območja ohranjanja narave
kar najmanjši.
(2) Na celotnem območju državnega
prostorskega načrta mora biti v vseh fazah zagotovljeno racionalno poseganje na
območja ohranjanja narave.
(3) Gradbena dela se izvedejo zunaj
gnezditvenega časa ptic na tem območju, ki traja od vključno aprila do vključno
junija.
(4) Za osvetljevanje počivališča in
križišča se uporabijo svetila, ki oddajajo nizko vrednost ultravijolične
svetlobe. Uporabijo se popolnoma zasenčena svetila (delež svetlobnega toka, ki
seva nad vodoravnico, je 0-odstoten). Višina svetil naj bo najnižja možna. Med
23. in 5. uro se mora jakost osvetlitve znižati na kar najnižjo raven, kakršno
še dopuščajo predpisi o prometni varnosti.
(5) Gradbena dela se praviloma ne
opravljajo ponoči.
(6) Lokacije za odlaganje viškov
izkopanega materiala se umestijo zunaj območij z večjo naravovarstveno vrednostjo
(varovana območja, ekološko pomembna območja in naravne vrednote).
22. člen
(ureditev vodne infrastrukture)
Na glavni cesti se izvedeta dva cevna
prepusta, ki omogočata nemoten pretok vode po melioracijskih jarkih:
-       
v približno km 10+5 prepust Ø 150, dolžine približno 25 m, in
-       
v približno km 10+7 prepust Ø 200, dolžine približno 50 m.
23. člen
(kmetijska zemljišča in gozdovi)
(1) Zagotovi se, da so poseganja v
kmetijska in gozdna zemljišča zunaj predvidenih ukrepov čim manjša. Prepovedano
je vsako zasipavanje kmetijskih in gozdnih zemljišč ter odlaganje materiala
zunaj območij, določenih za ta namen.
(2) Zagotovijo se dostopi do
kmetijskih in gozdnih zemljišč med gradnjo in po njej. Preprečijo se
nekontrolirani prevozi po kmetijskih in gozdnih zemljiščih. Poljske in gozdne
poti se po gradnji obnovijo.
(3) Gradbena dela se izvajajo takrat, ko
je škoda na pridelkih lahko najmanjša (pred setvijo, po spravilu).
(4) Kmetijska zemljišča se po posegu
vrnejo v prvotno stanje.
(5) Ostanki obstoječih cest se
razgradijo, vzpostavi se raba, ki je skladna z okoliškim prostorom ali se ti
ostanki cest izkoristijo za dostop do kmetijskih zemljišč.
(6) Melioracijski kompleksi se
sanirajo po načrtu sanacije, ki se izdela med pripravo projekta za pridobitev
gradbenega dovoljenja. Med gradnjo se zagotovi nemoteno delovanje
hidromelioracijskih sistemov.
(7) Pri izvajanju del se ne smejo
poškodovati sosednja kmetijska zemljišča. Pri izdelavi načrta dostopnih in
gradbiščnih poti ter omejitve gradbišča se površine poseganja na kmetijska
zemljišča omejijo na območje fizičnih posegov zaradi izvedbe projekta. Začasno
deponiranje zemlje (odrivov) se izvede na območju posega in ne na sosednjih
kmetijskih zemljiščih. Med gradnjo se zagotovi nemoten dostop do sosednjih
kmetijskih zemljišč, ki so zunaj območja posega, časovni režim gradnje pa se
prilagodi kmetijski dejavnosti.
(8) Izgubljena najboljša kmetijska
zemljišča se nadomestijo in usposobijo za potrebe kmetijske rabe na območju
opuščenega vozišča in tlakovanega platoja, kakor določata 5. in 10. člen te
uredbe in kakor je razvidno iz grafičnega dela državnega prostorskega načrta.
24. člen
(varstvo pred požarom)
(1) Požarna varnost obstoječih
objektov se zaradi novih objektov in njihovega obratovanja ne sme poslabšati.
(2) Požarna varnost se zagotovi z
urejenimi obstoječimi in predvidenimi dovozi za interventna vozila in z
gradnjo, zamenjavo, prestavitvijo ali zaščito zadevnih vodovodov tako, da je
zagotovljena preskrba s požarno vodo.
(3) Med gradnjo in drugimi ureditvami
je prepovedano kuriti v gozdu ali odmetavati predmete ali snovi, ki lahko
povzročijo požar v naravnem okolju.
25. člen
(varstvo pred poplavami, naravnimi in
drugimi nesrečami)
(1) Vse ureditve v državnem
prostorskem načrtu se načrtujejo tako, da je zagotovljen umik ljudi in živali v
primeru drugih nevarnosti (potres, požar) na sosednja zemljišča.
(2) Upošteva se cona potresne
ogroženosti in temu primerno določi način gradnje objektov.
26. člen
(varstvo tal)
(1) Posegi v tla se načrtujejo in
izvajajo tako, da je prizadeta čim manjša površina tal. Pri gradnji se zagotovi
gospodarno ravnanje s tlemi. Površine, ki so bile med gradnjo razgaljene, se
ponovno zatravijo ali zasadijo.
(2) Rodovitni del prsti se deponira
ločeno zaradi ponovne uporabe v okviru krajinskoarhitekturnih ureditev. Med
gradnjo se zagotovi, da je rodovitna plast prsti skrbno odgrnjena in deponirana
na lokaciji posega ločeno od preostalega materiala. Rodovitni del tal se nameni
rekultivaciji drugih kmetijskih zemljišč in vzpostavljanju novih kmetijskih
površin. Za posipavanje brežin z rodovitno prstjo (t. i. humusiranje) se mora
uporabiti manj kakovostna prst s preostalega dela trase.
(3) Na prometnih in gradbenih
površinah ter odlagališčih gradbenega materiala se omejijo in preprečijo
emisije prahu. S teh površin se prepreči odtekanje vode v vodne površine in na
kmetijske obdelovalne površine.
(4) Gradbeni posegi s težkimi stroji
se izvajajo v suhem vremenu.
27. člen
(varstvo pred hrupom)
Pri gradnji se uporabljajo delovne naprave
in gradbeni stroji, ki zagotavljajo emisijske norme v skladu s predpisi s
področja emisij hrupa strojev, ki se uporabljajo na prostem, ter upoštevajo
časovne omejitve gradnje in prevoza materiala na vplivnem območju objektov z
varovanimi prostori na dnevni čas in na delavnike.
28. člen
(varstvo zraka)
Med gradnjo se na celotnem območju
državnega prostorskega načrta, na prevoznih poteh, gradbiščih in odlagališčih,
s posebno pozornostjo pa na delih, ki se bivalnim območjem najbolj približajo,
izvajajo vsaj naslednji ukrepi:
-       
preprečevanje nekontroliranega raznašanja gradbenega materiala,
-       
preprečevanje prašenja,
-       
ugašanje motorja, kadar vozila, prevozna sredstva in delovne naprave
stojijo daljši čas.
VIII. ETAPNOST IZVEDBE PROSTORSKE UREDITVE
29. člen
(etapnost izvedbe)
Prostorske ureditve, ki jih določa ta
državni prostorski načrt, se lahko izvedejo v etapah.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
30. člen
(monitoring)
(1) Investitor zagotovi celosten načrt
monitoringa v vseh fazah med gradnjo in obratovanjem s tem državnim prostorskim
načrtom določenih prostorskih ureditev ter izvedbo monitoringa.
(2) Pri določitvi monitoringa se
smiselno upoštevajo točke že izvedenih meritev ničelnega stanja. V delih, kjer
je to mogoče, se monitoring prilagodi in uskladi z drugimi obstoječimi ali
predvidenimi državnimi in lokalnimi spremljanji stanj kakovosti okolja. Pri
fizičnih meritvah stanja sestavin okolja se zagotovi vsaj tolikšno število točk
nadzora, da se pridobi utemeljena informacija o stanju sestavine okolja in je
omogočeno stalno pridobivanje podatkov. Rezultati monitoringa so javni.
(3) Izvajalec gradbenih del mora
zagotoviti dodatne ustrezne zaščitne ukrepe, kadar med gradnjo nastanejo
odstopanja od dovoljenih vrednosti.
(4) Dodatni ustrezni zaščitni ukrepi,
ki jih mora investitor izvesti na podlagi rezultatov monitoringa, so:
-       
dodatne tehnične in prostorske rešitve,
-       
dodatne krajinskoarhitekturne ureditve,
-       
sanacija poškodovanih območij, naprav ali drugih prostorskih sestavin,
-       
spremembe rabe prostora in
-       
drugi ustrezni omilitveni ukrepi.
31. člen
(organizacija gradbišč)
(1) Med pripravo projektne dokumentacije
za pridobitev gradbenega dovoljenja se izdela načrt dostopnih poti za gradnjo
in lokacij odlagališč. Trase dostopnih poti in lokacije odlagališč se izberejo
tako, da se čim manj prizadene bivalno okolje, naravno okolje in obstoječe
ureditve. Dostopne poti ne smejo prečkati objektov in območij kulturne
dediščine.
(2) Odlagališča viškov gradbenega
materiala, gradbiščni objekti, skladišča materiala in druge ureditve v sklopu
gradbišča se lahko postavijo samo znotraj območja državnega prostorskega načrta
na predhodno arheološko pregledanih območjih, vendar ne na objektih ali
območjih kulturne dediščine.
(3) Izjemoma je dovoljena postavitev
izključno posameznega svetila za varovanje gradbišča.
(4) Med gradnjo se zagotovijo:
-       
ukrepi za preprečevanje onesnaženja in uničenja naravnih površin ter
zmanjšanje potencialnih emisij (brezhibna gradbena mehanizacija);
-       
prevozi gradbene mehanizacije in dovoz gradbenega materiala se izvajajo
po obstoječi infrastrukturi; dovozna cesta do gradbišča poteka po načrtovani trasi
glavne ceste;
-       
odlaganje odpadkov in gradbenega materiala ali parkiranje gradbene
mehanizacije se ne načrtuje na območjih naravovarstveno pomembnejših habitatnih
tipov;
-       
odlaganje zemeljskega materiala zunaj melioracijskih jarkov, po končani
gradnji pa se odstranijo vsi ostanki začasnih odlagališč.
(5) Začasna odlagališča med gradnjo so
dovoljena le znotraj območja državnega prostorskega načrta, na prej arheološko
pregledanih območjih, vendar ne na objektih in območjih kulturne dediščine ter
zunaj območij z večjo naravovarstveno vrednostjo. Začasna odlagališča se ne
urejajo na cevovodih in kablovodih gospodarske javne infrastrukture. Začasna
odlagališča rodovitne zemlje se določijo pred gradnjo. Odloženi material se
zaščiti pred izpiranjem ter se zagotovi zbiranje in odstranjevanje odpadnih
voda, če te nastajajo. Odloženi material ne sme ovirati odtoka zalednih vod.
(6) Vsa zemljišča, ki se uporabijo kot
začasna odlagališča, se po odvozu materiala povrnejo v prvotno stanje.
32. člen
(dodatne obveznosti investitorja)
Investitor mora:
-       
pred pridobitvijo gradbenega dovoljenja z upravljavci, občino in
krajevnimi skupnostmi uskladiti popis stanja obstoječih lokalnih cest in javnih
poti ter druge infrastrukture, ki jih zadeva gradnja;
-       
pred začetkom gradnje izdelati elaborat s posnetkom stanja o kakovosti
obstoječih vozišč na vseh javnih cestah, po katerih poteka gradbiščni promet
ali po katerih potekajo preusmeritve prometa med gradnjo;
-       
pred začetkom gradnje evidentirati stanje obstoječih objektov, ki jih
zadeva gradnja;
-       
pred začetkom gradnje pravočasno obvestiti upravljavce gospodarske javne
infrastrukture in grajenega javnega dobra, da se z njimi evidentirajo obstoječi
objekti in naprave ter uskladijo vsi posegi na območju objektov in naprav ter
njihovih varovalnih pasov,
-       
zagotoviti zavarovanje gradbišča tako, da sta zagotovljeni varnost in
raba bližnjih objektov in zemljišč;
-       
promet med gradnjo organizirati tako, da ne prihaja do večjih zastojev
na obstoječem cestnem omrežju in obveščati lokalno prebivalstvo o zaporah cest
zaradi gradnje;
-       
zagotoviti ukrepe na obstoječem cestnem omrežju v takšnem obsegu, da se
prometna varnost zaradi posegov ne poslabša ter zagotoviti dostop do objektov
in zemljišč, ki so zaradi posegov prekinjeni, in urediti dostope, ki
nadomeščajo prekinjene obstoječe poti;
-       
zagotoviti nemoteno oskrbo po vseh obstoječih vodih in napravah
gospodarske javne infrastrukture ter ob poškodbah pri gradnji takoj obnoviti
infrastrukturne vode;
-       
sproti rekultivirati območja posegov;
-       
med gradnjo zagotoviti vse potrebne varnostne ukrepe, da se prepreči
čezmerno onesnaženje tal, vode in zraka ter ob nesreči zagotoviti takojšnje
ukrepanje usposobljene službe;
-       
preprečiti onesnaženje cest med gradnjo in ceste sproti čistiti,
-       
organizirati gradbišče tako, da gradbiščne baze niso nameščene v
neposredni bližini naselij ali na območjih varstva naravne in kulturne
dediščine;
-       
k elaboratu o organizaciji gradbišča pridobiti soglasje lokalne
skupnosti in druga potrebna soglasja pristojnih služb;
-       
med gradnjo preprečevati razširjanje in naselitev invazivnih vrst
rastlin, kot sta japonski dresnik (Fallopia japonica) in kanadska zlata rozga
(Solidago canadensis). Če se med gradnjo ugotovi prisotnost teh rastlin, je
treba preprečiti razvoz okuženega materiala na druge površine. Okuženi material
in dele rastlin je treba ustrezno deponirati in uničiti na za to primerni
lokaciji.
X. DOPUSTNA ODSTOPANJA
33. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih, oblikovalskih
in tehničnih rešitev, določenih s to uredbo, če se pri nadaljnjem podrobnejšem
proučevanju prometnih, geomehanskih, geoloških in drugih razmer pridobijo
tehnične rešitve, ki so primernejše z gradbeno-tehničnega, prometno-tehničnega,
okoljevarstvenega ali oblikovalskega vidika.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovanega videza območja, ne smejo poslabšati bivalnih in delovnih razmer na
območju državnega prostorskega načrta in na sosednjih območjih ter ne smejo
biti v nasprotju z javnimi koristmi. Z dopustnimi odstopanji morajo soglašati
projektni soglasodajalci, v katerih pristojnosti posegajo ta odstopanja.
(3) Pri pripravi projekta za
pridobitev gradbenega dovoljenja za prečkanja cestne infrastrukture z vodami in
objekti vodne infrastrukture je dopustna izvedba dodatnih premostitvenih
objektov ali prepustov.
(4) Dopustne so delne in začasne
ureditve gospodarske javne infrastrukture, ki morajo biti skladne s programi upravljavcev
posameznih vodov gospodarske javne infrastrukture.
XI. NADZOR NAD IZVAJANJEM DRŽAVNEGA PROSTORSKEGA NAČRTA
34. člen
(nadzor)
Nadzor nad izvajanjem tega državnega
prostorskega načrta opravlja inšpektorat, pristojen za prostor.
XII. PREHODNE IN KONČNE DOLOČBE
35. člen
(dopustni posegi v obstoječe objekte in
dopustne dejavnosti do začetka gradnje)
Do začetka gradnje prostorskih ureditev je
na območju državnega prostorskega načrta iz 4. člena te uredbe, razen na
registrirani kulturni dediščini, dovoljeno naslednje:
-       
odstranitev, vzdrževanje, rekonstrukcija, dozidava in nadzidava
obstoječih objektov, pri čemer se namembnost objektov ne spreminja, njihova
velikost pa se lahko spremeni največ za 10 % glede na obstoječe gabarite,
-       
opravljanje kmetijskih in gozdarskih dejavnosti na obstoječih kmetijskih
in gozdnih zemljiščih.
36. člen
(občinski prostorski akti)
Z dnem uveljavitve te uredbe se za celotno
območje iz 4. člena te uredbe in za vse ureditve na tem območju šteje, da so
spremenjeni oziroma dopolnjeni naslednji občinski prostorski akti:
-       
Odlok o občinskem prostorskem načrtu občine Središče ob Dravi (Uradno
glasilo občine Središče ob Dravi, št. 10/12).
37. člen
(začetek veljavnosti)
Ta uredba začne veljati trideseti dan po
objavi v Uradnem listu Republike Slovenije.
Št. 00729-31/2013
Ljubljana, dne 18. julija 2013
EVA 2013-2430-0022
Vlada Republike Slovenije
mag. Alenka Bratušek l.r.
Predsednica

Priloga: Grafični del
državnega prostorskega načrta