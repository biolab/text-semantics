1. člen
Ta pravilnik predpisuje pogoje, ki jih mora izpolnjevati šola
ali šolski center za usposabljanje zrakoplovnega osebja (v nadaljnjem besedilu:
šola letenja), in sicer: športnih pilotov letal in helikopterjev, pilotov
balonov, pilotov ultralahkih letalnih naprav, pilotov jadralnih letal, pilotov
zmajev in padalcev za pridobitev dovoljenj oziroma pooblastil, ki se vpišejo v
ta dovoljenja.
2. člen
Šola letenja mora imeti ustrezen strokovni kader za usposabljanje
učencev in pripravnikov ter imeti lastninsko pravico ali pravico uporabe na
sredstvih, opremi, učilih in učnih pripomočkih za izvajanje usposabljanja, v
skladu z določbami tega pravilnika.
3. člen
(1) Šola letenja mora voditi predpisano knjigo učencev in
pripravnikov.
(2) V knjigo iz prejšnjega odstavka se v posamezne rubrike za
posameznega učenca oziroma pripravnika vpišejo naslednji podatki:
1.     
zaporedna številka vpisa;
2.     
datum vpisa;
3.     
številka dosjeja;
4.     
priimek, očetovo ime in ime;
5.     
dan, mesec, leto in kraj rojstva;
6.     
stalno prebivališče, poklic in navedba osebe, katero je treba obvestiti
v primeru nesreče;
7.     
datum zadnjega zdravniškega pregleda oziroma številka in datum
veljavnosti dovoljenja;
8.     
podatki iz knjižice letenja (skokov) na dan vpisa v knjigo učencev
oziroma pripravnikov, in sicer o številu letov in številu ur letenja, navedene
posebej za letenje (skoke) z učiteljem/instruktorjem in posebej za samostojno
letenje (skoke);
9.     
za katero dovoljenje oziroma določeno strokovno delo se usposablja;
10.  
ime in priimek učitelja/instruktorja in njegov podpis;
11.  
datum začetka in zaključka usposabljanja;
12.  
število letov (skokov) in trajanje v času usposabljanja, in sicer o številu
letov in številu ur letenja, navedene posebej za letenje (skoke) z učiteljem/instruktorjem
in posebej za samostojno letenje (skoke);
13.  
datum, kraj in uspeh na izpitu, z navedbo ali gre za redni, popravni ali
ponovni izpit;
14.  
navedba, za katero dovoljenje oziroma za opravljanje katerega
strokovnega dela je učenec oziroma pripravnik usposobljen;
15.  
navedba pooblaščene osebe, ki potrjuje točnost vpisanih podatkov, njen
podpis in žig in
16.  
opombe.
4. člen
Šola letenja mora zagotoviti:
1.     
vodenje dnevnih načrtov usposabljanja;
2.     
vodenje dnevnika letenja oziroma padalskih skokov;
3.     
vodenje nalogov za lete izven letališke cone oziroma območja vzletišča
in vodenje planov letov;
4.     
vodenje osebnih dosjejev učencev in pripravnikov, ki vsebujejo: prijavo,
odločbo o sprejemu na usposabljanje, zdravniško spričevalo, potrdila o
opravljenih izpitih, karton usposabljanja in drugo dokumentacijo v zvezi z
usposabljanjem učenca oziroma pripravnika;
5.     
vodenje dnevnika pouka in
6.     
vodenje evidence o nesrečah in nezgodah, ki se zgodijo med
usposabljanjem.
5. člen 
Šola letenja mora usposabljati zrakoplovno osebje iz 1. člena
tega pravilnika po programu usposabljanja, ki je določen v skladu s predpisi za
pridobitev posameznega dovoljenja oziroma pooblastila.
6. člen
(1) Sredstva in oprema za izvajanje usposabljanja so predvsem:
1.     
ustrezni zrakoplovi oziroma padala, v odvisnosti od vrste zrakoplovnega
osebja, katero je šola letenja pooblaščena usposabljati;
2.     
predpisno urejeno matično letališče oziroma matično vzletišče ali drug
prostor, v odvisnosti od vrste zrakoplovnega osebja, katero je šola letenja
pooblaščena usposabljati;
3.     
telefonska in radijska sredstva (telefon, telex, radijska postaja in
drugo);
4.     
zagotovljena oskrba z gorivom in mazivom;
5.     
komunikacijski center za zvezo;
6.     
omarica za prvo pomoč in zagotovljena prva pomoč za primer nesreče ali
nezgode.
(2) Šola letenja mora imeti zadostno število zrakoplovov oziroma
padal, ki omogočajo nemoteno usposabljanje. Usposabljanje se v soglasju s šolo
letenja lahko izvaja tudi z zrakoplovom oziroma padalom, ki ga zagotovi učenec
oziroma pripravnik, ki se želi usposabljati.
(3) Matično letališče, matično vzletišče ali drug prostor iz
druge točke prvega odstavka tega člena je tisto, na katerem se izvaja pretežni
del praktičnega dela usposabljanja.
7. člen
(1) Učila in učni pripomočki za izvajanje usposabljanja so
predvsem:
1.     
navigacijska karta območja, na katerem šola letenja izvaja usposabljanje,
z vrisanimi zračnimi potmi in prepovedanimi conami;
2.     
načrt - karta letališke cone oziroma območja vzletišča v merilu 1 : 50
000 oziroma 1 : 25 000; 
3.     
Zbornik zrakoplovnih informacij Republike Slovenije (AIP),
4.     
letalsko operativni priročniki vseh tipov zrakoplovov, oziroma priročniki
za uporabo padal, s katerimi šola letenja izvaja usposabljanje.
(2) Poleg učil in učnih pripomočkov iz prejšnjega odstavka mora
šola letenja zagotoviti tudi makete, prereze, simulator, avdio video opremo ter
druga učila in učne pripomočke, predvidene s programi usposabljanja.
8. člen
Šola letenja mora zagotoviti ustrezno opremljen prostor za
teoretični del usposabljanja - učilnico ali več učilnic, ki ustreza zahtevam
posameznega programa usposabljanja in osnovnim sanitarno-higienskim zahtevam za
izvajanje usposabljanja. Taki prostori morajo omogočati usposabljanje najmanj treh
kandidatov.
9. člen
(1) Za praktični del usposabljanja se morajo uporabljati zrakoplovi
oziroma padala, v skladu s predpisano homologacijo tipa zrakoplova oziroma
atestom tipa zrakoplova oziroma padala in v skladu z namenom, ki je vpisan v
spričevalo o plovnosti zrakoplova, dovoljenje za letenje oziroma v skladu z
drugimi predpisanimi pogoji. Del usposabljanja se lahko opravi na simulatorju.
(2) Zrakoplovi, s katerimi se izvaja usposabljanje po tem
pravilniku, morajo biti vpisani v Register zrakoplovov Republike Slovenije.
(3) Usposabljanje po tem pravilniku se lahko izvaja z zrakoplovi
oziroma s padali, ki se vzdržujejo na predpisan način.
(4) Vzdrževanje na predpisan način iz prejšnjega odstavka zajema
preglede in preizkuse, popravila, zamenjave in obnove na zrakoplovu, motorju,
propelerju, padalu in opremi zrakoplova, preventivno vzdrževanje zrakoplova in
spremembe na zrakoplovu, motorju, propelerju, padalu in opremi zrakoplova ter
tehnično kontrolo in kontolo kakovosti del, ki se morajo opravljati v skladu z
določbami zakona o zračni plovbi, ki urejajo vzdrževanje zrakoplovov in
predpisi, izdanimi na njegovi podlagi, ter tehničnimi predpisi proizvajalca za določen
tip zrakoplova. Vzdrževanje in tehnična kontrola letala, motorja, propelerja,
padala in opreme zrakoplov se mora opravljati po odobrenem tehničnem sistemu za
vzdrževanje, ki se določi za vsak tip zrakoplova, motorja, propelerja, padala oziroma
vrsto opreme, v skladu z določbami zakona o zračni plovbi. Vse navedeno
smiselno velja tudi za zrakoplove posebne kategorije in padala.
(5) Zrakoplovi za usposabljanje, razen jadralnih zmajev, balonov
in padal, morajo imeti vgrajene dvojne primarne komande in imeti vgrajeno
ustrezno navigacijsko in komunikacijsko opremo.
(6) Zrakoplov, vsa oprema, naprave in instrumenti, vgrajeni v
zrakoplov, morajo biti med poukom brezhibni.
10. člen
Šola letenja mora imeti toliko učiteljev oziroma
instruktorjev z ustreznim veljavnim dovoljenjem in pooblastilom, kolikor jih je
potrebno za zagotovitev nemotenega usposabljanja, glede na število učencev
oziroma pripravnikov, ki se usposabljajo in v skladu s programom usposabljanja
za pridobitev posameznega dovoljenja ali pooblastila.
11. člen
(1) Uprava Republike Slovenije za zračno plovbo izda šoli
letenja, ki vloži zahtevo za izdajo spričevala o usposobljenosti za pouk
zrakoplovnega osebja, ustrezno spričevalo, če šola letenja izpolnjuje pogoje za
usposabljanje zrakoplovnega osebja za posamezno vrsto dovoljenja oziroma pooblastila
iz 1. člena tega pravilnika.
(2) Direktor Uprave Republike Slovenije za zračno plovbo
imenuje komisijo, ki opravi pregled predložene dokumentacije, sredstev, opreme,
učil in učnih pripomočkov šole letenja ter ugotovi, ali šola letenja izpolnjuje
pogoje za izdajo spričevala iz prejšnjega odstavka.
(3) V spričevalu iz prvega odstavka tega člena se navedejo pogoji,
ki jih izpolnjuje šola letenja, v skladu z določbami tega pravilnika, skupaj z
navedbo, ali se spričevalo izda za nedoločen ali za določen čas.
(4) Spričevalo iz prvega odstavka tega člena se praviloma izda
za nedoločen čas.
(5) Izdano spričevalo Uprava Republike Slovenije za zračno
plovbo razveljavi, če niso več izpolnjeni pogoji za njegovo izdajo.
12. člen
(1) Zahteva iz prejšnjega člena mora vsebovati naslednje podatke:
ime šole letenja, sedež in točen naslov, podatke o zrakoplovnem osebju, ki ga želi
šola letenja usposabljati oziroma za katero vrsto dovoljenj in pooblastil šola
letenja vlaga zahtevo ter ime in priimek odgovorne osebe, ki je pooblaščena za
podpis zahteve.
(2) Zahtevi iz prejšnjega odstavka mora predlagatelj priložiti
naslednjo dokumentacijo:
1.     
overjeni izpisek iz sodnega registra ali kopijo priglasitve za vpis v
vpisnik samostojnih podjetnikov posameznikov, s potrdilom pristojnega upravnega
organa o datumu opravljene priglasitve, ali potrdilo o vpisu v drug predpisani register
oziroma vpisnik;
2.     
akt o ustanovitvi in akt o notranji organizaciji z navedbo odgovornih
oseb šole letenja, in sicer za: izvajanje teoretičnega in praktičnega dela
strokovnega usposabljanja, vzdrževanje sredstev, opreme, učil in učnih pripomočkov
in vodenje letenja;
3.     
seznam strokovnega osebja, ki izvaja teoretični in praktični del
strokovnega usposabljanja, z navedbo strokovne izobrazbe, strokovne
usposobljenosti ter vrsto veljavnih dovoljenj in pooblastil, ki jih ima;
4.     
popis in skico prostorov za teoretični del strokovnega usposabljanja, s
podatki o opremi iz 8. člena tega pravilnika;
5.     
seznam zrakoplovov oziroma padal, s katerimi bo šola letenja izvajala
usposabljanje, ki mora zajemati naslednje podatke: proizvajalca, tip, model,
serijsko številko in registrsko ali drugo oznako;
6.     
seznam drugih sredstev, opreme, učil in učnih pripomočkov, ki jih šola
letenja uporablja za teoretični in praktični del strokovnega usposabljanja v
skladu z določbami tega pravilnika, skupaj s podatki in dokumentacijo, iz
katere izhaja lastninska pravica oziroma pravica njihove uporabe;
7.     
dokaz, da oseba, ki bo opravljala vzdrževanje zrakoplovov oziroma padal,
ki jih bo za strokovno usposabljanje uporabljala šola letenja, izpolnjuje
predpisane pogoje, ki jih za opravljanje teh del določa zakon o zračni plovbi
oziroma na njegovi podlagi izdan predpis in ji je Uprava Republike Slovenije za
zračno plovbo izdala potrdilo, da izpolnjuje te pogoje.
(3) Pred izdajo spričevala iz prejšnjega člena vse pooblaščene
in odgovorne osebe šole letenja pred pooblaščeno osebo Uprave Republike
Slovenije za zračno plovbo na posebnem obrazcu deponirajo svoj lastnoročni
podpis.
(4) O vseh spremembah, ki se nanašajo na zahteve, ki jih
morajo izpolnjevati šole letenja v skladu z določbami tega pravilnika, mora šola
letenja takoj pisno obvestiti Upravo Republike Slovenije za zračno plovbo in
predložiti ustrezno dokumentacijo ali navesti potrebne podatke ter zahtevati ustrezno
spremembo izdanega spričevala.
13. člen
Šola letenja mora Upravi Republike Slovenije za zračno plovbo
vsako leto najkasneje do 31. januarja predložiti poročilo o delu šole v
preteklem letu. V poročilu navede podatke o vrstah usposabljanj, številu
vpisanih učencev in pripravnikov ter številu usposobljenih učencev in
pripravnikov, ločeno po vrstah usposabljanj za posamezno dovoljenje in pooblastilo.
14. člen
Direktor Uprave Republike Slovenije za zračno plovbo izda
podrobnejša navodila glede izpolnjevanja pogojev iz 10. člena tega pravilnika.

Pravilnik o pogojih, ki jih morajo
izpolnjevati šole ali šolski centri za usposabljanje zrakoplovnega osebja
(Uradni list RS, št. 23/95) vsebuje naslednje prehodne in
končne določbe:
»PREHODNE IN KONČNE DOLOČBE
15. člen
(1) Šole letenja, ki so do uveljavitve tega pravilnika že pridobile
spričevalo o izpolnjevanju pogojev za usposabljanje zrakoplovnega osebja iz 1. člena
tega pravilnika, morajo zagotoviti pogoje, določene s tem pravilnikom in si
pridobiti spričevalo iz 11. člena do 31. decembra 1995.
(2) Če šola letenja ne izpolni pogojev iz prejšnjega odstavka,
mora Upravi Republike Slovenije za zračno plovbo takoj po izteku navedenega
roka vrniti izdano knjigo učencev in pripravnikov, vsi vpisi, vnešeni v knjigo
učencev in pripravnikov po navedenem roku, so neveljavni in na njihovi podlagi šola
letenja učencu ali pripravniku ne more izdati potrdila o izpolnjenih pogojih za
opravljanje izpita za pridobitev dovoljenja oziroma pooblastila.
(3) Spričevala šol letenja, ki ne izpolnijo pogojev iz prvega
odstavka, izdana pred uveljavitvijo tega pravilnika, prenehajo veljati 31.
decembra 1995.
16. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o licenciranju letalskega osebja –
pilotov helikopterjev (Uradni list RS, št. Št. 44/10) v zvezi z delnim prenehanjem
uporabe določb pravilnika določa:
»6. člen
(prenehanje uporabe)
Z dnem uveljavitve tega pravilnika se prenehajo uporabljati
določbe Pravilnika o strokovni izobrazbi, izpitih in dovoljenjih za delo članov
posadke letal (Uradni list SFRJ, št. 2/80, 31/80, 53/80, 43/81 in 10/85 ter
Uradni list RS, št. 18/01) in Pravilnika o pogojih, ki jih morajo izpolnjevati
šole ali šolski centri za usposabljanje zrakoplovnega osebja (Uradni list RS,
št. 23/95), ki se nanašajo na pilote helikopterjev.«;
ter vsebuje naslednjo končno določbo:
»7. člen
(veljavnost)
Ta pravilnik začne veljati trideseti dan po objavi v Uradnem
listu Republike Slovenije.«.

Uredba o izvajanju Uredbe Komisije (EU) o
tehničnih zahtevah in upravnih postopkih za letalsko osebje v civilnem
letalstvu (Uradni list RS, št. 41/14) v zvezi z delnim prenehanjem
uporabe določb pravilnika določa:
»16. člen
(prenehanje uporabe)
(1) Z dnem uveljavitve te uredbe se prenehajo uporabljati
določbe: 
[…]
2.     
Pravilnika o pogojih, ki jih morajo izpolnjevati šole in šolski centri
za usposabljanje zrakoplovnega osebja (Uradni list RS, št. 23/05 in 44/10), v
delu, ki se nanaša na športne pilote letal, pilote balonov in pilota jadralnih
letal.«;
ter vsebuje naslednjo končno določbo:
»18. člen
(veljavnost)
Ta uredba začne veljati petnajsti dan po objavi v Uradnem
listu Republike Slovenije.«.