I. SPLOŠNA DOLOČBA
1. člen
(vsebina sklepa)
Ta sklep podrobneje opredeljuje:
1.     
posamične pojme iz prvega odstavka 35. člena
Zakona o upravljavcih alternativnih investicijskih skladov (Uradni list RS, št. 32/15, 77/18 in 161/21; v nadaljnjem besedilu:
ZUAIS) in
2.     
način in pogoje tržnega komuniciranja v zvezi z enotami alternativnih
investicijskih skladov (v nadaljevanju: AIS), AIS države članice in AIS tretje
države na območju Republike Slovenije.
II. OPREDELITVE POSAMIČNIH POJMOV
2. člen
(vlagatelj)
Vlagatelj pomeni vsako fizično ali pravno osebo ali drug
subjekt zasebnega ali javnega prava, ki sprejme odločitev o naložbi v eno ali
več enot AIS in ki je oseba iz prvega odstavka 31. člena oziroma drugega
oziroma tretjega odstavka 199. člena ZUAIS.
3. člen
(ponudba enot AIS)
Ponudba enot AIS je vsako sporočilo osebam, dano v kateri
koli obliki in z uporabo kateregakoli sredstva, ki vsebuje zadosti informacij o
pogojih ponudbe in o enotah AIS, ki so predmet ponudbe, da se na njihovi
podlagi vlagatelj odloči za nakup enot AIS.
4. člen
(neposredna ali posredna ponudba enot AIS)
(1) Za neposredno
ponudbo enot AIS gre, če je oseba, ki ponuja enote AIS, hkrati tudi izdajatelj
enot AIS oziroma oseba, ki deluje v imenu in za račun izdajatelja enot AIS, pri
čemer ne pride do prenosa imetništva enot, ki so predmet ponudbe, na take
osebe.
(2) Za posredno ponudbo
enot AIS gre, če je oseba, ki ponuja enote AIS, posrednik, ki deluje v svojem
imenu vendar za račun izdajatelja AIS, predmet ponudbe pa so enote AIS, ki so v
imetništvu posrednika.
5. člen
(nedoločen ali določen krog vlagateljev)
(1) Ponudba je
naslovljena na nedoločen krog vlagateljev kadar so vlagatelji ponudniku
neznani.
(2) Ponudba je
naslovljena na določen krog vlagateljev kadar so vlagatelji ponudniku znani, ne
glede na število vlagateljev, pri čemer sem sodijo tudi primeri vabil k dajanju
ponudbe, ki jih izdajatelj naslovi na vlagatelje.
6. člen
(pobuda upravljavca AIS)
(1) Pobuda upravljavca
AIS je vsako dejanje upravljavca, ki je usmerjeno k vlagatelju in katerega
namen je distribucija enot AIS od upravljavca AIS do vlagatelja.
(2) Šteje se, da
transakcija ni bila sklenjena na pobudo upravljavca, če je vlagatelj pred
ponudbo iz 4. člena tega sklepa v pisni
izjavi potrdil, da je pridobil enote AIS na svojo pobudo in je transakcija
posledica vlagateljeve zahteve za nakup s strani vlagatelja vnaprej
identificiranega AIS.
(3) Če je vlagatelj sam
pristopil k upravljavcu AIS, le-tega to dejstvo ne odvezuje od upoštevanja
določb zakona, ki ureja trg finančnih instrumentov v zvezi z opravljanjem
investicijskih storitev, predvsem v zvezi z investicijskim svetovanjem ter
pogoji za opravljanje navedenih storitev.
III. TRŽNO KOMUNICIRANJE V ZVEZI Z ENOTAMI AIS
7. člen
(tržna sporočila v zvezi z enotami AIS)
Upravljavec AIS mora pri trženju AIS ravnati vestno, pošteno
in z ustrezno profesionalno skrbnostjo ter v vsem paziti na interese
vlagateljev na način, kot ga predpisujejo ZUAIS, Uredba (EU) 2019/1156
Evropskega parlamenta in Sveta z dne 20. junija
2019 o olajšanju čezmejne distribucije kolektivnih naložbenih podjemov in
spremembi uredb (EU) št. 345/2013, (EU)
št. 346/2013 in (EU), št. 1286/2014 (UL L št. 188
z dne 12. 7. 2019, str. 55), Sklep o uporabi Smernic o tržnih sporočilih v
skladu z uredbo o čezmejni distribuciji skladov (Uradni list RS,
št. 181/21) ter zakoni in na njihovi podlagi prejeti predpisi, ki se
nanašajo na varstvo potrošnikov ter preprečevanje pranja denarja in
financiranja terorizma.
IV. KONČNI DOLOČBI
8. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
opredelitvi posamičnih pojmov povezanih s trženjem enot alternativnih
investicijskih skladov (Uradni list RS, št. 100/15
in 29/22).
9. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-12/2022-3
Ljubljana, dne 15. decembra 2022
EVA 2022-1611-0146
Predsednica sveta
Agencije za trg vrednostnih papirjev
Anka Čadež