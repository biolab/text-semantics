1. člen
(vsebina sklepa)
(1) Ta sklep določa način neposrednega opravljanja
zavarovalnih poslov v Republiki Sloveniji, ki se uporablja za zavarovalnice in
podružnice s sedežem v Združenem kraljestvu Velike Britanije in Severne Irske ter
v Gibraltarju in za podružnice s sedežem v državah članicah Evropske unije, ki
so jih ustanovile zavarovalnice s sedežem v Združenem Kraljestvu Velike
Britanije in Severne Irske ter v Gibraltarju (v nadaljevanju: Zavarovalnice in
podružnice) po zaključku prehodnega obdobja, v primeru, da dogovor o prihodnjih
odnosih med Evropsko unijo in Združenim kraljestvom Velike Britanije in Severne
Irske ter Gibraltarjem (v nadaljnjem besedilu: Združeno kraljestvo), ki bi
urejal neposredno opravljanje zavarovalnih poslov, do konca prehodnega obdobja,
ne bo sklenjen.
(2) Prehodno obdobje po tem sklepu pomeni obdobje, ki se
je začelo dne 1. 2. 2020 in se bo predvidoma končalo z dnem 31. 12.
2020 ter je bilo dogovorjeno med Evropsko unijo in Združenim kraljestvom z
namenom ureditve izstopa Združenega kraljestva iz Evropske unije.
2. člen
(omejitev poslovanja po zaključku prehodnega obdobja)
(1) Po nastopu okoliščin iz prvega odstavka
1. člena tega sklepa lahko Zavarovalnice in podružnice neposredno
opravljajo zavarovalne posle na območju Republike Slovenije, in sicer na način,
da v obdobju treh let od izteka prehodnega obdobja zgolj izvršujejo zavarovalne
pogodbe, sklenjene in veljavne pred koncem prehodnega obdobja.
(2) Po nastopu okoliščin iz prvega odstavka
1. člena tega sklepa je Zavarovalnicam in podružnicam prepovedano
sklepanje novih, ponovna vzpostavitev oziroma obnovitev zavarovalnih pogodb, če
so bile veljavne pred iztekom prehodnega obdobja in spreminjanje zavarovalnih
pogodb, veljavnih po zaključku prehodnega obdobja, ki so bile sklenjene do
izteka prehodnega obdobja. Navedeno lahko Zavarovalnice zopet pričnejo
opravljati z dnem, ko svoje poslovanje uskladijo z določbami Zakona o zavarovalništvu
(Uradni list RS, št. 93/15, 9/19 in 102/20), ki urejajo opravljanje
zavarovalnih poslov zavarovalnice tretje države na območju Republike Slovenije.
3. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.
Št. 0150-74/2020-10
Ljubljana, dne 7. decembra 2020
EVA 2020-1611-0133
Predsednik strokovnega sveta
Agencije za zavarovalni nadzor
mag. Gorazd Čibej