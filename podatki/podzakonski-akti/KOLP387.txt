1. člen
(uvodni člen)
(1) Pogodbeni stranki s to kolektivno
pogodbo avtonomno urejata medsebojne pravice, obveznosti in odgovornosti ter
pravice, obveznosti in odgovornosti delavcev in delodajalcev skladno z zakoni.
(2) Kolektivna pogodba obsega
obligacijski in normativni del ter tarifno prilogo. Obligacijski del ureja pravice
in obveznosti strank kolektivne pogodbe, normativni del pa ureja pravice,
obveznosti in odgovornosti delavcev in delodajalcev iz delovnih razmerij.
Tarifna priloga, ki je sestavni del normativnega dela te pogodbe, določa
najnižje osnovne plače, druge vrste plačil in povračil stroškov v zvezi z
delom.
2. člen
(stranki kolektivne pogodbe)
(1) Pogodbeni stranki kolektivne
pogodbe sta Združenje delodajalcev Slovenije – Sekcija za tekstilno, oblačilno
in usnjarsko-predelovalno, kot predstavnik delodajalcev in Sindikat tekstilne
in usnjarsko-predelovalne industrije Slovenije, kot predstavnik delavcev.
(2) Uporabniki te kolektivne pogodbe
so delodajalci, člani pogodbene stranke in pri njih zaposleni delavci ali drugi
sopodpisniki KPtoupd.
I. OBLIGACIJSKI DEL
I.1. Splošno
3. člen
(krajevna veljavnost kolektivne pogodbe)
Kolektivna pogodba velja za območje
Republike Slovenije.
4. člen
(stvarna veljavnost kolektivne pogodbe)
Kolektivna
pogodba velja za delodajalce v zasebnem sektorju, ki kot glavno dejavnost
opravljajo eno od navedenih dejavnosti:


C13 Proizvodnja tekstilij


C13.1 Priprava in predenje tekstilnih vlaken


C13.10 Priprava in predenje tekstilnih vlaken


C13.100 Priprava in predenje tekstilnih vlaken


C13.2 Tkanje tekstilij


C13.20 Tkanje tekstilij


C13.200 Tkanje tekstilij


C13.3 Dodelava tekstilij


C13.30 Dodelava tekstilij


C13.300 Dodelava tekstilij


C13.9 Proizvodnja drugih tekstilij


C13.91 Proizvodnja pletenih in kvačkanih materialov


C13.910 Proizvodnja pletenih in kvačkanih materialov


C13.92 Proizvodnja končnih tekstilnih izdelkov, razen
  oblačil


C13.920 Proizvodnja končnih tekstilnih izdelkov, razen
  oblačil


C13.93 Proizvodnja preprog


C13.930 Proizvodnja preprog


C13.94 Proizvodnja vrvi, vrvic in mrež


C13.940 Proizvodnja vrvi, vrvic in mrež


C13.95 Proizvodnja netkanih tekstilij in izdelkov iz njih,
  razen oblačil


C13.950 Proizvodnja netkanih tekstilij in izdelkov iz
  njih, razen oblačil


C13.96 Proizvodnja tehničnega in industrijskega tekstila


C13.960 Proizvodnja tehničnega in industrijskega tekstila


C13.99 Proizvodnja drugje nerazvrščenih tekstilij


C13.990 Proizvodnja drugje nerazvrščenih tekstilij


C14 Proizvodnja oblačil


C14.1 Proizvodnja oblačil, razen krznenih


C14.11 Proizvodnja usnjenih oblačil


C14.110 Proizvodnja usnjenih oblačil


C14.12 Proizvodnja delovnih oblačil


C14.120 Proizvodnja delovnih oblačil


C14.13 Proizvodnja drugih vrhnjih oblačil


C14.130 Proizvodnja drugih vrhnjih oblačil


C14.14 Proizvodnja spodnjega perila


C14.140 Proizvodnja spodnjega perila


C14.19 Proizvodnja drugih oblačil, pokrival ter dodatkov


C14.190 Proizvodnja drugih oblačil, pokrival ter dodatkov


C14.2 Proizvodnja krznenih izdelkov


C14.20 Proizvodnja krznenih izdelkov


C14.200 Proizvodnja krznenih izdelkov


C14.3 Proizvodnja pletenih in kvačkanih oblačil


C14.31 Proizvodnja nogavic


C14.310 Proizvodnja nogavic


C14.39 Proizvodnja drugih pletenih in kvačkanih oblačil


C14.390 Proizvodnja drugih pletenih in kvačkanih oblačil


C15 Proizvodnja usnja, usnjenih in sorodnih izdelkov


C15.1 Strojenje in dodelava usnja in krzna, proizvodnja
  potovalne galanterije in sedlarskih izdelkov


C15.11 Strojenje in dodelava usnja in krzna


C15.110 Strojenje in dodelava usnja in krzna


C15.12 Proizvodnja
  potovalne galanterije, sedlarskih in jermenarskih izdelkov


C15.120 Proizvodnja
  potovalne galanterije, sedlarskih in jermenarskih izdelkov


C15.2 Proizvodnja obutve


C15.20 Proizvodnja obutve


C15.200 Proizvodnja obutve


5. člen
(osebna veljavnost)
(1) Kolektivna pogodba velja za vse
delavce, zaposlene pri delodajalcih iz 4. člena te pogodbe, ki imajo sedež na
območju Republike Slovenije.
(2) Kolektivna pogodba lahko velja
tudi za poslovodne delavce in prokuriste, če je s pogodbo o zaposlitvi tako
dogovorjeno.
(3) Določbe te kolektivne pogodbe
veljajo tudi za delavce, ki pri delodajalcih kot uporabnikih opravljajo delo na
podlagi napotila delodajalca, pri katerem so v delovnem razmerju, in sicer
glede tistih pravic, obveznosti in odgovornosti in v obsegu, kot to določa
zakon, ki ureja delovna razmerja.
(4) Kolektivna pogodba se glede
pravic, ki jih izrecno navaja zakon ali ta kolektivna pogodba, uporablja tudi
za dijake in študente na obveznem praktičnem usposabljanju.
6. člen
(časovna veljavnost kolektivne pogodbe)
(1) Kolektivna pogodba je sklenjena za
nedoločen čas.
(2) Kolektivna pogodba začne veljati z
dnem objave v Uradnem listu RS, uporabljati pa se začne prvi dan v mesecu po
objavi.
(3) Pogodbena stranka lahko odpove kolektivno
pogodbo s šest mesečnim odpovednim rokom, ki začne teči naslednji dan po objavi
odpovedi v Uradnem listu RS.
(4) Pogodbena stranka o odpovedi
obvesti drugo pogodbeno stranko s priporočenim pismom.
(5) Odpoved te kolektivne pogodbe se
objavi v Uradnem listu Republike Slovenije.
(6) Po prenehanju veljavnosti
kolektivne pogodbe se do sklenitve nove, vendar najdalj 12 mesecev, uporabljajo
določbe normativnega dela te kolektivne pogodbe. Določbe normativnega dela
kolektivne pogodbe se lahko uporabljajo tudi dlje, če se stranki kolektivne
pogodbe o tem pisno dogovorita.
(7) Po odpovedi te kolektivne pogodbe
lahko vsaka stranka predlaga sklenitev nove kolektivne pogodbe.
(8) Tarifna priloga se sklene za
obdobje, ki ne sme biti krajše od enega leta. Če do izteka veljavnosti tarifne
priloge ni sklenjena nova, se njena veljavnost podaljša vsakokrat za eno leto.
I.2. Pravice in obveznosti strank
7. člen
(pozitivna in negativna izvedbena
dolžnost)
Stranki te kolektivne pogodbe si morata z
vsemi sredstvi, ki so jima na voljo, prizadevati za pravilno izvrševanje te
kolektivne pogodbe in spoštovanje njenih določb ter opustiti vsako dejanje, ki
bi nasprotovalo izvrševanju te kolektivne pogodbe.
8. člen
(sprememba ali dopolnitev kolektivne
pogodbe)
(1) Vsaka pogodbena stranka lahko
kadarkoli predlaga spremembo oziroma dopolnitev te kolektivne pogodbe.
(2) Pogodbena stranka, ki želi
spremembo oziroma dopolnitev kolektivne pogodbe, predloži drugi stranki pisni
predlog sprememb in dopolnitev z obrazložitvijo razlogov in ciljev za
spremembe.
(3) Druga pogodbena stranka se je
dolžna do predloga pisno opredeliti v roku 30 dni od prejema predloga.
(4) Če druga stranka ne sprejme
predloga za spremembo ali dopolnitev pogodbe oziroma se do predloga ne opredeli
v 30 dneh, se lahko nadaljuje postopek pomirjanja, kot ga določa štirinajsto
poglavje normativnega dela te kolektivne pogodbe.
9. člen
(sklenitev nove KP)
(1) Vsaka stranka lahko kadar koli
predlaga sklenitev nove kolektivne pogodbe.
(2) Postopek za sklenitev nove
kolektivne pogodbe se začne na obrazloženo pobudo ene od pogodbenih strank.
(3) Do pisne in obrazložene pobude za
sklenitev nove kolektivne pogodbe se je druga pogodbena stranka dolžna
opredeliti v roku 30 dni od prejema pobude.
(4) V primeru, da druga pogodbena stranka
ne sprejme pobude za sklenitev nove KP, oziroma se do pisne pobude v roku, ki
ga določa prejšnji odstavek tega člena ne opredeli, se postopek za sklenitev
nove kolektivne pogodbe ustavi.
10. člen
(fundacija za izboljšanje zaposlitvenih
možnosti in izobraževanja delavcev in delodajalcev)
(1) Za izboljšanje konkurenčnosti,
možnosti ohranitve zaposlitve in zaposlitvenih možnosti ranljivih oziroma
drugih dogovorjenih skupin delavcev se najmanj po en podpisnik vsake pogodbene
stranke lahko dogovorita o ustanovitvi fundacije.
(2) Namen fundacije je namensko
zbiranje sredstev za pomoč delodajalcem pri razvoju konkurenčnosti in zagotavljanju
potrebnih aktivnosti za dvig znanja, veščin in splošne razgledanosti in s tem
lažje zaposljivosti delavcev v dejavnosti.
(3) V okviru delovanja fundacije si
bosta stranki te kolektivne pogodbe, z namenom izboljšanja ravni varnosti in
zdravja pri delu prizadevali za dvig ozaveščenosti in pomena varnega in
zdravega dela tako, da bosta skupaj in vsaka posebej pripravljali in izvajali
aktivnosti z namenom zmanjševanja tveganj iz tega naslova, in sicer z
ozaveščanjem, usposabljanjem, izobraževanjem ter razvijanjem ustreznih orodij
in metod za dvig varnosti in zdravja pri delu.
(4) Financiranje aktivnosti iz tega
člena in način pridobivanja sredstev prek različnih državnih institucij in
različnih javnih razpisov, koordinacija in standardizacija delovanja ter
zagotavljanja kvalitetnejših, cenejših ter enotnejših programov in spremljanje
namembnosti uporabe sredstev, se določi v pravilih fundacije.
(5) Izbiro izvajalcev, ki sodelujejo
pri izvedbi programov iz prejšnjega odstavka, opravijo ustanovitelji fundacije.
11. člen
(komisija za razlago kolektivne pogodbe)
(1) Stranki te kolektivne pogodbe
imenujeta 3-člansko strokovno komisijo, in sicer vsaka stranka po enega člana,
tretjega člana, predsednika komisije, pa imenujeta sporazumno, iz vrst
priznanih strokovnjakov za delovno pravo.
(2) Strokovna komisija sprejema
razlago te kolektivne pogodbe in pripravlja strokovne predloge za spreminjanje
in dopolnjevanje te kolektivne pogodbe v okviru danih predlogov. Razlage in
strokovne predloge pošlje strankama te kolektivne pogodbe za ureditev
določenega vprašanja.
(3) Komisija iz prvega odstavka tega
člena se konstituira najkasneje v roku 30 dni po sklenitvi te kolektivne
pogodbe. Komisija o načinu sprejemanja razlag in strokovnih predlogov oziroma o
načinu dela na prvi seji sprejme poslovnik o delu komisije. Delo strokovne
komisije vodi predsednik.
12. člen
(reševanje kolektivnih sporov med pogodbenima
strankama kolektivne pogodbe)
(1) Pogodbeni stranki lahko medsebojne
interesne kolektivne spore rešujeta na miren način s pomirjanjem, arbitražo ali
mediacijo.
(2) Spori se rešujejo ob uporabi
določb zakona, ki ureja kolektivne pogodbe in zakona, ki ureja arbitražo
oziroma mediacijo in druge načine mirnega reševanja sporov.
(3) Pogodbeni stranki rešujeta spore o
pravici na način, kot to določa štirinajsto poglavje iz normativnega dela te
kolektivne pogodbe.
II. NORMATIVNI DEL
II.1. Splošno
13. člen
(minimalni standardi)
Določila te kolektivne pogodbe
predstavljajo enotne minimalne standarde, razen v primerih in pod pogoji, ko je
dogovorjeno odstopanje v tej pogodbi.
14. člen
(akt o sistemizaciji delovnih mest)
(1) Delodajalec določi v aktu o
sistemizaciji delovnih mest pogoje za zasedbo delovnih mest.
(2) Ureditev delovnih mest po tej
pogodbi ne posega v pristojnost delodajalca, da v aktu o sistemizaciji delovnih
mest določi spregled izobrazbe v primeru, da kandidat izpolnjuje alternativno
določene pogoje, kot so na primer NPK ali daljše ob delu pridobljene izkušnje
in podobno.
15. člen
(pooblastila za samostojne odločitve)
Delodajalec mora delavce seznaniti na pri
delodajalcu običajen način o tem, katere zaposlene je pooblastil za odločanje o
njihovih pravicah, obveznostih in odgovornostih.
II.2. Pravice in obveznosti delavcev in
delodajalcev pri sklepanju pogodb o zaposlitvi in odrejanju drugega dela
16. člen
(predhodni preizkus)
(1) Delodajalec lahko pred izbiro
preizkusi usposobljenost prijavljenih kandidatov za delo, pri čemer sam določi
ustrezen način preizkusa.
(2) Delodajalec lahko preizkusi le
strokovno usposobljenost, znanje, veščine in spretnosti ter psihofizične
sposobnosti, ki so potrebne pri delu.
(3) Predhodni preizkus usposobljenosti
je praviloma izvedba posamezne naloge ali skupina nalog, na podlagi katerih
lahko delodajalec oceni zahtevane sposobnosti za zasedbo delovnega mesta.
Predhodni preizkus usposobljenosti ne sme trajati dalj kot tri dni in poteka
pod stalnim nadzorom delodajalca ali od njega pooblaščenega delavca. Pred
predhodnim preizkusom usposobljenosti mora delodajalec kandidata zavarovati za
primer nesreče pri delu.
17. člen
(opravičeni razlogi, zaradi katerih
delavec ne začne delati)
(1) Opravičene razloge, zaradi katerih
delavec ne prične delati, določa zakon, ki ureja delovna razmerja in ta kolektivna
pogodba v členu o plačani odsotnosti z dela.
(2) V primeru, da delavec ne nastopi
dela na dogovorjeni datum iz drugih razlogov, se šteje, da delovno razmerje ni
nastalo, razen če se delavec in delodajalec ne dogovorita drugače.
18. člen
(pogodba o zaposlitvi)
(1) Delodajalec je dolžan vročiti
predlog pogodbe o zaposlitvi delavcu, ki se zaposluje pri njem, najmanj tri
delovne dni pred predvidenim dnem sklenitve pogodbe.
(2) Delodajalec delavcu pred podpisom
pogodbe o zaposlitvi omogoči seznanitev z vsebino kolektivnih pogodb in
splošnih aktov, ki določajo njegove pravice in obveznosti.
(3) Delavec ima ves čas trajanja
delovnega razmerja pravico do vpogleda v vsebino kolektivnih pogodb in ostalih
aktov, ki zavezujejo delodajalca, na pri delodajalcu običajen način. Enako
pravico imajo tudi napoteni delavci, ki pri delodajalcu kot uporabniku
opravljajo delo.
(4) Ob sklenitvi pogodbe o zaposlitvi
mora delodajalec delavca seznaniti z razvrstitvijo delovnega mesta v TR. Podatek
o razvrstitvi v tarifni razred je informativne narave.
19. člen
(sklepanje pogodbe o zaposlitvi za določen
čas)
(1) Delodajalec in delavec lahko
skleneta pogodbo o zaposlitvi za določen čas tudi v sledečih primerih:
-       
v primeru sklenitve pogodbe o zaposlitvi iz razloga izpolnitve
obveznosti iz pogodbe o štipendiranju;
-       
v primeru zaposlitve pripravnika;
-       
v primeru sklenitve pogodbe o zaposlitvi z vodilnim delavcem, pri čemer
se za vodilnega delavca šteje tisti delavec, ki vodi poslovno področje ali
organizacijsko enoto pri delodajalcu in ima pooblastila za sklepanje pravnih
poslov ali za samostojne kadrovske in organizacijske odločitve. Vodilne delavce
iz prejšnjega stavka določi delodajalec z aktom, ki ureja organizacijo dela pri
delodajalcu;
-       
sklenitev pogodbe o zaposlitvi z vrhunskim strokovnjakom, pri čemer se
za vrhunskega strokovnjaka šteje delavec, ki ima posebna znanja in sposobnosti,
ki jih delodajalec potrebuje za svoj dolgoročni razvoj na primer pri razvoju
novih izdelkov in tehnologij;
-       
za zagotovitev izrabe presežkov ur oziroma koriščenje letnega dopusta za
konkretnega delavca in to najdalj za 3 mesece v koledarskem letu;
(2) Manjši delodajalec lahko sklepa
pogodbe o zaposlitvi za določen čas v prvem letu poslovanja, ko pričnejo z dejavnostjo.
(3) Število napotenih delavcev pri
uporabniku ne sme presegati 50 odstotkov števila zaposlenih delavcev pri
uporabniku. V to omejitev se ne vštevajo delavci, ki so pri delodajalcu, ki
opravlja dejavnost zagotavljanja dela delavcev drugemu uporabniku zaposleni za
nedoločen čas. Omejitev iz tega odstavka se ne uporablja za uporabnika –
manjšega delodajalca.
20. člen
(pogodba o zaposlitvi v primeru projektno
organiziranega dela)
(1) V primeru, da se pogodba o
zaposlitvi sklene iz razloga priprave oziroma izvedbe dela, ki je projektno
organizirano, se sme pogodba skleniti za obdobje daljše od dveh let, če je
projektno delo organizirano skladno z opredelitvijo v drugem odstavku tega
člena.
(2) Za projektno delo se šteje delovni
proces:
-       
v katerem se izvajajo naloge oziroma programi z določenim ciljem, ki
niso del trajnega opravljanja dejavnosti,
-       
za katerega se vodi projektna dokumentacija,
-       
ima opredeljeno osebo/osebe za vodenje projekta,
-       
je časovno opredeljen in
-       
je v naprej finančno ovrednoten.
21. člen
(opravljanje drugega dela)
(1) Delavec je dolžan opravljati drugo
delo v naslednjih primerih:
-       
zaradi nenadnega zmanjšanja ali povečanja obsega dela;
-       
zaradi nadomeščanja drugega delavca;
-       
v primerih nenadne okvare strojev in drugih sredstev za delo na delovnem
mestu;
-       
v primeru izjemnih vremenskih pogojev elementarnih nesreč;
-       
v drugih utemeljenih primerih, ko je potrebno zagotoviti neprekinjenost
delovnega procesa in je delo potrebno nujno opraviti, da se prepreči nastanek
škode;
-       
v primerih uvajanja novih delovnih procesov, novih organizacijskih enot
itd.;
-       
v času odpovednega roka;
-       
neizpolnjevanje zdravstvenih pogojev za opravljanje dela;
-       
v drugih primerih, določenih s kolektivno pogodbo pri delodajalcu.
(2) Delavec mora biti usposobljen za
varno opravljanje drugega dela.
(3) Delavec mora pred začetkom
opravljanja drugega dela prejeti pisni nalog za drugo delo, razen ob napotitvi
na drugo delo za krajši čas. Krajši čas ne sme biti daljši od petih delovnih
dni.
(4) Delavec lahko opravlja drugo delo
po določbah tega člena največ 30 delovnih dni zaporedoma in ne več kot
60 delovnih dni v enem koledarskem letu., razen v primeru devete
(predzadnje) alineje prvega odstavka tega člena, ko lahko delavec opravlja
drugo delo najdalj šest mesecev.
(5) Za čas opravljanja drugega dela
delavcu pripada plača, ki je zanj ugodnejša.
II.3. Pravice in obveznosti delavcev in
delodajalcev v zvezi s poskusnim delom in pripravništvom
22. člen
(poskusno delo)
(1) Poskusno delo ne more trajati
dlje, kot je določeno v objavi.
(2) Poskusno delo lahko traja:
-       
na delovnih mestih, razvrščenih v I. do vključno IV. tarifni
razred, največ 3 mesece,
-       
na delovnih mestih, razvrščenih v V. ali višji tarifni razred, največ 6
mesecev.
(3) Poskusno delo se lahko ob začasni
odsotnosti z dela podaljša, če je bila ta odsotnost daljša od 5 delovnih dni.
23. člen
(pripravništvo)
(1) Kot pripravnik lahko sklene
pogodbo o zaposlitvi delavec, ki prvič začne opravljati delo, ustrezno vrsti in
ravni svoje strokovne izobrazbe, ter z namenom, da se usposobi za samostojno
opravljanje dela.
(2) Pripravništvo se določi za
različno dolga obdobja glede na raven strokovne izobrazbe, če poseben zakon ne
določa drugače:
-       
za dela IV. in V. ravni strokovne izobrazbe največ šest mesecev,
-       
za dela VI. In VII. ravni strokovne izobrazbe največ dvanajst mesecev.
(3) Pripravništvo se lahko podaljša za
čas opravičene odsotnosti pripravnika z dela, ki traja dlje kot 20 delovnih
dni, razen za čas letnega dopusta.
(4) Pripravništvo poteka po programu,
ki ga pripravi mentor. Mentor mora imeti najmanj enako raven strokovne
izobrazbe, kot se zahteva za delovno mesto, za katero se usposablja pripravnik,
in tri leta delovnih izkušenj ali ustrezno znanje s pridobljenimi izkušnjami za
opravljanje dela in najmanj pet let delovnih izkušenj.
(5) Mentor je dolžan:
-       
pripravniku ob nastopu pripravništva izročiti program pripravništva, ki
mora vsebovati tudi način spremljanja in ocenjevanja pripravništva,
-       
skrbeti za izvajanje programa in izvedbo načrta pripravništva,
-       
uvajati pripravnika v delo,
-       
dajati pripravniku strokovne nasvete, navodila in pomoč pri praktičnem
delu,
-       
seznanjati pripravnika s pravilno uporabo delovnih sredstev in naprav
ter ga seznanjati z delovnimi postopki,
-       
podati pisno mnenje o pripravniku in pripravništvu.
(6) Pripravništvo se zaključi s
pripravniškim izpitom.
(7) Pripravniški izpit vsebuje
preizkus znanja stroke in iz delovnega področja, za katerega se je pripravnik
usposabljal. Komisija za pripravniški izpit šteje najmanj tri člane, ki morajo
imeti najmanj enako stopnjo strokovne izobrazbe in tri leta delovnih izkušenj
ali ustrezno znanje s pridobljenimi izkušnjami za opravljanje dela in najmanj
pet let delovnih izkušenj, kot se zahteva za delovno mesto, za katero se
usposablja pripravnik. Mentor je lahko član komisije, vendar ne more biti njen
predsednik.
(8) Pri delodajalcih, ki imajo do
vključno 30 zaposlenih, se lahko pripravniški izpit opravi pred enočlansko
komisijo. Član komisije je lahko tudi mentor.
(9) Na podlagi zapisnika komisije o
pripravniškem izpitu se izda potrdilo o opravljenem pripravništvu, ki vsebuje:
-       
ime in priimek ter rojstne podatke pripravnika,
-       
dan opravljanja pripravniškega izpita,
-       
dan, mesec in leto izdaje potrdila,
-       
delovno mesto oziroma vrsto del, za katere je pripravnik opravil
pripravniški izpit.
(10) Potrdilo podpišeta predsednik
komisije za pripravniški izpit in delodajalec.
(11) Pripravniška doba se lahko na
predlog mentorja skrajša, vendar ne na manj kot polovico prvotno določenega
trajanja pripravništva.
(12) Delavcu, ki se je ob delu
izobraževal v drugi stroki ali za drug poklic in je že opravil pripravniški
izpit, se pripravniška doba sorazmerno skrajša.
(13) Pripravnik opravlja pripravniški
izpit najkasneje do izteka pripravniške dobe. Če pripravniškega izpita ne
opravi, ga ima pravico ponovno opravljati v roku, ki ne sme biti krajši od 8
dni in ne daljši od 15 dni. Kolikor pripravnik izpita tudi v ponovnem roku ne
opravi in ima sklenjeno pogodbo o zaposlitvi za nedoločen čas, mu lahko odpove
pogodbo o zaposlitvi iz razloga nesposobnosti.
24. člen
(medsebojno izključevanje)
Poskusno delo in pripravništvo se med seboj
izključujeta.
II.4. Delovni čas in pravice in obveznosti
delavcev in delodajalcev
25. člen
(delovni čas splošno)
(1) Polni delovni čas znaša najmanj 36
ur in največ 40 ur tedensko.
(2) Poleg elementov delovnega časa, ki
jih določa zakon, ki ureja delovna razmerja, se po tej kolektivni pogodbi kot
delovni čas šteje tudi čas priprave na delo in zaključka dela.
(3) Dovoljen čas priprave na delo in
zaključka dela določi delodajalec v splošnem aktu.
26. člen
(vrste oziroma oblike delovnega časa)
(1) S kolektivno pogodbo pri
delodajalcu se določijo oblike delovnega časa.
(2) Delodajalec z organizacijskim
predpisom določi organizacijo delovnega časa in njegovo izvajanje.
(3) Pri delodajalcih se lahko glede na
potrebe delovnega oziroma poslovnega procesa na posameznih področjih dela
uporabljajo praviloma te vrste in oblike delovnega časa:
-       
nepremični delovni čas,
-       
premični delovni čas,
-       
delno premični delovni čas,
-       
deljen delovni čas,
-       
izmenski delovni čas.
(4) Nepremični delovni čas je čas, pri
katerem je točno določen čas prihoda in odhoda z dela.
(5) Premični delovni čas je čas, pri
katerem je čas prihoda in odhoda z dela določen v razponu. V sistemu premičnega
delovnega časa imajo posamezni pojmi naslednji pomen:
a)     dovoljeni delovni čas je razpon, v katerem lahko delavec opravi
svojo delovno obveznost. Omejuje ga ura najzgodnejšega dovoljenega prihoda na
delo in ura najkasnejšega dovoljenega odhoda z dela;
b)     obvezni delovni čas je tisti del dovoljenega delovnega časa, ko
delavec mora biti prisoten na delu;
c)     premakljivi del delovnega časa je časovni razpon, v katerem lahko
delavec sam odloča o trenutku prihoda na delo in/ali odhoda z njega, razen če
narava dela zahteva, da delavec ostane na delu, dokler ne konča posameznega
opravila, ki je vezano na rok ali sodelovanje z drugimi delavci.
(6) Delno premični delovni čas je čas,
kjer je točno določen čas prihoda na delo oziroma odhoda z dela, čas odhoda z
dela oziroma prihoda na delo pa je določen v razponu. Delno premični delovni
čas se določi v primerih, ko zaradi narave dela ni mogoče vnaprej določiti
začetka oziroma konca delovnega časa.
(7) Deljeni delovni čas je čas, ko
delavec opravlja delo s prekinitvijo polnega dnevnega delovnega časa,
prekinitev pa traja več kot eno uro. Delavcu, ki dela s krajšim delovnim časom,
do štiri ure, se omogoči praviloma delo brez prekinitve, razen če narava dela
zahteva drugačno organizacijo.
(8) Izmenski delovni čas je čas, ko se
delo izmenoma opravlja v dopoldanski, popoldanski ali tudi v nočni izmeni, ki
traja v odvisnosti od pet- ali šestdnevnega delovnega tedna od šest do osem ur
dnevno in se praviloma ponavlja vsak teden, tako da delavec dela en teden v
dopoldanski in drug teden v popoldanski oziroma nočni izmeni.
27. člen
(letni razpored oziroma koledar delovnega
časa)
(1) Delodajalec je dolžan najkasneje
deset dni pred začetkom koledarskega ali poslovnega leta obvestiti delavce o
delovnem koledarju na način, ki je običajen za obveščanje v družbi, sindikat pa
s pisnim obvestilom.
(2) Z letnim razporedom delovnega časa
je potrebno z enakomerno ali neenakomerno razporeditvijo delovnega časa
delavcem pri delodajalcu zagotoviti največ toliko delovnih dni, da bodo v
skladu z zakonom in to kolektivno pogodbo imeli zagotovljen polni delovni čas.
(3) Pri pripravi letnega koledarja
delodajalec praviloma upošteva sezonske in druge vplive pri organizaciji
delovnega časa, zakonsko določene odmore in počitke delavcev ter obveznost do
delavcev s šoloobveznimi otroki, da lahko izkoristijo najmanj en teden dopusta
v času poletnih šolskih počitnic.
(4) Delodajalec vodi evidenco in
obračun dejansko opravljenih ur dela in evidenco neplačanih ur ne glede na to,
ali so to ure rednega dela ali ure v okviru neenakomerno razporejenega ali
začasno prerazporejenega delovnega časa ali nadure.
28. člen
(neenakomerna razporeditev in začasna
prerazporeditev delovnega časa)
(1) Delodajalec lahko delovni čas
razporedi neenakomerno oziroma začasno prerazporedi, če potreba po takšnem
organiziranju delovnega časa izhaja iz narave ali organizacije dela, potreb
uporabnikov ali podobnih razlogov ter na predlog delavca, ki ga vloži zaradi
potreb usklajevanja družinskega in poklicnega življenja.
(2) Pri neenakomerni razporeditvi ter
začasni prerazporeditvi delovnega časa se upošteva poln delovni čas kot
povprečna obveznost v enotnem obdobju 12 mesecev, ki se določi v letnem
koledarju ali glede na potrebe delovnega procesa v dogovoru z sindikatom.
(3) Delodajalec lahko začasno
prerazporedi delovni čas predvsem v primerih:
-       
zmanjšanega oziroma povečanega obsega dela, ki ni bilo predvideno z
letnim koledarjem,
-       
pomanjkanja surovin ali energije,
-       
povečane odsotnosti delavcev z dela,
-       
večjih okvar delovnih sredstev in postrojenj,
-       
v ostalih primerih, ki jih delodajalec ni mogel predvideti, časovno
opredeliti ali upoštevati pri pripravi letnega koledarja.
(4) Delodajalec je dolžan delavcu v
okviru 12 mesečnega obdobja, ki ga določi delodajalec, omogočiti, da presežek
ur, ki jih je opravil zaradi neenakomerne razporeditve delovnega časa ali
začasne prerazporeditve delovnega časa, kompenzira s prostimi urami. Če
kompenzacija s prostimi urami zaradi narave delovnega procesa v okviru 12 mesečnega
obdobja ni možna, je delodajalec dolžan, pri obračunu plače v naslednjem mesecu
po izteku 12 mesečnega obdobja, izplačati delavcem presežek opravljenih ur po
postavki, ki velja za nadurno delo.
(5) Če delavec po tem, ko mu je
delodajalec odredil izrabo viška ur, zboli, bolniški stalež ne pretrga teka
izrabe viška ur.
29. člen
(nadurno delo)
(1) Poleg v primerih, določenih z
zakonom, lahko delodajalec odredi opravljanje nadurnega dela tudi v naslednjih
primerih:
-       
v primeru nepričakovano odsotnega delavca, v primeru, ko je potrebno
dokončati delovni proces,
-       
v primeru okvare delovnih sredstev in naprav, če je potrebno začeto delo
nadaljevati in dokončati,
-       
primeru izvedbe izrednih inventurnih popisov,
-       
v primeru prekinitve energije, če je potrebno začeto delo nadaljevati in
dokončati,
-       
drugih utemeljenih primerih, ki so določeni s KP na ravni delodajalca.
(2) Enemu od delavcev, ki neguje in
varuje otroka, mlajšega od sedem let ali hudo bolnega otroka ali otroka, ki potrebuje
posebno nego in varstvo v skladu s predpisi, ki urejajo družinske prejemke, in
ki živi sam z otrokom, se sme naložiti, da opravlja nadurno delo ali delo
ponoči, samo z njegovim predhodnim pisnim soglasjem.
(3) Poleg primerov iz zakona lahko
delo preko polnega delovnega časa odkloni delavec, ki ima nujen zdravniški
pregled in to izkaže z ustreznim zdravniškim potrdilom.
(4) Dnevna, tedenska in mesečna
časovna omejitev nadurnega dela, določena z zakonom, se lahko upošteva kot
povprečna omejitev v obdobju 6 mesecev.
30. člen
(nočno delo)
(1) Delovni čas nočnega delavca ne sme
v obdobju 6 mesecev trajati več kot 8 ur na dan.
(2) Za urejen prevoz na delo in z dela
se šteje način prevoza, ki ga delavec običajno uporablja, ne glede na sistem
povračila stroškov za prevoz na delo in z dela, ali če prevoz organizira delodajalec.
II.5. Odmori in počitki
31. člen
(odmor med delom)
(1) Delavec, ki dela s polnim delovnim
časom v enakomerno razporejenem delovnem času, je upravičen do 30 minut
odmora med delom.
(2) Če delavec v enem dnevu dela več
kot 8 ur v neenakomerni razporeditvi delovnega časa ali mu je delovni čas
začasno prerazporejen, mu pripada odmor v sorazmerju z odrejenim dnevnim
delovnim časom.
(3) Sorazmerni del dodatnega odmora
med delovnim časom iz prejšnjega odstavka se praviloma koristi po 8 urah dela.
32. člen
(mikroodmori)
Če delodajalec organizira kot enega izmed
obveznih zakonskih ukrepov za varnost in zdravje pri delu krajše aktivne odmore
med delom, se ti odmori ne vštevajo v čas odmora med delom.
33. člen
(dnevni in tedenski počitek)
(1) Delavec ima v obdobju 24 ur
pravico do počitka, ki traja nepretrgoma najmanj 12 ur.
(2) Delavec, ki mu je delovni čas
neenakomerno razporejen ali začasno prerazporejen, ima v obdobju 24 ur pravico
do počitka, ki traja nepretrgoma najmanj 11 ur.
(3) V primeru izmenskega dela in
deljenega delovnega časa se dnevni in tedenski počitek v povprečnem minimalnem
trajanju, kot ga določa zakon, zagotavlja v obdobju, ki ni daljše od 6 mesecev.
34. člen
(tedenski počitek)
(1) Delavec ima v obdobju sedmih
zaporednih dni, poleg pravice do dnevnega počitka iz prejšnjega člena, pravico
do počitka v trajanju najmanj 24 neprekinjenih ur. Če mora delavec zaradi
objektivnih, tehničnih in organizacijskih razlogov delati na dan tedenskega
počitka, se mu zagotovi tedenski počitek na kakšen drug dan v tednu.
(2) Minimalno trajanje tedenskega
počitka, določeno v prvem odstavku tega člena, se upošteva kot povprečje v
obdobju 14 zaporednih dni.
(3) V primerih:
-       
kjer narava dela zahteva stalno prisotnost,
-       
ali kjer narava dejavnosti zahteva kontinuirano zagotavljanje dela ali
storitev,
-       
predvidenega neenakomernega ali povečanega obsega dela,
se dnevni ali tedenski počitek v povprečnem
minimalnem trajanju, kot je določen z zakonom, zagotavlja v obdobju, ki ni
daljše od 6 mesecev.
II.6. Letni dopust in druge odsotnosti
35. člen
(letni dopust – splošno)
(1) Letni dopust ne sme trajati manj
kot štiri tedne v koledarskem letu.
(2) Pri določitvi dodatnih dni letnega
dopusta se upoštevajo predvsem ti kriteriji:
-       
delovna doba,
-       
pogoji dela,
-       
zahtevnost dela.
(3) Če delodajalec ne uporabi
kriterijev za določitev letnega dopusta, je delavec upravičen do 2 dodatnih dni
letnega dopusta.
(4) Manjši delodajalci dodatne
kriterije za določitev letnega dopusta praviloma določajo v aktih ali v pogodbi
o zaposlitvi. Kolikor dodatnih kriterijev ne določijo, velja tretji odstavek
tega člena.
36. člen
(izpolnjevanje kriterijev za odmero
letnega dopusta)
Delavec izpolni pogoj starosti,
invalidnosti, telesne okvare, delovne dobe ali starosti otrok za pridobitev,
povečanje ali znižanje dodatnih dni letnega dopusta v koledarskem letu, v
katerem izpolni ali preneha izpolnjevati pogoj za povečanje letnega dopusta v
skladu z zakonom in to kolektivno pogodbo.
37. člen
(izraba letnega dopusta)
(1) Letni dopust je mogoče izrabiti v
več delih s tem, da mora en del trajati najmanj dva tedna.
(2) Delavci, ki imajo šoloobvezne
otroke, imajo pravico izkoristiti najmanj 1 teden letnega dopusta v času letnih
šolskih počitnic.
(3) Delodajalec lahko določi, da mora
delavec, preden nastopi letni dopust, dobiti pisno odobritev izrabe letnega
dopusta.
38. člen
(izraba letnega dopusta – delavec)
(1) Delavec lahko izrabi dvakrat po en
dan letnega dopusta v času, ki ga sam določi, če o tem obvesti delodajalca
najmanj dva delovna dneva pred nastopom dopusta.
(2) Delodajalec izrabe letnega dopusta
po določbah prvega odstavka tega člena ne sme odreči, razen če bi zaradi tega
nastale resne motnje v delovnem procesu.
39. člen
(preklic izrabe odobrenega letnega
dopusta)
(1) Delodajalec sme zaradi nujnih
potreb delovnega procesa delavcu določiti drug datum izrabe letnega dopusta ali
mu skrajšati vnaprej določeno trajanje letnega dopusta.
(2) Delodajalec lahko le izjemoma in
zaradi nujnih potreb delovnega procesa ali višje sile od delavca zahteva prekinitev
izrabe letnega dopusta.
(3) V primerih iz prvega in drugega
odstavka tega člena delavec in delodajalec sporazumno določita nov čas in trajanje
izrabe letnega dopusta.
(4) V primerih iz prvega in drugega
odstavka tega člena je delodajalec dolžan delavcu povrniti vse stroške, ki jih
je imel delavec zaradi odločitve delodajalca.
40. člen
(plačana odsotnost delavca)
Delavec ima pravico do odsotnosti z dela z
nadomestilom plače do skupaj največ 7 delovnih dni v koledarskem letu v
naslednjih primerih, praviloma na dan dogodka:
-       
ob lastni poroki                                                                                            2
dni
-       
ob rojstvu otroka                                                                                         1
dan
-       
ob poroki otroka, posvojenca ali pastorka                                                  1
dan
-       
ob smrti zakonca ali osebe, ki je z njim živela 
v skupnosti, ki je izenačena
z zakonsko zvezo, 
otrok, staršev, posvojencev
in pastorkov                                                   2 dni
-       
ob smrti bratov, sester in starih staršev                                                      1
dan
-       
ob selitvi delavca in njegove družine                                                          1
dan
-       
ob hujši nesreči, ki je prizadela delavca in njegovo družino                1
do 3 dni.
41. člen
(pravica do odsotnosti z dela brez
nadomestila plače)
(1) Delavcu se lahko odobri odsotnost
z dela brez nadomestila plače zaradi osebnih razlogov.
(2) Za odsotnost z dela iz prejšnjega
odstavka zaprosi delavec v pisni obliki, odobri pa jo delodajalec le, kadar delavec
odsotnosti ne more uresničiti iz letnega dopusta.
(3) Delodajalec lahko odsotnost iz
prvega odstavka delavca zavrne, če trenutne potrebe delovnega procesa takšne
odsotnosti ne dopuščajo.
(4) Delavec in delodajalec se o
trajanju odsotnosti brez nadomestila plače in o plačilu prispevkov pisno
dogovorita pred nastopom odsotnosti.
II.7. Izobraževanje
42. člen
(izobraževanje – splošno)
(1) Delavec ima pravico in dolžnost do
stalnega izobraževanja, izpopolnjevanja in usposabljanja v skladu s potrebami
delovnega procesa in z namenom ohranitve zaposlitve oziroma napredovanja pri
zaposlitvi.
(2) Izobraževanje se izvaja kot
neformalno in formalno izobraževanje. Namen neformalnega izobraževanja je
večanje zaposlitvenih možnosti s pridobitvijo novih znanj in kompetenc ter
uspešen razvoj kariere. Namen formalnega izobraževanja je večanje zaposlitvenih
možnosti s pridobitvijo višje ravni izobrazbe.
(3) Pojmi izobraževanje,
izpopolnjevanje in usposabljanje v smislu določil te kolektivne pogodbe
pomenijo naslednje:
-       
izobraževanje: izobraževanje v skladu s potrebami delovnega procesa, ki
poteka po programih, na podlagi katerih delavec pridobi javno veljavno
izobrazbo (to je izobrazbo, ki se izkazuje z javno listino), na primer izredni
študij na univerzi oziroma na katerikoli stopnji izobraževanja;
-       
izpopolnjevanje: nadgrajevanje, poglabljanje in razširjanje posameznih
znanj, potrebnih za opravljanje dela pri delodajalcu, na primer seminarji,
delavnice, konference, tečaji itd.
-       
usposabljanje: strokovno usposabljanje za delo pri delodajalcu na
obstoječem ali predvidenem delu ali usposabljanje za specifične vsebine in
spretnosti na področjih, kot so varstvo pri delu, kakovost itd.
43. člen
(posebnosti)
(1) Če je izobraževanje ali
izpopolnjevanje v interesu delavca in delodajalca, se delavec in delodajalec o
pravicah in obveznostih ter ostalih vprašanjih dogovorita s pogodbo o
izobraževanju.
(2) Če se delavec izobražuje ali
izpopolnjuje v lastnem interesu, ima pravico do odsotnosti z dela ob dnevih, ko
prvič opravlja izpite. Delavec mora odsotnost z dela zaradi opravljanja izpitov
delodajalcu sporočiti v razumnem roku, vendar najpozneje 5 dni pred predvidenim
opravljanjem izpita.
(3) Delavec se je dolžan usposabljati
za delo na delovnem mestu, za katero ima sklenjeno pogodbo o zaposlitvi.
Usposabljanje praviloma poteka v delovnem času delavca.
(4) V primerih, ko je izpopolnjevanje
ali usposabljanje organizirano izven delovnega časa, delavec pa se ga je, po
odredbi delodajalca dolžan udeležiti, se čas izpopolnjevanja ali usposabljanja
všteva v delovni čas. V primerih, ko je izpopolnjevanje ali usposabljanje v
obojestranskem interesu, se delavec in delodajalec dogovorita o pravicah.
(5) Za neformalno izobraževanje v
interesu delodajalca se šteje tudi izpopolnjevanje sindikalnih zaupnikov o
kolektivnem dogovarjanju in delovnopravni zakonodaji, ko izpopolnjevanje
organizirata skupaj delodajalec in sindikat, vendar ne več kot en delovni dan v
koledarskem letu.
44. člen
(planiranje izobraževanja)
(1) Delodajalec v sodelovanju s
sindikatom pripravi letni koledar izobraževanja, izpopolnjevanja in
usposabljanja, v katerem se določi vsebina, obseg izobraževanja, izpopolnjevanja
in usposabljanja ter okvirni terminski plan s številom predvidenih udeležencev
ter dogovor o sofinanciranju izobraževanja. V letnem planu je potrebno
predvideti najmanj 8 ur izpopolnjevanja ali usposabljanja letno za vsakega
delavca, ki opravlja delo pri delodajalcu.
(2) Delodajalec in sindikat enkrat
letno ocenita izpolnjevanje zastavljenega plana in dosežene rezultate, ter po
potrebi sprejmeta ustrezne spremembe oziroma dopolnitve.
(3) Delodajalec in sindikat morata
skrbeti, da so s planom dogovorjene oblike izobraževanja, izpopolnjevanja in
usposabljanja, pod enakimi pogoji dostopne vsem delavcem, ne glede, ali so
zaposleni za določen ali nedoločen čas oziroma so agencijski delavci, ali gre
za moške ali ženske ali mlade ali starejše delavce.
II.8. Disciplinska in odškodninska
odgovornost
45. člen
(disciplinski ukrepi)
(1) Delodajalec lahko za kršitve
pogodbenih in drugih obveznosti izreče disciplinske ukrepe:
-       
opomin,
-       
denarno kazen,
-       
odvzem bonitet, dogovorjenih v pogodbi o zaposlitvi.
(2) Denarna kazen se lahko izreče
delavcu v višini do polovice povprečne mesečne plače, ki jo je prejemal v zadnjih
treh mesecih pred izrekom ukrepa.
(3) Disciplinski ukrep denarne kazni
se izreče v trajanju največ šest mesecev, pri čemer mesečni odtegljaj ne more
biti večji od 10 % delavčeve povprečne mesečne plače v zadnjih treh mesecih
pred izrekom ukrepa.
46. člen
(pavšalna odškodnina)
(1) Med strankama pogodbe o zaposlitvi
veljajo glede uveljavljanja in ugotavljanja odškodninske odgovornosti splošna
pravila civilnega prava.
(2) Kadar delavec pri delu ali v zvezi
z delom namenoma ali iz hude malomarnosti povzroči škodo, ugotavljanje višine
škode pa bi povzročilo nesorazmerno visoke stroške, se odškodnina odmeri v
pavšalnem znesku.
(3) Pavšalna odškodnina za posamezni
škodni dogodek je lahko največ 50 % delavčeve povprečne mesečne plače v zadnjih
treh mesecih pred nastankom škodnega dogodka.
(4) Delavec in delodajalec se s
posebnim pisnim dogovorom dogovorita, da se pavšalna odškodnina lahko plača v
več obrokih.
II.9. Pravice in obveznosti delavcev in
delodajalcev in v zvezi s prenehanjem pogodbe o zaposlitvi
47. člen
(opozorilo pred odpovedjo iz krivdnega
razloga)
(1) Pisno opozorilo delodajalca
delavcu, da mu lahko v primeru ponovne kršitve pogodbenih in drugih obveznosti
redno odpove pogodbo o zaposlitvi iz krivdnega razloga, mora vsebovati navedbo
kršitev pogodbenih in drugih obveznosti.
(2) Pisno opozorilo velja 18 mesecev
od dneva njegove vročitve delavcu. Po preteku 18-ih mesecev delodajalec brez
ponovnega pisnega opozorila delavcu ne more redno odpovedati pogodbe o
zaposlitvi iz krivdnega razloga.
48. člen
(odpravnina)
(1) Delavec je, skladno z zakonom,
upravičen do odpravnine v primeru odpovedi pogodbe o zaposlitvi iz poslovnih
razlogov, razlogov nesposobnosti ali odpovedi zaradi nezmožnosti za opravljanje
dela pod pogoji iz pogodbe o zaposlitvi zaradi invalidnosti, ob prenehanju
pogodbe o zaposlitvi za določen čas in zaradi upokojitve. Pripadajočo
odpravnino je potrebno izplačati ob zadnji plači ali nadomestilu plače,
najkasneje do 18. v mesecu, ki sledi mesecu, v katerem je delavcu prenehalo
delovno razmerje.
(2) Odpravnina delavca zaradi odpovedi
pogodbe o zaposlitvi je lahko višja od desetkratnika osnove, kot jo določa zakon,
če je višji znesek odpravnine izračunan v skladu z zakonom.
II.10. Obveščanje in posvetovanje
49. člen
(neposredno obveščanje delavcev)
Delodajalec obvešča delavce o večletnih in
letnih planih delodajalca, o poslabšanju poslovnih rezultatov, o morebitnih
motnjah v poslovanju ali likvidnostnih težavah ter doseženih letnih poslovnih
rezultatih. Dolžnosti obveščanja ni, če gre za poslovno tajnost.
50. člen
(zagotavljanje podatkov)
(1) Delodajalec zagotavlja
pooblaščenim predstavnikom sindikata pri delodajalcu podatke o vseh vprašanjih,
ki jih sindikat potrebuje za primere sodelovanja pri odločanju o pravicah
delavcev, v skladu z veljavno zakonodajo.
(2) Pooblaščeni predstavniki sindikata
pri delodajalcu in z njihove strani angažirani strokovnjaki so dolžni varovati
tako pridobljene podatke v skladu z zakonom.
(3) Reprezentativni sindikat na ravni
dejavnosti, ki ima zaposlene člane pri delodajalcu, pridobi, z namenom analiziranja
elementov plač na ravni dejavnost, podatke o najnižjih, najvišjih in povprečnih
osnovnih in izplačanih plačah po tarifnih razredih po kolektivni pogodbi skupaj
s podatkom o številu vseh zaposlenih ter podatkom o številu zaposlenih po
posameznem tarifnem razredu ter podatke o izplačani masi plač po tarifnih
razredih, kot jih določa ta kolektivna pogodba.
(4) Delodajalec najmanj enkrat letno,
praviloma po poteku poslovnega leta, poroča sindikatu pri delodajalcu o
politiki zaposlovanja in o izkoriščenosti delovnega časa pri delodajalcu.
(5) Delodajalec posreduje sindikatu
pri delodajalcu izvod veljavnih splošnih aktov.
51. člen
(posvetovanje)
(1) Delodajalec informativno vsaj
enkrat letno seznani sindikat o pričakovanih rezultatih poslovanja.
(2) Sindikat in delodajalec
obravnavata trajnejše spremembe delovnega časa, pri čemer obravnavanje zadevnih
sprememb ni predpostavka njihove veljavnosti.
(3) Delodajalec in sindikat pri
delodajalcu se za doseganje učinkovitega varstva pred nasiljem, trpinčenjem,
nadlegovanjem in drugimi oblikami psihosocialnega tveganja na delovnih mestih
in urejanja delovnega časa trajno medsebojno obveščata, oblikujeta predloge in
se dogovarjata o ukrepih za odpravo oziroma zmanjšanje vseh tveganj, ki lahko
ogrozijo zdravje delavcev.
(4) Sindikat si prizadeva za čim večjo
ozaveščenost delavcev za varno in zdravo delo, jih ozavešča o pomenu uporabe
osebne varovalne opreme ter zbira opozorila na pomanjkljivosti in morebitne
predloge delavcev za izboljšave varnosti in zdravja pri delu. Sindikat o
navedenih aktivnostih in ugotovitvah poroča delodajalcu ter se z njim o tem posvetuje
vsaj enkrat letno.
52. člen
(obveščanje)
(1) Delodajalec je dolžan seznani
sindikat pri delodajalcu o razlogih za začasno prerazporeditev delovnega časa
in o uvedbi nadurnega dela.
(2) Delodajalec obrazloži sindikatu
vsebino strukturnih sprememb, zaradi katerih je potrebna sprememba »tipske«
pogodbe o zaposlitvi ali aneksa k pogodbi o zaposlitvi in mu omogoči vpogled.
(3) Delodajalec obvesti zaposlene o
delavcih, ki imajo pooblastilo delodajalca glede odrejanja dela in razporejanja
delovnega časa v okviru posamezne organizacijske enote in o obsegu danega
pooblastila.
II.11. Varnost in zdravje pri delu
53. člen
(splošno)
(1) Varno delo v zdravem delovnem
okolju je v obojestranskem interesu delodajalcev in delavcev.
(2) Vse potrebne stroške za zagotavljanje
zakonskih zahtev glede varnosti in zdravja pri delu je dolžan kriti delodajalec.
(3) Določbe za varno in zdravo delo se
uporabljajo za vse osebe, ki so navzoče v delovnem procesu.
54. člen
(varnost in zdravje pri delu – naloge
delodajalca)
(1) Delodajalec mora, v skladu z
vsakokrat veljavnimi predpisi, izvajati ukrepe in zagotavljati pogoje za varno
in zdravo delo, vključno s pisnim obveščanjem in dajanjem navodil,
preprečevanjem nevarnosti pri delu, z ustrezno organiziranostjo delovnega
procesa in delovnega okolja ter s potrebnimi materialnimi sredstvi, zlasti na
naslednje načine:
-       
pred nastopom dela in ves čas trajanja delovnega razmerja mora delavce
seznanjati z nevarnostmi pri delu, s pravicami in z obveznostmi v zvezi z
varstvom pri delu in delovnimi pogoji,
-       
delavcem je dolžan zagotavljati usposabljanje za varno in zdravju
neškodljivo opravljanje dela; pravilno uporabo predpisanih sredstev, osebne
varovalne in delovne opreme za osebno varnost pri delu; pravilne postopke
ravnanja in nudenja prve pomoči v primeru nesreče ali poškodbe pri delu,
-       
delodajalec mora načrtovati promocijo zdravja na delovnem mestu, zanjo
zagotoviti potrebna sredstva, ter določiti način spremljanja njenega izvajanja,
-       
delodajalec mora sprejeti ukrepe za zagotovitev prve pomoči delavcem in
drugim navzočim osebam ter ukrepe za sodelovanje s službo nujne medicinske
pomoči,
-       
zagotoviti mora predhodne in obdobne zdravniške preglede delavcev,
-       
priskrbeti mora osebno varovalno in delovno opremo delavcev ter jo redno
vzdrževati,
-       
razvijati mora usklajeno politiko varnosti in zdravja pri delu,
upoštevajoč organizacijo dela, socialne odnose in vplive delovnega okolja,
-       
omogočati mora sodelovanje delavcem pri vseh vprašanjih, ki zadevajo
zagotavljanje varnega in zdravega dela v skladu z veljavnim Zakon o varnosti in
zdravju pri delu (ZVZD-1),
-       
delodajalec sprejme in izvaja ukrepe za zmanjševanja tveganja nasilja s
strani tretjih oseb,
-       
delodajalec sprejme in izvaja ukrepe za zaščito delavcev pred nasiljem,
trpinčenjem in nadlegovanjem na delovnem mestu s strani delodajalca,
predpostavljenih ali sodelavcev.
(2) Ukrepi iz prejšnjega odstavka ter
drugi načini zagotavljanja varnosti in zdravja pri delu so strošek delodajalca
in za delavce brezplačni.
55. člen
(varnost in zdravje pri delu – naloge
delavca)
Delavci so dolžni spoštovati in izvajati
predpise o varnosti in zdravju pri delu ter pazljivo opravljati delo, da
zavarujejo svoje življenje in zdravje ter življenje in zdravje drugih oseb. V
ta namen morajo zlasti:
-       
uporabljati varnostne naprave ter predpisana sredstva in osebno
varovalno opremo skladno z navodili za varno delo, pazljivo ravnati z njimi in
skrbeti, da so v brezhibnem stanju,
-       
odzivati se na zdravniške preglede v skladu z oceno tveganja in zakonom,
-       
takoj obvestiti delodajalca o vsaki pomanjkljivosti, škodljivosti,
okvari ali drugem pojavu, ki bi lahko ogrozil varnost in zdravje njih oziroma
drugih oseb,
-       
odkloniti delo, če niso bili predhodno seznanjeni z vsemi nevarnostmi
ali škodljivostmi pri delu; če njim ali drugim osebam grozi neposredna
nevarnost za življenje in zdravje; če niso bili izvedeni predpisani varnostni
ukrepi; če opazijo znake bolezni; če iz razlogov na strani delodajalca niso
opravili prepisanega zdravniškega pregleda.
II. 12. Pogoji za delo sindikatov pri
delodajalcu
56. člen
(splošno)
(1) Zunanji sindikalni zaupnik
izvršuje pravice, kot to določa vsakokratno veljavni Zakon o delovnih razmerjih
ob predhodnem dogovoru z delodajalcem.
(2) Delodajalec omogoča
reprezentativnemu sindikatu svobodo sindikalnega obveščanja.
57. člen
(sindikalno delovanje)
(1) Delodajalec zagotavlja za nemoteno
delo sindikatom:
-       
eno plačano uro letno na vsakega člana sindikata pri delodajalcu,
-       
dva plačana dneva za izobraževanje vsakega sindikalnega zaupnika letno.
(2) V ure iz prvega odstavka tega člena
se ne štejejo:
-       
udeležba predsednikov sindikata v podjetju/družbi in predsednikov
sindikalnih podružnic oziroma njihovih namestnikov na sejah organov
reprezentativnega sindikata na državni in območni ravni ter udeležba izvoljenih
članov nadzornega odbora reprezentativnega sindikata na sejah tega organa, v
trajanju praviloma 5 delovnih dni z možnostjo dodatne odsotnosti ob upoštevanju
pravil neenakomerne začasne razporeditve delovnega časa,
-       
sodelovanje sindikalnih zaupnikov na sejah oziroma sestankih na podlagi
vabila delodajalca.
(3) Če želi sindikat organizirati
članski sestanek v prostorih delodajalca, mora o tem z njim predhodno doseči
dogovor.
58. člen
(zagotavljanje pogojev)
(1) Delodajalec zagotavlja
reprezentativnemu sindikatu tehnične, organizacijske in administrativne pogoje
za njegovo delo. O podrobnostih se pisno dogovorita sindikat in delodajalec.
(2) Delodajalec zagotavlja
reprezentativnemu sindikatu v skladu z njegovimi pisnimi navodili brezplačen
obračun in nakazovanje članarine za njegove člane.
59. člen
(število sindikalnih zaupnikov)
(1) Število sindikalnih zaupnikov se
lahko določi s pisnim dogovorom med sindikati in delodajalcem. Če se sindikat
in delodajalec ne dogovorita s pisnim dogovorom drugače, se:
-       
izvoli en sindikalni zaupnik, če je pri delodajalcu do 70 članov
sindikata,
-       
izvoli še po en sindikalni zaupnik na vsakih naslednjih 100 članov
sindikata.
(2) Če se v času trajanja mandata
število članov sindikata spremeni, se sorazmerno poveča ali zmanjša število
sindikalnih zaupnikov.
(3) Sindikalni zaupniki, izvoljeni po
kriterijih iz prvega odstavka tega člena, uživajo delovnopravno zaščito v
skladu z zakonom.
(4) Reprezentativni sindikat mora o
imenovanju oziroma izvolitvi ali prenehanju funkcije sindikalnega zaupnika oziroma
sindikalnih zaupnikov pisno obvestiti delodajalca v osmih dneh po imenovanju
oziroma izvolitvi.
II.13. Plačilo za delo
60. člen
(splošno)
(1) Vsi zneski, določeni v tej
kolektivni pogodbi, so v bruto zneskih, razen tistih, ki se v skladu s to
kolektivno pogodbo oziroma zakonom, ki ureja delovna razmerja, oziroma drugimi
predpisi izplačujejo v neto zneskih.
(2) Delavci, ki delajo s krajšim
delovnim časom ali s krajšim delovnim časom v posebnih primerih, imajo pravice
do prejemkov iz delovnega razmerja skladno z vsakokratnimi določbami zakona, ki
ureja delovna razmerja.
61. člen
(minimalni standardi)
(1) Z namenom ohranitve delovnih mest
je odstopanje od minimalnih standardov iz te pogodbe dovoljeno v delu, ki
določa višine najnižjih osnovnih plač.
(2) Odstopanje od minimalnih
standardov je dovoljeno na podlagi posebnega pisnega sporazuma med reprezentativnim
sindikatom na ravni dejavnosti in delodajalcem, zlasti v primerih bistvenega
poslabšanja poslovanja v zadnjem letu dni, recesije panoge in v podobnih
utemeljenih primerih.
(3) Na podlagi pisnega sporazuma se
odstopanje od minimalnih standardov dogovori največ za dobo šestih mesecev, s
tem da se pogodbeni stranki lahko ob poteku tega obdobja dogovorita največ za
podaljšanje še za tri mesece.
(4) Odstopanje od najnižjih osnovnih
plač, določenih v tej tarifni prilogi, ni možno pod višino dogovorjenih
najnižjih osnovnih plač, ki so veljale do uveljavitve te kolektivne pogodbe.
(5) Pogodbeni stranki se bosta o
morebitnih odstopanjih od najnižjih osnovnih plač, določenih v naslednjih
tarifnih prilogah, dogovarjali ob vsakokratnem povečanju najnižjih osnovnih
plač.
62. člen
(vrste plačil)
(1) Osebni prejemki delavca v delovnem
razmerju, ki so predmet te kolektivne pogodbe, so:
-       
plača,
-       
nadomestilo plače,
-       
povračila stroškov v zvezi z delom,
-       
drugi osebni prejemki.
(2) Povračila stroškov so:
-       
prehrana med delom,
-       
prevoz na delo in z dela,
-       
stroški nastali na službenih potovanjih,
-       
terenski dodatek,
-       
nadomestilo za ločeno življenje.
(3) Drugi osebni prejemki so:
-       
regres za letni dopust,
-       
odpravnina ob upokojitvi,
-       
jubilejna nagrada,
-       
solidarnostna pomoč.
(4) Prejemki iz delovnega razmerja se
izplačujejo na bančni račun delavca.
(5) Povračila stroškov v zvezi z
delom, drugi osebni prejemki, plačila dijakom in študentom na praktičnem
usposabljanju se izplačujejo v višini, kot jih določa ta kolektivna pogodba,
vendar pod pogoji in v zneskih, ki se ne vštevajo v davčno osnovo in osnovo za
prispevke za socialno varnost.
(6) Pri uveljavljanju pravic na
podlagi delovne dobe pri zadnjem delodajalcu se v omenjeno delovno dobo šteje
vsa neprekinjena delovna doba:
-       
pri zadnjem delodajalcu,
-       
pri delodajalcih, ki so pravni predniki zadnjega delodajalca,
-       
za prevzete delavce pa tudi delovna doba pri delodajalcih, od katerih so
bili prevzeti.
63. člen
(tarifna priloga)
Tarifna priloga določa:
-       
najnižje osnovne plače po tarifnih razredih,
-       
način usklajevanja najnižjih osnovnih plač,
-       
zneske drugih osebnih prejemkov,
-       
zneske povračil stroškov v zvezi z delom.
64. člen
(razvrstitev del)
(1) Dela
(delovna mesta oziroma vrste del) se razvrščajo v osem tarifnih razredov, glede
na zahtevano stopnjo oziroma raven izobrazbe, določeno v aktu o sistemizaciji
delovnih mest. Ta obveznost ne velja za manjše delodajalce.


TR

STOPNJA (RAVEN)
  IZOBRAZBE

VRSTA IZOBRAZBE


I.

Nedokončana osnovnošolska
  obveznost

11001 – nepopolna nižja
  stopnja osnovnošolske izobrazbe


 

 

11002 – popolna nižja
  stopnja osnovnošolske izobrazbe


 

 

11003 – nepopolna višja
  stopnja osnovnošolske izobrazbe


 

 

11099 – nepopolna
  osnovnošolska izobrazba, drugje nerazporejeno


II.

Osnovnošolska
  izobrazba

12001 – osnovnošolska
  izobrazba


 

 

12099 – osnovnošolska
  izobrazba, drugje nerazporejeno


III.

Nižja poklicna 
  in podobna izobrazba

13001 – nižja poklicna
  izobrazba


 

 

13099 – nižja poklicna
  in podobna izobrazba, drugje nerazporejeno


IV.

Srednja poklicna 
  in podobna izobrazba

14001 – srednja
  poklicna izobrazba


 

 

14099 – srednja
  poklicna in podobna izobrazba, drugje nerazporejeno


V. 

Srednja strokovna in
  splošna izobrazba

15001 – srednja
  strokovna izobrazba


 

 

15002 – srednja splošna
  izobrazba


 

 

15099 – srednja
  strokovna in splošna izobrazba, drugje nerazporejeno


VI/I.

Višješolska, višja
  strokovna in podobna izobrazba

16101 – višja strokovna
  izobrazba
16102 – višješolska
  izobrazba (prejšnja)


 

 


 

 

16199 – višješolska, višja
  strokovna in podobna izobrazba, drugje nerazporejeno


VI/II.

Visokošolska
  izobrazba prve stopnje, visokošolska strokovna izobrazba (prejšnja) in
  podobna izobrazba

16201 – specializacija
  po višješolski izobrazbi (prejšnja)
16202 – visokošolska
  strokovna izobrazba (prejšnja)
16203 – visokošolska
  strokovna izobrazba (prva bolonjska stopnja)
16204 – visokošolska
  univerzitetna izobrazba (prva bolonjska stopnja)
16299 – visokošolska
  izobrazba prve stopnje in podobna izobrazba, drugje nerazporejeno


 

 


 

 


 

 


 

 


VII.

Visokošolska
  izobrazba druge stopnje in podobna izobrazba

17001 – specializacija
  po visokošolski strokovni izobrazbi (prejšnja)
17002 – visokošolska
  univerzitetna izobrazba (prejšnja)
17003 – magistrska
  izobrazba (druga bolonjska stopnja)
17099 – visokošolska
  izobrazba druge stopnje, drugje nerazporejeno


 

 


 

 


 

 


VIII. 

Visokošolska
  izobrazba tretje stopnje in podobna izobrazba

18101 – specializacija
  po univerzitetni izobrazbi (prejšnja)
18102 – magisterij
  znanosti (prejšnji)
18199 – magistrska
  (prejšnja) in podobna izobrazba, drugje nerazporejeno
18201 – doktorat
  znanosti (prejšnji)
18202 – doktorska
  izobrazba (tretja bolonjska stopnja)
18299 – doktorska
  znanstvena in podobna izobrazba, drugje nerazporejeno


 

 


 

 


 

 


 

 


 

 


(2) Razvrstitev delovnih mest v
tarifne razrede opravi delodajalec.
(3) Kolikor se za posamezno delovno
mesto zahteva alternativna raven izobrazbe, se pri razvrščanju v tarifni razred
upošteva višja zahtevana raven izobrazbe.
(4) Pri razvrščanju delovnih mest v
tarifne razrede se poleg klasifikacijskega sistema izobraževanja in usposabljanja
(KLASIUS) upošteva tudi nacionalne poklicne kvalifikacije.
65. člen
(ugotavljanje zahtevnosti delovnega mesta
ali vrste dela)
(1) Metoda za ugotavljanje zahtevnosti
delovnih mest mora določati zahtevnost delovnega mesta na podlagi
usposobljenosti za delo (zahtevana poklicna oziroma strokovna izobrazba,
funkcionalna znanja in delovne izkušnje), odgovornosti za delo, delovnih
naporov in vplivov okolja na delo oziroma delavca.
(2) Metodo zahtevnosti delovnih mest
sprejme delodajalec.
66. člen
(plača)
Plačo delavca sestavlja:
-       
osnovna plača,
-       
del plače za delovno uspešnost,
-       
dodatki,
-       
plačilo za poslovno uspešnost, če je le-to dogovorjeno s kolektivno
pogodbo ali pogodbo o zaposlitvi.
67. člen
(najnižja osnovna plača)
(1) Najnižja osnovna plača je vrednost
najmanj zahtevnega dela v tarifnem razredu.
(2) Višina mesečne najnižje osnovne
plače, določene v tarifni prilogi, velja za 174 ur.
(3) Zneski najnižjih osnovnih plač,
določeni s to kolektivno pogodbo, se usklajujejo z rastjo cen življenjskih
potrebščin na način in v višini, dogovorjeni med podpisniki te kolektivne pogodbe.
68. člen
(osnovna plača)
(1) V pogodbi o zaposlitvi delavec in
delodajalec določita osnovno plačo za delovno mesto ali vrsto dela.
(2) Osnovna plača se določi upoštevaje
zahtevnost dela, za katero je delavec sklenil pogodbo o zaposlitvi.
(3) Osnovna plača delavca je enaka ali
višja od najnižje osnovne plače posameznega tarifnega razreda po tej kolektivni
pogodbi, razen če ni, skladno s to kolektivno pogodbo, dogovorjeno drugače.
69. člen
(del plače za delovno uspešnost)
(1) Plačilo za delovno uspešnost
predstavlja:
-       
plačilo iz naslova stimulacije,
-       
plačilo iz naslova napredovanja na delovnem mestu.
(2) Delavec ima pravico do dela plače
na podlagi delovne uspešnosti, ugotovljene individualno ali skupinsko, predvsem
na podlagi naslednjih osnov:
-       
obseg (količina) opravljenega dela,
-       
kakovost opravljenega dela,
-       
gospodarnost pri opravljanju dela.
70. člen
(del plače za delovno uspešnost iz naslova
stimulacije)
(1) V podjetniški kolektivni pogodbi
ali v splošnem aktu delodajalca se določijo kriteriji in merila za ugotavljanje
delovne uspešnosti iz naslova stimulacije.
(2) Na osnovi kriterijev in meril iz
prejšnjega odstavka se za vsako delovno mesto določijo pričakovani rezultati
dela, ki morajo biti delavcem znani pred začetkom opravljanja dela.
(3) Delavec, ki presega pričakovane
rezultate dela je na osnovi kriterijev in meril iz prvega odstavka tega člena,
upravičen do plačila za delovno uspešnost iz naslova stimulacije.
(4) Delavec, ki pričakovanih
rezultatov dela ne dosega, je upravičen do plače, skladne z doseženimi
rezultati dela, vendar ne manj kot znaša osnovna plača delavca po pogodbi o
zaposlitvi oziroma minimalna plača.
(5) Kolikor delodajalec mesečno
ocenjuje individualno delovno uspešnost delavca v skladu z določili te
kolektivne pogodbe, se lahko s kolektivno pogodbo pri delodajalcu določi, da
štejejo negativni rezultati ocenjevanja individualne delovne uspešnosti kot začeti
postopek pred odpovedjo pogodbe o zaposlitvi iz razloga nesposobnosti.
(6) V primerih iz prejšnjega odstavka
mora delodajalec svojo oceno pisno obrazložiti ter z njo seznaniti delavca.
Delavec se ima do ocene pravico opredeliti.
(7) Delodajalec lahko prične postopek
odpovedi pogodbe o zaposlitvi, v skladu s tem členom, če je delavec ocenjen z
negativno oceno, najmanj dvakrat zaporedoma ali skupaj trikrat v koledarskem
letu.
(8) Če je odsotnost delavca z dela
daljša kot 10 delovnih dni na mesec, se morebitna negativna ocena ne upošteva
za začetek postopka prenehanja pogodbe o zaposlitvi iz razloga nesposobnosti.
71. člen
(plačilo za delovno uspešnost iz naslova
napredovanja na delovnem mestu)
(1) Delavec zaradi dosežkov na
delovnem mestu, ki imajo pri delodajalcu dolgoročnejše pozitivne učinke, na
delovnem mestu napreduje.
(2) Kriteriji in merila za
napredovanje se določijo v podjetniški kolektivni pogodbi ali v splošnem aktu
delodajalca.
(3) Delavec je upravičen do plačila iz
naslova napredovanja na delovnem mestu dokler izpolnjuje kriterije in merila iz
prejšnjega odstavka.
72. člen
(vrste dodatkov)
(1) Med dodatke se štejejo:
-       
dodatki za pogoje dela, ki izhajajo iz razporeditve delovnega časa,
-       
dodatki za posebne pogoje dela, ki izhajajo iz posebnih obremenitev pri
delu, neugodnih vplivov okolja in nevarnosti pri delu,
-       
dodatek za delovno dobo.
(2) Delavec je do dodatkov iz prve in
druge alineje upravičen, če pogoji niso vključeni v zahtevnosti delovnega mesta.
73. člen
(dodatki za posebne pogoje dela, ki izhajajo
iz posebnih obremenitev pri delu, neugodnih vplivov okolja in nevarnosti pri
delu)
(1) Če pogoji dela, ki izhajajo iz
posebnih obremenitev pri delu, neugodnih vplivov okolja in nevarnosti pri delu
niso upoštevani v osnovni plači, je delavec za čas dela v teh pogojih upravičen
do dodatkov.
(2) Pogoji dela iz prvega odstavka
tega člena in višina dodatkov se določijo v kolektivni pogodbi delodajalca ali
drugem splošnem aktu delodajalca. Ti dodatki morajo biti ustrezno ovrednoteni.
74. člen
(dodatki za pogoje dela, ki izhajajo iz
razporeditve delovnega časa)
(1) Delavec ima pravico do dodatkov za
pogoje dela, ki izhajajo iz razporeditve delovnega časa, in sicer za:
-       
čas dela v popoldanski in nočni izmeni, kadar se delovni proces izvaja
najmanj v dveh izmenah,
-       
delo v deljenem delovnem času za čas prekinitve dela, ki traja več kot
eno uro,
-       
nočno delo,
-       
nadurno delo,
-       
delo v nedeljo,
-       
delo na dan praznika in dela prostega dne po zakonu,
in sicer v višini, določeni v vsakokrat
veljavni tarifni prilogi k tej kolektivni pogodbi.
(2) Dodatki za delo v nedeljo, na dan
praznika in dela prostega dne po zakonu se med seboj izključujejo. Delavcu
pripada dodatek, ki je zanj ugodnejši.
(3) Delavcu pripada za vsako uro
pripravljenosti na delo doma oziroma na dogovorjenem kraju nadomestilo plače v
višini, ki je določena v vsakokratno veljavni tarifni prilogi.
75. člen
(dodatek za delovno dobo)
(1) Delavec ima pravico do dodatka za
vsako dopolnjeno leto skupne delovne dobe v višini 0,5 odstotka osnovne plače.
(2) Delavec pridobi pravico do
povečanega dodatka za delovno dobo naslednji mesec po izpolnitvi pogoja za povečanje
dodatka.
(3) Osnova za obračun dodatka za
delovno dobo je osnovna plača delavca.
76. člen
(plačilo za poslovno uspešnost)
(1) Sestavni del plače je tudi plačilo
za poslovno uspešnost, če je le-to dogovorjeno s kolektivno pogodbo delodajalca
ali s splošnim aktom delodajalca.
(2) Plačilo za poslovno uspešnost je
izključeno iz osnov za nadomestilo plač in drugih prejemkov iz delovnega razmerja.
(3) Plačilo za poslovno uspešnost se
ugotavlja v skladu z merili, opredeljenimi pri delodajalcu.
(4) Do plačila plače za poslovno
uspešnost so upravičeni vsi zaposleni v sorazmerju s prisotnostjo delavcev na
delu v času na katerega se poslovna uspešnost nanaša.
77. člen
(nadomestilo plače za čas stavke)
Delavec ima za čas stavke pravico do
nadomestila plače, ki jo izplača delodajalec v višini 70 % osnovne plače
delavca, če je stavka organizirana zaradi kršitve kolektivne pogodbe ali
zakona. Nadomestilo plače je omejeno na največ 3 delovne dni.
78. člen
(obračun plače)
(1) Vsakemu delavcu mora biti pri
izplačilu plače vročen pisni obračun, ki vsebuje te podatke:
-       
osnovna plača delavca,
-       
dodatki po posameznih vrstah, ki izhajajo iz kolektivne pogodbe oziroma
pogodbe o zaposlitvi,
-       
del plače na podlagi delovne uspešnosti delavca,
-       
del plače na podlagi poslovne uspešnosti, če je dogovorjeno na
podjetniški ravni,
-       
nadomestila plače po posameznih vrstah,
-       
bruto plača,
-       
zneski prispevkov za socialno varnost,
-       
neto plača,
-       
akontacija dohodnine,
-       
neto izplačilo plače.
(2) Delodajalec ob obračunu plače na
istem obračunskem listu obračuna tudi odtegljaje od plače, lahko pa tudi druge
osebne prejemke in povračila stroškov v zvezi z delom.
79. člen
(pravilnost obračuna plače)
Delavec ali po njegovem pisnem pooblastilu
sindikalni zaupnik lahko zahtevata, da se opravi kontrolni pregled pisnega
obračuna plače in nadomestil na način, ki je običajen pri delodajalcu.
80. člen
(plača sindikalnega zaupnika)
(1) Osnovna plača sindikalnega
zaupnika, ki pri delodajalcu svojo funkcijo opravlja profesionalno, polni ali
krajši delovni čas, je najmanj enaka osnovni plači, določeni s pogodbo o
zaposlitvi za delovno mesto, ki jo je sklenil delavec, preden je postal
sindikalni zaupnik.
(2) O ugodnejši ureditvi plačila profesionalnega
sindikalnega zaupnika se lahko dogovori na ravni podjetja.
Drugi osebni prejemki
81. člen
(regres za letni dopust)
(1) Regres za letni dopust se izplača
do 1. julija tekočega leta oziroma v primeru nelikvidnosti delodajalca
najkasneje do 1. novembra tekočega leta.
(2) Regres se lahko izplača v dveh ali
več delih, če se tako dogovorita delodajalec in sindikat pri delodajalcu.
(3) Delodajalec in sindikat pri
delodajalcu se pod pogojem, da so tekoči poslovni rezultati ugodni, lahko
dogovorita za višji znesek regresa za letni dopust, kot je določeno v tarifni
prilogi te kolektivne pogodbe.
(4) Delavcu pripada v enem koledarskem
letu en regres. Če se delavec zaposli pri delodajalcu po zakonsko določenem
roku za izplačilo regresa za letni dopust (30. junij), se delavcu izplača
sorazmerni del regres za letni dopust najkasneje na dan izplačila plače za delo
v mesecu decembru.
(5) Višina regresa za letni dopust se
določi v tarifni prilogi.
82. člen
(jubilejna nagrada)
(1) Jubilejna nagrada za 10, 20, 30 in
40 let delovne dobe pri zadnjem delodajalcu pripada članom podpisnika te
kolektivne pogodbe na strani sindikata.
(2) Jubilejna nagrada se upravičencu
iz prvega odstavka tega člena lahko izplača, če za isti jubilej pri istem delodajalcu
jubilejne nagrade še ni prejel.
(3) Jubilejna nagrada se izplača v
roku enega meseca po dopolnitvi pogojev iz tega člena na predlog delavca ob
predložitvi potrdila o članstvu v sindikatu, ki ga izda sindikat – podpisnik te
kolektivne pogodbe.
(4) Višina jubilejne nagrade se določi
v tarifni prilogi.
83. člen
(solidarnostna pomoč)
(1) Delavec je upravičen do
solidarnostne pomoči za hujšo nesrečo (težja invalidnost, daljša bolezen,
elementarne nesreče ali požar), ki je prizadela delavca in njegovo družino.
(2) Če je hujša nesreča prizadela tudi
delodajalca, le-ta ni dolžan izplačati solidarnostne pomoči delavcu.
(3) Delavcu se lahko izplača
solidarnostna pomoč ob neprekinjeni odsotnosti z dela zaradi bolezni najmanj
pet mesecev in pod pogojem, da se mu je zaradi bistveno povečanih stroškov
zdravljenja poslabšalo gmotno stanje.
(4) V primeru smrti delavca ali ožjega
družinskega člana (zakonca, izven zakonskega partnerja, otroka, posvojenca), ki
ga je delavec vzdrževal, se izplača solidarnostna pomoč.
(5) Delodajalcu dodelitev solidarnostne
pomoči v skladu s prejšnjim odstavkom, predlaga sindikat, katerega član je
delavec.
(6) Višina solidarnostne pomoči se
določi v tarifni prilogi.
84. člen
(odpravnina ob upokojitvi)
(1) Če ni s kolektivno pogodbo na
ravni delodajalca dogovorjeno ugodneje, se izplača odpravnina delavcu ob odhodu
v pokoj, kot to določa Zakon o delovnih razmerjih (ZDR-1).
(2) Odpravnina ob upokojitvi mora biti
izplačana najkasneje ob izplačilu zadnje plače. Če delodajalec zadnje plače ali
nadomestila plače ne izplača pravočasno, se kot datum zapadlosti izplačila
šteje dan prenehanja delovnega razmerja.
85. člen
(povračilo stroškov za prehrano med delom)
(1) Delavcem, ki so prisotni na delu
vsaj štiri ure na dan, delodajalec zagotovi topli obrok (v skladu s standardi).
Če topli obrok ni zagotovljen, so delavci upravičeni do povračila stroškov za
prehrano med delo.
(2) Če je delavec na delu neprekinjeno
prisoten 10 ur ali več je upravičen do dodatnega obroka. Če obrok ni zagotovljen,
je za vsako dopolnjeno uro prisotnosti na delu po osmih urah prisotnosti na
delu upravičen do dodatnega povračila zneska.
(3) Nočnim delavcem mora biti
zagotovljen topli obrok med delom; če delodajalec namesto toplega obroka zagotavlja
mrzli obrok med delom, mora zagotoviti brezplačne tople napitke.
(4) Do povračila stroška prehrane med
delom so upravičeni tudi dijaki in študentje na praktičnem usposabljanju.
(5) Znesek povračila stroškov prehrane
med delom se določi v tarifni prilogi k tej pogodbi.
86. člen
(povračilo stroškov prevoza na delo in z
dela)
(1) Do povračila stroška prevoza na
delo in z dela so upravičeni delavci, katerih bivališče (kraj, od koder
običajno prihajajo na delo) je oddaljeno od delovnega mesta 2 km ali več po
najkrajši poti.
(2) Če ni možnosti prevoza z javnimi
prevoznimi sredstvi, pripada delavcu povračilo stroška kilometrine za vsak
polni kilometer najkrajše cestne povezave.
(3) Če delavec ne predloži dokazila o
nakupu vozovnice, delodajalec lahko delavcu izplača povračilo stroškov
kilometrine za vsak prevoženi polni kilometer ali pa povračilo stroškov javnega
prevoza.
(4) Če delodajalec organizira ustrezen
prevoz na delo in z dela, delavec ni upravičen do povračila stroškov za prevoz
na delo in z dela.
(5) Sprememba prebivališča delavca iz
razloga na strani delavca, ki ima za posledico povišanje stroška prevoza na
delo in z dela, ne vpliva na povračilo stroškov prevoza, ki izhaja iz kraja,
dogovorjenega s pogodbo o zaposlitvi.
(6) Znesek povračila stroškov prevoza
na delo in z dela se določi v tarifni prilogi k tej pogodbi.
87. člen
(službeno potovanje v Sloveniji)
(1) Za povračilo stroškov, ki so jih
imeli delavci pri opravljanju določenih del in nalog na službenem potovanju, se
šteje dnevnica (povračilo stroškov za prehrano), povračilo stroškov za
prenočevanje in povračilo stroškov za prevoz.
(2) Do povračila stroškov na službenem
potovanju so upravičeni delavci, ki so napoteni na službeno potovanje.
(3) Stroški prenočevanja na službenem
potovanju se povrnejo, če je predložen račun za prenočevanje v hotelu, ki ga
odobri delodajalec.
(4) V primeru zagotovljenih obrokov
prehrane se znesek dnevnice zniža. Način znižanja je določen v tarifni prilogi.
(5) Dnevnica in prehrana oziroma
povračilo stroškov za prehrano med delom se izključujeta.
(6) Višina povračila stroškov za službeno
potovanje v Sloveniji se določi v tarifni prilogi.
88. člen
(službeno potovanje v tujini)
(1) Delavec je upravičen do povračila
stroškov za službeno potovanje v tujini.
(2) Višina povračila stroškov iz
prvega odstavka tega člena se določi v tarifni prilogi.
89. člen
(terenski dodatek)
(1) Delavec je upravičen do terenskega
dodatka, če dela izven sedeža delodajalca ali poslovne enote in izven kraja
stalnega ali začasnega prebivališča ter če sta na terenu organizirana prehrana
in prenočišče, vendar le, če vsakodnevno vračanje v kraj stalnega ali začasnega
prebivališča ni smotrno.
(2) Višino terenskega dodatka določa
tarifna priloga te kolektivne pogodbe.
(3) Delavec je upravičen do terenskega
dodatka za dneve, ko dejansko opravlja delo v takšnih pogojih, in za dneve, ko
se ne dela, če dejansko dela in prenočuje na terenu najmanj dva dni zaporedoma.
90. člen
(povračilo stroškov za ločeno življenje)
(1) Delavec, ki je začasno napoten na
delo izven kraja svoje stalne zaposlitve in hkrati izven kraja stalnega prebivališča
svoje ožje družine, je upravičen do nadomestila za ločeno življenje.
(2) Delavec ni upravičen do povračila
stroškov za ločeno življenje, če odkloni ponujeno primerno družinsko stanovanje
v kraju zaposlitve ali če se je vselil v družinsko stanovanje, družine pa ni
preselil.
(3) Delavec se z delodajalcem lahko
dogovori tudi za povračilo stroškov za občasna potovanja k svoji družini.
(4) Višina povračila stroškov za
ločeno življenje je določena v tarifni prilogi.
91. člen
(izključevanje prejemkov)
Terenski dodatek, povračilo stroškov na
službeni poti, nadomestilo za ločeno življenje se med seboj izključujejo,
razen, če je delavec napoten na službeno pot ali terensko delo z delovnega
mesta na katerega je bil razporejen ali napoten na delo.
92. člen
(inovacije)
Delavcu pripada nagrada za inovacijo po
osnovah in merilih, določenih z aktom delodajalca.
93. člen
(dijaki in študenti na obvezni praksi)
(1) Dijaki in študenti so za čas
usposabljanja pri delodajalcu upravičeni do nagrade.
(2) Višina nagrade iz prejšnjega
odstavka je določena v kolektivni pogodbi.
94. člen
(plačilo mentorju)
Delavec, mentor pripravniku, dijaku ali
študentu na obvezni praksi lahko dobi plačilo za mentorstvo v višini, ki jo
delodajalec določi pred začetkom izvajanja mentorstva.
II.14. Alternativno reševanje sporov
95. člen
(splošno)
(1) Oblike mirnega reševanja kolektivnih in
individualnih delovnih sporov so postopek pomirjanja, mediacije in arbitraže.
(2) Pogodbeni stranki se zavezujeta, da
bosta, za potrebe mirnega reševanja sporov med strankama kolektivne pogodbe in
njihovih članov, v roku 60 dni po uveljavitvi kolektivne pogodbe oblikovali
seznam stalnih arbitrov, mediatorjev oziroma oseb za pomirjanje.
96. člen
(procesna predpostavka)
Mirno reševanje kolektivnih in individualnih
delovnih sporov o pravici, ki izhajajo iz obligacijskega ali normativnega dela
te kolektivne pogodbe, je prostovoljno in ne šteje za procesno predpostavko v
primeru spora pred sodiščem.
REŠEVANJE KOLEKTIVNIH DELOVNIH SPOROV
97. člen
(reševanje kolektivnih delovnih sporov –
splošno)
(1) Pogodbeni stranki lahko medsebojne
spore, ki izhajajo iz te kolektivne pogodbe in jih ni bilo mogoče rešiti s
pogajanji, rešujejo na miren način s pomirjanjem, mediacijo ali arbitražo.
(2) Za spore iz prvega odstavka tega
člena se štejeta spor o pravicah in interesni spor, ki izvirata iz te
kolektivne pogodbe.
(3) Kolektivni delovni spor, ki je
posledica različnih interesov strank (v nadaljnjem besedilu: interesni spor),
nastane, kadar se stranki ne sporazumeta o posameznih vprašanjih glede
sklenitve, dopolnitve ali spremembe kolektivne pogodbe. Interesni spori se
rešujejo s postopkom pomirjanja, mediacije ali arbitraže.
(4) Kolektivni delovni spor o pravicah
(v nadaljnjem besedilu: spor o pravicah) nastane, kadar se stranki ne strinjata
z načinom izvajanja določb veljavne kolektivne pogodbe ali ena od strank
ugotavlja njeno kršitev. Spori o pravici se rešujejo z pomirjanjem, mediacijo,
arbitražo ali po sodni poti.
(5) Kolikor s to kolektivno pogodbo ni
drugače urejeno, se za reševanje kolektivnih delovnih sporov uporabljajo določbe
zakonov, ki urejajo kolektivne pogodbe, arbitražo in mediacijo v civilnih in
gospodarskih zadevah.
98. člen
(reševanje kolektivnih sporov s
pomirjanjem)
(1) Postopek mirnega reševanja sporov
s pomirjanjem se začne na pisni predloga ene od pogodbenih strank ali
uporabnika kolektivne pogodbe (v nadaljevanju: predlagatelj), v katerem je
navedeno sporno vprašanje ali razmerje ter sočasno predlagan strokovnjak za
pomirjanje.
(2) Nasprotni udeleženec se izjavi o
predlaganem postopku pomirjanja in o osebi, ki naj posreduje v kolektivnem
sporu.
(3) Če nasprotni udeleženec predloga
ne sprejme ali se o predlaganem postopku pomirjanja ne izjavi v roku 8 dni, se
postopek pomirjanja ustavi.
(4) Če soglasje o strokovnjaku za
pomirjanje ni doseženo v roku 8 dni od dneva, ko je predlagatelj prejel predlog
nasprotnega udeleženca o osebi, ki naj posreduje, se šteje, da postopek
posredovanja ni uspel in se ustavi.
(5) Med postopkom pomirjanja lahko
vsaka stranka kadarkoli izjavi, da ne želi nadaljevati s postopkom. S tem se
postopek posredovanja ustavi.
99. člen
(postopek pomirjanja)
(1) V postopku pomirjanja se
uporabljajo določbe te kolektivne pogodbe o mediaciji, za vprašanja, ki niso
urejena v tej kolektivni pogodbi, pa se smiselno uporablja zakon, ki ureja
mediacijo v civilnih in gospodarskih sporih.
(2) V primeru uspešnega zaključka
pomirjanja pogodbeni stranki skleneta zavezujoč pisni sporazum.
(3) Pisni sporazum strank kolektivne
pogodbe, ki dopolnjuje ali spreminja vsebino kolektivne pogodbe, se sprejme in
objavi na enak način kot ta kolektivna pogodba.
100. člen
(arbitraža v kolektivnih delovnih sporih –
splošno)
(1) Stranki kolektivnega delovnega
spora se lahko v primeru, da postopek pomirjanja ni uspešen ali se zanj ne
odločita, pisno dogovorita za arbitražno reševanje spora.
(2) Arbitražni postopek se praviloma
vodi pred arbitrom posameznikom, s katerim soglašata obe stranki spora ali pred
tričlanskim arbitražnim senatom, v katerega vsaka stranka predlaga enega člana,
tretjega, ki je predsednik senata, pa imenovana člana imenujeta soglasno.
101. člen
(arbitražni postopek v kolektivnih
delovnih sporih)
(1) Arbitražni postopek se začne na
podlagi pisnega predloga ene od strank spora, v katerem je navedeno sporno
vprašanje ali razmerje in podan predlog za člana arbitražnega senata ali
predlog glede arbitra posameznika.
(2) Nasprotna stranka se izjasni o
predlaganem arbitražnem postopku in o članu arbitražnega senata oziroma o
arbitru posamezniku.
(3) Če nasprotna stranka predloga
arbitražnega postopka ne sprejme ali se o predlaganem arbitražnem postopku ne
izjavi v roku 15 dni, se arbitražni postopek ustavi.
(4) Če soglasje o predsedniku
arbitražnega senata oziroma soglasje o arbitru posamezniku ni doseženo v roku 8
dni od dneva, odkar sta oba člana arbitražnega senata sprejela imenovanje
oziroma odkar je predlagatelj prejel predlog nasprotne stranke o arbitru
posamezniku, se šteje, da sporazum o arbitraži ni sklenjen in se postopek
ustavi.
(5) Odločitev arbitražnega senata
oziroma arbitra posameznika v kolektivnem delovnem sporu je dokončna in
nadomešča sporno določbo kolektivne pogodbe. Odločitev se objavi na enak način
kot ta kolektivna pogodba.
(6) Za postopek pred arbitražnim
senatom ali arbitrom posameznikom, se smiselno uporabljajo določbe zakona, ki
ureja arbitražo, razen za vprašanja, ki so drugače urejena v tej kolektivni
pogodbi.
102. člen
(postopek mediacije v kolektivnih delovnih
sporih)
Stranki kolektivnega delovnega spora se
lahko pisno dogovorita za reševanje spora z mediacijo. Pri tem se pa smiselno
uporabljajo pravila iz te KP, ki urejajo mediacijo v individualnih delovnih
sporih, razen drugega odstavka 112. člena.
REŠEVANJE INDIVIDUALNIH DELOVNIH SPOROV Z
ARBITRAŽO IN MEDIACIJO
Arbitražni postopek
103. člen
(rok za začetek arbitražnega postopka)
(1) Arbitraža je postopek, v katerem
od obeh strank imenovan arbiter posameznik ali arbitražni senat odloči o
spornem razmerju z arbitražno odločbo, ki ima moč enakovredno sodni odločbi.
(2) Delavec in delodajalec lahko v
roku 10 delovnih dni po poteku roka za izpolnitev obveznosti oziroma odpravo
kršitev s strani delodajalca oziroma v 10 delovnih dni vročitve odpovedi
pogodbe o zaposlitvi ali odločitve o drugih načinih prenehanja veljavnosti
pogodbe o zaposlitvi ali odločitve o disciplinski odgovornosti delavca,
skleneta sporazum o ureditvi spornega razmerja z arbitražo.
(3) Sporazum o pristojnosti
delovnopravne arbitraže za rešitev medsebojnega spora mora biti sklenjen v
pisni obliki, po nastanku spora in v samostojnem dokumentu. Arbitraža, ki bo
spor reševala, je lahko stalna arbitraža, ki deluje kot stalna institucija ali
ad hoc arbitraža, ki se oblikuje samo za konkreten spor.
(4) Sporazum o arbitražnem načinu
reševanja spora obsega določitev sestave arbitražnega senata ali določbo o
arbitru posamezniku, določa sedež arbitraže in navaja kolektivno pogodbo, iz
katere je zavezan delodajalec. Če kolektivna pogodba ne določa ali ne določa v
celoti postopka pred arbitražo, postopek opredelita stranki v sporazumu o
arbitraži.
(5) Sporazum o arbitraži lahko obsega
tudi sporazumno določitev arbitrov ali arbitra posameznika, ki bo vodil arbitražni
postopek.
(6) Postopek poteka skladno z zakonom,
ki opredeljuje delovanje arbitraže v delovnih sporih. Če se stranki sporazumeta
za postopek pred institucionalno arbitražo, se šteje, da sta s tem sprejeli
tudi postopek, ki je opredeljen s pravili te arbitraže.
104. člen
(začetek postopka pred arbitražo)
(1) Predlagatelj sproži arbitražni
postopek s pisnim predlogom, ki ga posreduje nasprotni stranki najpozneje 10
delovnih dni od poteka roka za izpolnitev obveznosti oziroma za odpravo kršitev
s strani delodajalca oziroma v 10 delovnih dneh od vročitve odpovedi pogodbe o
zaposlitvi ali odločitve o drugih načinih prenehanja veljavnosti pogodbe o
zaposlitvi ali odločitve o disciplinski odgovornosti delavca.
(2) Če sestava arbitraže ni poimensko
določena s sporazumom o arbitraži, predlagatelj imenuje arbitra v pisnem
predlogu za začetek postopka (tožbi); druga stranka pa poimensko imenuje
arbitra v odgovoru na tožbo. Arbitra morata podati pisno soglasje k imenovanju.
(3) Tako imenovana arbitra sporazumno
imenujeta tretjega arbitra, kot predsednika arbitražnega senata izmed priznanih
delovnopravnih strokovnjakov. Ko so imenovani vsi trije arbitri, se senat
konstituira in začne z vodenjem postopka arbitraže. Če soglasje o predsedniku
arbitražnega senata oziroma soglasje o arbitru posamezniku ni doseženo v roku 8
dni od dneva, odkar sta oba člana arbitražnega senata sprejela imenovanje oziroma
odkar je predlagatelj prejel predlog nasprotne stranke o arbitru posamezniku,
lahko dogovorita o postavitvi arbitra oz predsednika arbitraže po sodni poti
oziroma ustavita postopek.
(4) Stranki se lahko dogovorita, da o
njunem sporu odloči arbiter posameznik, ki ga določita sporazumno.
(5) Arbitražna odločitev o spornem
razmerju mora biti sprejeta v roku 60 dni od sklenitve arbitražnega sporazuma.
105. člen
(razlogi za izločitev arbitra)
(1) Komur je ponujeno, da bi bil
arbiter, mora razkriti vse okoliščine, ki bi lahko vzbujale utemeljen dvom o
njegovi neodvisnosti in nepristranskosti. Arbiter mora od imenovanja dalje in
kadar koli v času arbitražnega postopka strankama brez odlašanja razkriti vse
takšne okoliščine, razen če je stranke z njimi seznanil že prej.
(2) Izločitev arbitra se lahko
zahteva, če obstajajo okoliščine, ki vzbujajo utemeljen dvom o njegovi
neodvisnosti in nepristranskosti ali če arbiter nima kvalifikacij, zaradi
katerih sta ga stranki imenovali. Stranka lahko zahteva izločitev arbitra, ki
ga je imenovala ali pri imenovanju katerega je sodelovala, le iz razlogov, za
katere je izvedela po imenovanju.
106. člen
(zahtevani pogoji)
(1) Seznam arbitrov vključuje osebe,
ki imajo visoko univerzitetno izobrazbo, so strokovno podkovane na področju
delovnega prava, imajo strokovne in življenjske izkušnje ter ustrezne
osebnostne lastnosti.
(2) Vsak kandidat, ki je uvrščen na
seznam arbitrov, mora podpisati pisno izjavo, da bo ves čas svojega delovanja
upošteval etična načela delovanja arbitrov, ki so neodvisnost, nepristranskost
in tajnost postopkov oziroma varovanje osebnih podatkov strank.
107. člen
(vodenje postopka in odločanje)
(1) Predsednik senata sklicuje
obravnave, vodi postopek ustne obravnave, posvetovanje in glasovanje ter skrbi,
da se vsa vprašanja proučijo vsestransko in popolno. Arbitražni senat ves čas
postopka skrbi, da celoten postopek poteka neodvisno in nepristransko ter v
skladu z načelom zakonitosti. Vsaki stranki mora biti v postopku zagotovljena
možnost, da se izjavi.
(2) Arbitražni senat ves čas postopka
do odločitve o sporu spodbuja stranki, da se poravnata sami ali pred arbitražo.
(3) Arbitražni senat izda odločbo z
večino glasov svojih članov. Predsednik arbitražnega senata glasuje zadnji.
(4) O obravnavi in glasovanju se vodi
zapisnik. Zapisnik o glasovanju se zapečati in se priloži zapisniku o ustni
obravnavi.
108. člen
(rok odločanja)
Če arbitražni senat ne odloči v 60 dneh od
dneva sklenitve sporazuma o arbitraži, lahko stranka arbitražnega postopka v
nadaljnjem roku 30 dni zahteva sodno varstvo pred pristojnim delovnim sodiščem.
109. člen
(arbitražna odločba)
(1) Odločba arbitražnega senata je med
strankama dokončna in ima naravo pravnomočne sodne odločbe.
(2) Arbitražna odločba vsebuje tudi
odločitev o stroških arbitražnega postopka.
(3) Stranki v sporu lahko arbitražno
odločbo izpodbijata pred pristojnim sodiščem iz razlogov in po postopku, ki je
določen v zakonu, ki opredeljuje delovanje arbitraž v delovnih sporih
110. člen
(stroški postopka)
Stroške arbitraže, razen potnih stroškov
delavca in stroškov zastopanja delavca, nosi delodajalec, s tem da se stranki s
pisnim sporazumom lahko dogovorita tudi drugače.
111. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi, se uporabljajo pravila stalne arbitraže oziroma določbe
zakona, ki ureja delovanje arbitraž v delovnih sporih.
POSTOPEK MEDIACIJE
112. člen
(sporazum o mediaciji)
(1) Mediacija je postopek, v katerem
stranki s pomočjo tretje nevtralne osebe oblikujeta rešitev svojega spornega razmerja.
(2) Stranki se lahko v primeru
medsebojnega spora v roku 10 delovnih dni od poteka roka za izpolnitev
obveznosti oziroma odpravo zatrjevanih kršitev s strani delodajalca oziroma v
10 delovnih dneh od dneva vročitve odpovedi pogodbe o zaposlitvi ali odločitve
o drugih načinih prenehanja veljavnosti pogodbe o zaposlitvi ali odločitve o
disciplinski odgovornosti delavca, s pisnim sporazumom dogovorita o reševanju
spora s pomočjo mediacije.
113. člen
(postopek izbire mediatorja)
V sporazumu o mediaciji lahko stranki
imenujeta enega ali dva mediatorja, ki bosta vodila postopek mediacije.
114. člen
(zahtevani pogoji)
(1) Kandidati so lahko uvrščeni na
seznam stalnih mediatorjev, če imajo univerzitetno izobrazbo, licenco mediatorja,
poznavanje delovnega prava, osebne in strokovne izkušnje ter ustrezne
osebnostne lastnosti.
(2) Vsak kandidat, ki je uvrščen na
seznam mediatorjev, mora podpisati pisno izjavo, da bo ves čas svojega
delovanja upošteval in ravnal v skladu z načeli delovanja mediatorja, zlasti pa
nepristranskosti, neodvisnosti, tajnosti in zasebnosti postopka
115. člen
(postopek mediacije)
(1) Sporazum o reševanju spora z
mediacijo se sklene v pisni obliki med strankama in mediatorjem/mediatorjema.
(2) Po sklenjenem sporazumu o
mediaciji se mediator/ mediatorja dogovorita s strankama za prvi termin
srečanja. Mediator se lahko srečuje in komunicira z vsako stranko posebej ali z
obema skupaj.
(3) Mediator mora delovati neodvisno
in nepristransko ter mora zagotavljati enakopravno obravnavo strank.
(4) Mediator lahko ves čas mediacije
daje predloge za rešitev spora.
116. člen
(zaupnost podatkov)
(1) Vsi podatki, ki izvirajo iz
mediacije ali so z njo povezani, so zaupni, razen če so se stranke sporazumele
drugače.
(2) Podatke v zvezi s sporom, ki jih
mediator prejme od stranke, ne sme razkriti drugi stranki mediacije, razen če
mu je to stranka izrecno dovolila.
117. člen
(sporazum o rešitvi spora)
(1) V primeru uspešnega zaključka
mediacije stranki skladno s svojimi pooblastili oziroma upravičenji skleneta
zavezujoč pisni sporazum o rešitvi spora.
(2) Stranki se lahko dogovorita, da se
sporazum o rešitvi spora sestavi v obliki neposredno izvršljivega notarskega
zapisa, poravnave pred sodiščem ali arbitražne odločbe na podlagi poravnave ali
poravnave pred delovnim inšpektorjem.
118. člen
(konec mediacije)
(1) Mediacija se konča s sporazumom
strank o rešitvi spora in na druge načine, kot določa zakon.
(2) Če se mediacija konča kako drugače
kakor s sporazumom o rešitvi spora, lahko stranka v nadaljnjem roku 30 dni
zahteva sodno varstvo pred pristojnim delovnim sodiščem.
119. člen
(stroški postopka)
Stroške mediacije, razen potnih stroškov
delavca in stroškov zastopanja delavca, nosi delodajalec, s tem da se stranki s
pisnim sporazumom lahko dogovorita tudi drugače.
120. člen
(subsidiarna uporaba določb zakona)
Za vsa vprašanja, ki niso posebej urejena v
tej kolektivni pogodbi, se uporabljajo določbe zakona, ki ureja mediacijo v
delovnih in drugih civilnih sporih.

Tarifna
priloga
Aneks
k Tarifni prilogi

Kolektivna pogodba za tekstilne, oblačilne,
usnjarske in usnjarsko-predelovalne dejavnosti Slovenije - KPtoupd (Uradni list
RS, št. 18/14) vsebuje naslednje prehodne in
končne določbe:
»III. KONČNE IN PREHODNE DOLOČBE
121. člen
Z začetkom veljavnosti te kolektivne
pogodbe preneha veljati in se uporabljati Kolektivna pogodba za tekstilne,
oblačilne, usnjarske in usnjarsko-predelovalne dejavnosti, objavljena v Uradnem
listu RS, št. 55/09.
122. člen
(1) Kolektivna pogodba je sklenjena v
treh enakih izvodih, ki vsi veljajo kot original.
(2) Vsak podpisnik prejme po en izvod
sklenjene kolektivne pogodbe, tretji izvod pa se uporabi za registracijo pri
Ministrstvu za delo, družino in socialne zadeve.
123. člen
Prvi napisani podpisnik kolektivne pogodbe,
Združenje delodajalcev Slovenije, pošlje to kolektivno pogodbo v osmih dneh po
sklenitvi v evidenco kolektivnih pogodb pri Ministrstvu za delo, družino in
socialne zadeve.
124. člen
Drugi napisani podpisnik kolektivne
pogodbe, poskrbi za objavo te kolektivne pogodbe v Uradnem listu Republike
Slovenije v osmih dneh po prejemu akta o vpisu kolektivne pogodbe v evidenco.
125. člen
Stranki kolektivne pogodbe izvedeta
postopke za imenovanje komisije za razlago, komisije za pomirjanje in arbitražnega
sveta v rokih, določenih s to kolektivno pogodbo.«.

Aneks k Tarifni prilogi Kolektivne pogodbe za
tekstilne, oblačilne, usnjarske in usnjarsko predelovalne dejavnosti (Uradni
list RS, št. 24/14) vsebuje naslednjo končno določbo:
»3. člen
Aneks k Tarifni prilogi začne veljati in se
uporabljati naslednji dan po objavi v Uradnem listu Republike Slovenije. 
Aneks k Tarifni prilogi velja do sklenitve
nove Tarifne priloge.«.

Aneks
št. 2 k Tarifni prilogi Kolektivne pogodbe za tekstilne, oblačilne, usnjarske in
usnjarsko predelovalne dejavnosti (Uradni list RS, št. 148/22) določa:
»3. člen
V ostalem delu ostaja Tarifna priloga nespremenjena.«;
ter
vsebuje naslednjo končno določbo:
»4. člen
Te spremembe Tarifne priloge pričnejo
veljati po objavi v Uradnem listu Republike Slovenije, uporabljajo pa se od 1. 11. 2022 dalje.«.