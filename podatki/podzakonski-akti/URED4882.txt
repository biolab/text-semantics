1. člen
(namen)
(1) Ta uredba v skladu z Direktivo 1999/31/ES Sveta z dne 26.
aprila 1999 o odlaganju odpadkov na odlagališčih (UL L št. 182 z dne 16. 7.
1999, str. 1) in z Direktivo 2006/21/ES Evropskega parlamenta in Sveta z dne
15. marca 2006 o ravnanju z odpadki iz rudarskih in drugih ekstraktivnih
dejavnosti ter o spremembi Direktive 2004/35/ES (UL L št. 102 z dne 11. 4.
2006, str. 15) določa posebne zahteve v zvezi z emisijo snovi pri odvajanju
izcedne vode iz odlagališč odpadkov, in sicer: 
-       
mejne vrednosti parametrov izcedne vode in 
-       
posebne ukrepe v zvezi z zmanjševanjem emisije snovi. 
(2) Za vprašanja o emisiji snovi in toplote pri odvajanju
izcedne vode, ki niso urejena s to uredbo, se uporablja predpis, ki ureja
emisijo snovi in toplote pri odvajanju odpadnih vod v vode in javno
kanalizacijo, glede obratovalnega monitoringa izcedne vode pa se uporablja
predpis, ki ureja prve meritve ter obratovalni monitoring odpadnih vod in
pogoje za njegovo izvajanje, in predpis, ki ureja odlaganje odpadkov na
odlagališčih.
2. člen
(uporaba)
(1) Ta uredba se uporablja za izcedne vode, ki se odvajajo: 
-       
z obratujočih in zaprtih odlagališč za inertne, nenevarne in nevarne
odpadke v skladu s predpisom, ki ureja odlaganje odpadkov na odlagališčih, in 
-       
z obratujočih in zaprtih naprav za ravnanje z rudarskimi odpadki, ki
nastanejo pri raziskovanju, pridobivanju, bogatenju in skladiščenju mineralnih
surovin ter obratovanju kamnolomov, v skladu s predpisom, ki ureja ravnanje z
odpadki iz rudarskih in drugih dejavnosti izkoriščanja mineralnih surovin. 
(2) Mejne vrednosti parametrov izcedne vode, določene s to
uredbo, se uporabljajo tudi za odvajanje izcedne vode iz: 
-       
podzemnega skladišča odpadkov v skladu s predpisom, ki ureja odlaganje
odpadkov na odlagališčih, in 
-       
rudniških prostorov, nastalih pri površinskem ali podzemnem pridobivanju
mineralnih surovin, zasipanih z rudarskimi odpadki zaradi sanacijskih in
gradbenih namenov, v skladu s predpisom, ki ureja ravnanje z odpadki iz
rudarskih in drugih dejavnosti izkoriščanja mineralnih surovin. 
(3) Ta uredba se ne uporablja za: 
-       
izcedno vodo iz zaprtega odlagališča za inertne in nenevarne odpadke, ki
je skladno s predpisom, ki ureja odlaganje odpadkov na odlagališčih, prenehalo
obratovati do 31. decembra 2003, 
-       
izcedno vodo iz obstoječe naprave za ravnanje z rudarskimi odpadki, ki
so v skladu s predpisom, ki ureja ravnanje z odpadki iz rudarskih in drugih
dejavnosti izkoriščanja mineralnih surovin, inertni rudarski odpadki, če je ta
naprava v skladu s predpisi, ki urejajo rudarstvo, prenehala obratovati do 1.
maja 2008, 
-       
industrijsko odpadno vodo, ki se odvaja iz naprav za čiščenje
odlagališčnega plina, v skladu s predpisom, ki ureja odlaganje odpadkov na
odlagališčih, 
-       
komunalno odpadno vodo, ki nastaja v objektih odlagališča za inertne,
nenevarne ali nevarne odpadke ali naprave za ravnanje z rudarskimi odpadki, 
-       
padavinsko odpadno vodo, ki se odvaja na območju odlagališč za inertne,
nenevarne ali nevarne odpadke in ne prihaja v stik s telesom takega odlagališča,
ali ki nastaja na območju ravnanja z rudarskimi odpadki in ne prihaja v stik z
rudarskimi odpadki.
3. člen
(izrazi)
Izrazi, uporabljeni v tej uredbi, imajo naslednji pomen: 
1.     
izcedna voda iz odlagališča je izcedna voda v skladu s predpisom, ki
ureja odlaganje odpadkov na odlagališčih, 
2.     
izcedna voda iz naprave za ravnanje z rudarskimi odpadki je izcedna voda
v skladu s predpisom, ki ureja ravnanje z odpadki iz rudarskih in drugih
dejavnosti izkoriščanja mineralnih surovin, 
3.     
odlagališče je odlagališče v skladu s predpisom, ki ureja odlaganje
odpadkov na odlagališčih, 
4.     
naprava za ravnanje z rudarskimi odpadki je naprava za ravnanje z
odpadki v skladu s predpisom, ki ureja ravnanje z odpadki iz rudarskih in
drugih dejavnosti izkoriščanja mineralnih surovin, 
5.     
obstoječe odlagališče je obstoječe odlagališče v skladu s predpisom, ki
ureja odlaganje odpadkov na odlagališčih, 
6.     
obstoječa naprava za ravnanje z rudarskimi odpadki je obstoječa naprava
za ravnanje z rudarskimi odpadki v skladu s predpisom, ki ureja ravnanje z
odpadki iz rudarskih in drugih dejavnosti izkoriščanja mineralnih surovin.
4. člen
(mejne vrednosti parametrov izcedne vode)
(1) Mejne vrednosti parametrov izcedne vode iz odlagališč za
inertne, nenevarne ali nevarne odpadke in iz naprav za ravnanje z rudarskimi
odpadki, ki se odvaja neposredno in posredno v vode ali javno kanalizacijo, so
določene v preglednici 1 iz priloge 1, ki je sestavni del te uredbe. 
(2) Če javna kanalizacija ni zaključena s komunalno ali
skupno čistilno napravo, se za izcedno vodo iz odlagališč za inertne, nenevarne
ali nevarne odpadke in iz naprav za ravnanje z rudarskimi odpadki, ki se odvaja
v javno kanalizacijo, uporabljajo mejne vrednosti, ki so v prilogi 1 te uredbe
določene za neposredno in posredno odvajanje v vode.
5. člen
(ukrepi za zmanjševanje obremenjevanja voda)
Izcedna voda se mora iz telesa odlagališča za inertne,
nenevarne ali nevarne odpadke ali iz telesa rudarskih odpadkov na območju
naprave za ravnanje z rudarskimi odpadki odvajati ločeno od padavinske odpadne
vode in drugih vod, ki ne prihajajo v stik s telesom odlagališča ali s telesom
odloženih rudarskih odpadkov.
6. člen
(posebne zahteve za monitoring izcednih vod)
(1) Ne glede na določbe o pogostosti meritev in času
vzorčenja reprezentativnega vzorca, določenih za monitoring odpadnih vod s
predpisom, ki ureja prve meritve in obratovalni monitoring odpadnih vod ter
pogoje za njegovo izvajanje, morata upravljavec odlagališča za inertne,
nenevarne ali nevarne odpadke in upravljavec naprave za ravnanje z rudarskimi
odpadki zagotavljati meritve pretoka in parametrov izcedne vode na podlagi
štiriindvajseturnega reprezentativnega vzorca s pogostostjo, ki je za meritve izcedne
vode v okviru obratovalnega monitoringa odlagališč odpadkov določena s
predpisom, ki ureja odlaganje odpadkov na odlagališčih. 
(2) Ne glede na določbo prejšnjega odstavka lahko
ministrstvo, pristojno za okolje, v okoljevarstvenem dovoljenju za obratovanje
odlagališča za inertne, nenevarne ali nevarne odpadke ali naprave za ravnanje z
rudarskimi odpadki določi drugačen čas vzorčenja reprezentativnega vzorca, če
pretok izcedne vode ni enakomeren ali se prekinja, vendar tako, da je
zagotovljena reprezentativnost vzorca izcedne vode.
7. člen
(nadzor)
Nadzor nad izvajanjem te uredbe opravljajo inšpektorji,
pristojni za varstvo okolja.
8. člen
(prekrški)
(1) Z globo od 4.000 eurov do 10.000 eurov se za prekršek
kaznuje upravljavec odlagališča za inertne, nenevarne ali nevarne odpadke in
upravljavec naprave za ravnanje z rudarskimi odpadki, ki je pravna oseba ali
samostojni podjetnik posameznik, če: 
-       
v nasprotju s 5. členom te uredbe odvaja izcedno vodo iz telesa
odlagališča ali iz telesa rudarskih odpadkov na območju naprave za ravnanje z
rudarskimi odpadki skupaj s padavinsko vodo in drugimi vodami, ki ne prihajajo
v stik s telesom odlagališča ali telesom odloženih rudarskih odpadkov, 
-       
ne zagotavlja izvajanja monitoringa izcedne vode v skladu s 6. členom te
uredbe. 
(2) Z globo od 1.200 eurov do 4.000 eurov se za prekršek iz
prejšnjega odstavka kaznuje tudi odgovorna oseba upravljavca odlagališča za
inertne, nenevarne ali nevarne odpadke oziroma upravljavca naprave za ravnanje
z rudarskimi odpadki, ki je pravna oseba ali samostojni podjetnik posameznik.
9. člen
(prilagoditev obstoječih odlagališč in naprav)
(1) Upravljavec obstoječega obratujočega odlagališča za
inertne, nenevarne ali nevarne odpadke ali obstoječega odlagališča za inertne,
nenevarne ali nevarne odpadke v zapiranju mora prilagoditi njegovo obratovanje
zahtevam te uredbe v rokih, ki so za prilagoditev takega odlagališča določeni v
predpisu, ki ureja odlaganje odpadkov na odlagališčih. 
(2) Upravljavec obstoječe obratujoče naprave za ravnanje z rudarskimi
odpadki ali obstoječe naprave za ravnanje z rudarskimi odpadki v zapiranju mora
prilagoditi njeno obratovanje zahtevam te uredbe v rokih, ki so za prilagoditev
naprave za ravnanje z rudarskimi odpadki določeni v predpisu, ki ureja ravnanje
z odpadki iz rudarskih in drugih dejavnosti izkoriščanja mineralnih surovin.
10. člen
(prenehanje veljavnosti)
Z dnem uveljavitve te uredbe preneha veljati Uredba o emisiji
snovi pri odvajanju izcedne vode iz odlagališč odpadkov (Uradni list RS, št.
7/00 in 41/04 – ZVO-1).
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-40/2008/5
Ljubljana, dne 5. junija 2008
EVA 2008-2511-0112
Vlada Republike Slovenije
Janez Janša l.r. 
Predsednik

Priloga
1: Preglednica 1: Mejne vrednosti parametrov izcedne vode iz odlagališč za
inertne, nenevarne in nevarne odpadke in iz naprav za ravnanje z rudarskimi
odpadki