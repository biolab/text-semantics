I. SPLOŠNI DOLOČBI
1. člen
S to uredbo predpisuje Vlada Republike Slovenije način
določanja osebne identifikacijske številke in izračun kontrolne številke.
2. člen
Osebna identifikacijska številka v Republiki Sloveniji je
trinajstmestna enotna matična številka občana (v nadaljevanju: emšo), ki jo
določa ministrstvo, pristojno za notranje zadeve kot upravljalec Centralnega
registra prebivalstva (v nadaljevanju: upravljalec CRP).
II. DOLOČITEV EMŠOJA
3. člen
Emšo določi upravljavec CRP po algoritmu, ki vključuje modul
11. 
Določi ga na osnovi sedemmestnega datuma rojstva in spola. 
Številke od prvega do sedmega mesta emšoja so datum rojstva -
2-mestni dan, 2-mestni mesec in 3-mestna letnica. Na osmem in devetem mestu je
številka registra – šifra 50. Na desetem, enajstem in dvanajstem mestu je
zaporedna številka, na trinajstem mestu pa kontrolna številka. 
Zaporedna številka je kombinacija spola in zaporedne številke
za osebe, rojene istega dne – 000-499 za moške in 500-999 za ženske. Osnova za
izračun zaporedne številke je evidenca določenih emšojev: zaporedni številki
zadnjega emšoja, ki je bil določen na isti datum rojstva in spol, se prišteje
vrednosti 1. Tako dobljeni seštevek je zaporedna številka za emšo, ki se
določa. 
Na osnovi prvih dvanajstih številk se izračuna kontrolna
številka po algoritmu iz 4. člena te uredbe. 
V evidenci določenih emšojev nekatere zaporedne in kontrolne
številke pri posameznem datumu rojstva niso možne.
4. člen
Vsako številko emšoja se pomnoži z ustrezno vrednostjo od 7
do 2:
-    
prva številka emšoja se pomnoži                          s 7
-    
druga številka emšoja se pomnoži                        s 6
-    
tretja številka emšoja se pomnoži                         s 5
-    
četrta številka emšoja se pomnoži                        s 4
-    
peta številka emšoja se pomnoži                          s 3
-    
šesta številka emšoja se pomnoži                        z 2
-    
sedma številka emšoja se pomnoži                      s 7
-    
osma številka emšoja se pomnoži                        s 6
-    
deveta številka emšoja se pomnoži                      s 5
-    
deseta številka emšoja se pomnoži                      s 4
-    
enajsta številka emšoja se pomnoži                     s 3
-    
dvanajsta številka emšoja se pomnoži                 z 2.
Dobljeni zmnožki iz prvega odstavka se seštejejo. 
Seštevek se deli z enajst (delitev se omeji na celo število).
Ostanek pri delitvi se odšteje od števila 11, razlika je
kontrolna številka. Kontrolna številka je enomestna, ima lahko vrednost od 0 do
9. 
Če je ostanek pri delitvi O je kontrolna številka 0. 
Kadar upravljavec CRP emšo določa in je ostanek pri delitvi
enak 1, je razlika dvomestna in kontrolne številke ni mogoče izračunati. V
takem primeru zaporedno število preskoči, vrednost zaporedne številke poveča za
1, izračun kontrolne številke pa ponovi po istem postopku.
III. NAČIN UPORABE ALGORITMA
5. člen
Algoritem za izračun kontrolne številke iz 4. člena se
uporablja pri vnosu podatkov za kontroliranje pravilnosti vnosa emšoja in pri
določanju novega emšoja. Način uporabe algoritma je razviden iz Priloge 1 k tej
uredbi.
IV. KONČNA DOLOČBA
6. člen
Ta uredba začne veljati osmi dan po objavi v Uradnem listu
Republike Slovenije.
Št. 204-01/99-1
Ljubljana, dne 28. januarja 1999.
Vlada Republike Slovenije
dr.Janez Drnovšek l. r. 
Predsednik

Priloga
1