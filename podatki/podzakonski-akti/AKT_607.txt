1. SPLOŠNE DOLOČBE
1. člen
S splošnimi pogoji za dobavo in odjem toplote (v nadaljnjem
besedilu: Splošni pogoji) na območju Občine Hrastnik se urejajo razmerja med
dobaviteljem in odjemalcem toplote na vseh področjih medsebojnega sodelovanja.
S Splošnimi pogoji se opredeljujejo pogoji oskrbe s toploto ter pravice,
obveznosti in odgovornosti dobavitelja ter odjemalca toplote.
2. člen
Distributer in dobavitelj toplote je družba Petrol
Energetika, d.o.o. (v nadaljnjem besedilu: distributer), ki ji je podeljena
izključna pravica za dobavo in distribucijo toplote na območju Občine Hrastnik.
Odjemalec toplote po teh pogojih je vsaka fizična in pravna
oseba, ki na odjemnem mestu prevzema toploto in jo preko svojih toplotnih
naprav koristi za ogrevanje prostorov, ogrevanje sanitarne vode ali za druge
namene (v nadaljnjem besedilu: odjemalec). Odjemalec je lahko tudi skupina
fizičnih ali pravnih oseb, ki so priključeni na skupno odjemno mesto.
3. člen
V teh Splošnih pogojih so uporabljeni pojmi, kot so določeni
v Energetskem zakonu (Uradni list RS, št. 27/07 – uradno prečiščeno besedilo in
70/08) in podzakonskih predpisih, izdanih na njegovi podlagi, poleg teh pa
imajo uporabljeni pojmi naslednji pomen: 
-       
distribucija toplote: je izbirna lokalna gospodarska javna
služba, ki obsega tako dejavnosti dobave toplote ali hladu iz omrežij za
distribucijo, kot tudi dejavnosti sistemskega operaterja distribucijskega
omrežja; 
-       
distribucijsko omrežje: je omrežje za prenos tople vode, vroče
vode, katerega predstavlja sistem povezanih naprav, ki so namenjene
distribuciji energije do priključnega voda oziroma do odjemnega mesta; 
-       
distributer toplote: je izvajalec dejavnosti distribucije
toplote, kar pomeni tako izvajalec dejavnosti dobave toplote ali hladu, kot
tudi izvajalec dejavnosti sistemskega operaterja distribucijskega omrežja; 
-       
glavni vod: je vod, ki z energijo oskrbuje več kot eno stavbo; 
-       
hišna postaja: je del toplotne postaje, namenjen prenosu toplote
od priključne postaje na interne toplotne naprave odjemalca toplote; 
-       
interne toplotne naprave: so instalacije, ki zagotavljajo
ustrezne bivalne in delovne razmere v stavbi. Priključene so na hišno postajo
in se uporabljajo za različne vrste ogrevanja: radiatorsko, konvektorsko in
talno ogrevanje, toplo-zračno ogrevanje in prezračevanje, klimatizacijo
prostorov, pripravo sanitarne tople vode idr.; 
-       
merilna naprava je: 
• merilnik toplotne energije na odjemnem mestu, ki meri
dobavljeno toploto neposredno, in na katerem se odčita količina, ki je osnova
za obračunavanje dobavljene toplote odjemalcem toplote; 
• vodomer na merilnem mestu, ki meri toploto posredno z
merjenjem porabe količine vode za sanitarno toplo vodo, in na katerem se odčita
količina, ki je osnova za obračunavanje dobavljene toplote za ogrevanje sanitarne
tople vode; 
-       
obračunska moč: je zakupljena in nastavljena moč na toplotni
postaji odjemalca toplote, ki je lahko enaka ali manjša od priključne moči
toplotne postaje, določene s projektno dokumentacijo. Obračunska moč se potrdi
z zapisnikom ob nastavitvi v toplotni postaji s strani pooblaščene osebe
distributerja toplote; 
-       
odjemno mesto: je točka v toplotni postaji, kjer distributer
toplote pod pogoji za dobavo in odjem toplote omogoča priključitev na
distribucijsko omrežje, in kjer odjemalec toplote prevzema dobavljeno energijo;
-       
odjemalec toplote: je vsaka fizična ali pravna oseba, kateri
distributer toplote na podlagi pisne pogodbe dobavlja toplo vodo ali vročo vodo
po distribucijskem omrežju. Odjemalec toplote je lahko tudi skupina fizičnih
ali pravnih oseb, ki so priključene na skupno odjemno mesto; 
-       
priključna moč: je nazivna moč internih toplotnih naprav
odjemalca toplote, določena s projektno dokumentacijo, v skladu s sistemskimi
obratovalnimi navodili in s tehničnimi zahtevami distributerja toplote o
priključitvi na distribucijsko omrežje; 
-       
priključna postaja: je del toplotne postaje, kjer odjemalec
toplote prevzame pogodbeno količino toplote. Na eno priključno postajo je lahko
priključenih več hišnih postaj; 
-       
priključni vod: je vod, ki z energijo oskrbuje posamezno stavbo,
in poteka od priključnega odcepa na glavnem vodu do toplotne postaje; 
-       
razdelilnik stroškov: dobavljene toplote je pisni dogovor med
odjemalci toplote, ki omogoča porazdelitev stroškov toplote, ki je bila
dobavljena preko skupne merilne naprave v skupni priključni postaji za več
odjemalcev toplote. Odjemalci toplote z razdelilnikom določijo deleže stroškov
za toploto, dobavljeno na skupno odjemno mesto, vsota deležev mora znašati
100%; 
-       
toplotna postaja: je vezni člen med toplotnim omrežjem (vključno
s priključnim vodom) in internimi toplotnimi napravami odjemalca toplote.
Sestavljena je iz priključne in hišne postaje in s svojim delovanjem uravnava
dobavo toplote v interne toplotne naprave.
2. NAPRAVE DISTRIBUTERJA TOPLOTE
4. člen
Kolikor se distributer in odjemalec ne dogovorita drugače, so
naprave distributerja toplote: 
-       
proizvodni viri, ki spreminjajo primarno energijo goriv v toplotno
energijo, 
-       
črpališča, ki omogočajo pretok toplotnega medija po omrežju, 
-       
primarno vročevodno omrežje do toplotne postaje, 
-       
sekundarno toplovodno omrežje do odjemnih mest.
3. TOPLOTNE NAPRAVE ODJEMALCA TOPLOTE
5. člen
V kolikor se dobavitelj in odjemalec ne dogovorita drugače,
so odjemalčeve vse toplotne naprave od priključne postaje dalje. 
Projektiranje, izgradnja in montaža toplotnih naprav
odjemalca je obveznost odjemalca. 
Distributer vrši nadzor nad projekti in gradnjo ter montažo
toplotnih naprav odjemalca.
6. člen
Dolžnosti distributerja so: 
-       
obveščanje odjemalcev o zmanjšanju obsega dobave in omejitvi ali
prekinitvi dobave toplote, 
-       
organizirati 24-urno dežurno službo, 
-       
redno vzdrževanje omrežja do odjemnega mesta. 
Dolžnosti odjemalca toplote so: 
-       
obveščanje distributerja o vseh napakah na omrežju, 
-       
da zaradi opravljanja dejavnosti distributerja dovolijo distributerju
(in z distributerjeve strani pooblaščenim osebam), da opravijo popravila in
vzdrževalna dela na omrežju, ki poteka na zemljišču ali v prostorih odjemalca, 
-       
odprava napak in pomanjkljivosti na toplovodnih napravah in napeljavah,
ki so njegova last, 
-       
zagotovitev ustreznega prostora za postavitev obstoječe in bodoče
priključne in hišne postaje ter neoviranega dostopa distributerjevim delavcem
do teh prostorov, 
-       
upoštevanje navodil distributerja v primeru omejitve porabe, 
-       
zagotavljanje ustrezne in overjene merilne naprave, skladno s predpisi o
meroslovnih zahtevah. 
Odjemalec je odgovoren za svoje naprave in je dolžan poveriti
vzdrževalne in konstrukcijske posege podjetjem, ki takšna dela lahko opravljajo
v skladu z veljavnimi predpisi.
4. VZDRŽEVANJE TOPLOTNIH NAPRAV
7. člen
Distributer in odjemalec se v okviru pogodbe dogovorita o: 
1.     
lastništvu toplotnih naprav, 
2.     
točki razdelitve stroškov obratovanja in vzdrževanja, 
3.     
točki razdelitve rizika in odgovornosti.
8. člen
Redne preglede merilnih naprav v zakonitem roku in zamenjavo
dotrajanih merilnih naprav opravlja distributer skladno z veljavno zakonodajo
in na podlagi naročila odjemalca.
9. člen
Distributer in odjemalec imata pravico kontrolirati
natančnost merilnih naprav. V kolikor se izkaže, da naprava za merjenje porabe
toplote ne ustreza predpisanim zahtevam, plača stroške pregleda oziroma
kontrolnih meritev odjemalec, v nasprotnem primeru pa stranka, ki je takšno
kontrolo zahtevala.
5. IZDAJANJE SOGLASIJ
10. člen
Soglasja so pisni dokumenti, ki jih distributer izdaja na
osnovi zakona o urejanju prostora, zakona o graditvi objektov in energetskega
zakona.
11. člen
Distributer izdaja soglasja v skladu s pogoji, listinami za
izdajo posamezne vrste soglasja in v rokih na podlagi področnih zakonov,
podzakonskih predpisov, predpisov lokalne skupnosti, internimi akti
distributerja in pravil stroke.
12. člen
Zoper odločbo o zavrnitvi posameznega soglasja je dopustna
pritožba na podlagi določil področne zakonodaje. 
Posamezno soglasje, v kolikor ni drugače določeno, velja eno
leto od dneva izdaje.
13. člen
Izdano soglasje predstavlja
distributerjevo obvezo za dobavo toplotne energije, vendar šele, ko je
investitor izpolnil vse pogoje soglasja, ko je izvršen pregled izvedenih del in
sklenjena pogodba o dobavi toplotne energije.
14. člen
Obvezna vsebina projektov oziroma dokumentacije, na podlagi
katerih distributer toplote izda soglasje, je skladna z razvojem tehnike in s
sistemskimi obratovalnimi navodili. Distributer toplote s predpisanimi pogoji
za izdajo soglasij in drugimi predpisanimi pogoji čim manj posega v solastniška
razmerja med odjemalci toplote.
6. IZGRADNJA PRIKLJUČNEGA VODA IN TOPLOTNE POSTAJE
15. člen
Vrsto, število in lego priključnih vodov določi distributer.
16. člen
Nadzor nad gradnjo priključnega voda in toplotno postajo
izvaja distributer.
17. člen
Odjemalec
toplote mora, kolikor je to potrebno, v svojih prostorih omogočiti
distributerju
toplote vgradnjo in obratovanje tehnološko
sodobnih merilnih naprav.
18. člen
Odjemalec toplote in izvajalec distribucije toplote se
dogovorita, da bosta, kolikor je to potrebno, v pogodbi uredila obveznosti
odjemalca, da dovoli priključevanje novih odjemalcev na svoji nepremičnini in
pogoje, pod katerimi to dovoli.
7. PRIKLJUČITEV NA OMREŽJE
19. člen
Zagon internih toplotnih naprav in priključne postaje se
izvede le v navzočnosti distributerjevega pooblaščenega delavca. 
Investitor oziroma odjemalec mora pisno zagotoviti, da so vse
naprave obratovalno usposobljene in da ni možen izliv vode.
20. člen
Distributer vključi priključno postajo v redno obratovanje,
ko so izpolnjeni vsi pogoji iz izdanih soglasij, pogodb, sporazumov ter
Splošnih pogojev in dovoljenj, izdanih na podlagi zakonov.
21. člen
Odjemalec v celoti prevzame pravice in obveznosti iz
soglasij, sklenjenih pogodb in sporazumov njegovih pravnih predhodnikov, ki so
ga o tem dolžni seznaniti.
22. člen
Distributer s priključitvijo internih toplotnih naprav na
svoje omrežje ne prevzame jamstva za pravilnost izvedbe in brezhibno delovanje
le-teh, razen če motnje povzroči distributer.
23. člen
Rok
priključitve se določi v soglasju za priključitev na toplovodno omrežje. Nove
priključitve
so možne praviloma od 15. maja do 15.
septembra.
24. člen
Odjemalec sme zamenjati toplotne naprave v času izven kurilne
sezone, izjemoma v času kurilne sezone, če ima od drugih odjemalcev pridobljeno
pisno soglasje. Za vsako spremembo toplotnih naprav, katerih posledica je
sprememba priključne moči, mora pridobiti soglasje upravljalca objekta.
8. ZAČETEK DOBAVE TOPLOTE
25. člen
Toplovodno omrežje in naprave je mogoče pričeti uporabljati,
ko: 
-       
so izvedeni pregledi, preizkusi in zagon ter o tem izdana poročila, 
-       
je izdano soglasje za priključitev in so izpolnjeni vsi pogoji iz
izdanega soglasja, 
-       
je sklenjena pogodba o dobavi in odjemu toplote, 
-       
so poravnane morebitne finančne obveznosti bodočega odjemalca do
distributerja.
26. člen
Distributer in odjemalec potrdita začetek obratovanja ali
spremembo odjemalčevih toplotnih
naprav z zapisnikom. Zapisnik mora vsebovati: 
-       
naslov naročnika (investitorja ali odjemalca), 
-       
odjemno mesto, 
-       
priključno moč, 
-       
tip toplotnega merilnika, 
-       
začetno stanje merilnika, 
-       
datum priključitve.
9. SKLEPANJE POGODB O DOBAVI IN ODJEMU
27. člen
Pogodba o dobavi toplote med dobaviteljem in odjemalcem se
sklene v pisni obliki. 
Če pogodba o dobavi toplote ni sklenjena v pisni obliki in
odjemalec toplote dejansko odjema toploto, se šteje, da je pogodbeno razmerje
med dobaviteljem in odjemalcem nastalo z dnem dobave toplote. V tem primeru sta
odjemalec in dejanski uporabnik toplote odgovorna za nastale obveznosti dobave
toplote v skladu z določili teh Pogojev. 
Distributer ni dolžan dobavljati toplote, če odjemalec noče
skleniti pisne pogodbe o dobavi toplote.
28. člen
Pogodbo o dobavi in odjemu toplote skleneta distributer
toplote in odjemalec toplote praviloma za nedoločen čas.
29. člen
Odjemalec mora najkasneje v 15 dneh distributerja obvestiti o
vsaki spremembi, ki vpliva na razmerje med distributerjem in odjemalcem in o
tem predložiti dokaze.
30. člen
Pogodba o oskrbi s toploto velja in zavezuje distributerja
toplote in odjemalca toplote tudi v primeru, če je odjemalcu toplote iz
kakršnegakoli razloga prekinjena dobava na njegovo odjemno mesto, in če v tem
času na odjemnem mestu odjemalca toplote ni izkazana količina dobavljene
toplote; vendar v tem primeru sklenjena pogodba o oskrbi s toploto
distributerja in odjemalca toplote zavezuje še največ 12 mesecev od dne, ko na
odjemnem mestu odjemalca toplote neprekinjeno ni več izkazana dobava toplote. V
primeru, da želi odjemalec toplote po prenehanju veljavnosti pogodbe ponovno
začeti z odjemom toplote, mora odjemalec toplote ponovno izvesti vse zahtevane
postopke kot pri prvi priključitvi na omrežje.
31. člen
Odpovedni rok za odstop od pogodbe o dobavi in odjemu je 90
dni.
32. člen
Odstop od pogodbe o dobavi in odjemu toplote ni mogoč v
primerih: 
-       
zahteve po odstopu od pogodbe s strani posameznega uporabnika toplote na
skupnem odjemnem mestu, 
-       
zahteve po odstopu od pogodbe, ko bi se tudi po prenehanju veljavnosti
pogodbe odjemalec toplote želel ogrevati z drugim virom, pa je na določenem
območju na podlagi posebnega kogentnega predpisa predpisan obvezen način
ogrevanja.
33. člen
V primeru, da odjemalec toplote zaradi sprememb splošnih
pogojev ali tarifnega sistema ne želi več odjemati toplote pod navedenimi
pogoji, lahko, razen v primerih, ko odstop od pogodbe o oskrbi s toploto v
skladu z določili splošnih pogojev ni mogoč, odstopi od pogodbe o oskrbi s
toploto z odpovednim rokom 45 dni. V tem primeru mora od pogodbe o oskrbi s
toploto odstopiti v roku 30 dni po javni objavi sprememb splošnih pogojev ali
tarifnega sistema, sicer se šteje, da se s spremembami strinja.
10. POSEBNA RAZMERJA NA SKUPNIH ODJEMNIH MESTIH
34. člen
Če na enem odjemnem mestu odjema toploto več uporabnikov
velja odpoved le, če jo podajo vsi uporabniki skupaj, istočasno, v pisni
obliki. 
Če se distributer in uporabniki na skupnem odjemnem mestu ne
dogovorijo drugače, je osnova za razdelitev stroškov za dobavljeno toploto neto
površina stanovanja posameznega porabnika. 
Če se razdelitev stroškov določa na osnovi delilnikov, mora
razdelilnik stroškov biti izdelan v skladu s predpisi in dostavljen
distributerju po koncu kurilne sezone najkasneje do 30.06. V nasprotnem primeru
se za razdelitev upoštevajo neto površine stanovanj. V primeru spremembe
zavezancev za plačilo stroškov ogrevanja (prodaja, preselitve) so le-ti dolžni
medsebojno poračunati stroške ob primopredaji stanovanja. Zavezanec za
poravnavo stroškov po končnem obračunu je tisti, ki takrat biva v stanovanju
oziroma lastnik stanovanja.
11. STORITEV DOBAVE TOPLOTE
35. člen
Dobava toplotne energije je sezonska. Ogrevalna sezona se
začne po 15. septembru, ko pade zunanja temperatura v Hrastniku ob 21. uri tri
dni zapored na +12 ºC ali manj ter se konča od 1. do 15. maja, ko zunanja
temperatura ob 21. uri tri dni zapored znaša več kot +12 ºC.
36. člen
Distributer mora zagotavljati parametre dobavljene toplote
tako, da je temperatura ogrevane vode v toplotni postaji taka, kot je določena
s sistemskimi obratovalnimi navodili.
37. člen
Če
se v skladu z dolgoročnim razvojem oskrbe območja Občine Hrastnik pogoji za
dobavo toplote spremenijo v takšni meri, da so potrebne spremembe, predelave
ali zamenjave na napravah distributerja in odjemalca, nosi stroške, ki
nastanejo na napravah distributerja, distributer,
na napravah odjemalca pa odjemalec.
38. člen
Kolikor odjemalec potrebnih del iz prejšnjega člena ne izvede
v dogovorjenem roku, mu distributer ni dolžan dobavljati toplote.
12. UGOTAVLJANJE KOLIČIN DOBAVLJENE TOPLOTE
39. člen
Prevzete količine toplote se merijo z merilnimi napravami in
se izražajo v MWh. Distributer določa elemente za obračun, odjemalec pa jih ima
pravico kontrolirati.
40. člen
Količina prevzete toplote se ugotovi na osnovi odčitkov
merilne naprave. Za obdobje, ko je bila merilna naprava v okvari, pa na osnovi
ocenjene porabe, izračunane na podlagi podatkov iz primerljivih obdobij, in
sicer za zadnja tri leta. 
Merilne naprave na merilnem mestu morajo biti tipsko odobrene
in overjene v skladu s predpisom o meroslovnih zahtevah za vodomere oziroma
predpisom o meroslovnih zahtevah za merilnike toplotne energije.
41. člen
V primeru okvare merilnih naprav se poraba toplote oceni. Pri
oceni se uporablja količina, izračunana na podlagi porabe toplote v
primerljivem obračunskem obdobju ob nemotenem delovanju toplotnega merilnika in
ob upoštevanju okoliščin, ki vplivajo na običajen odjem toplote. Primerljivo
obračunsko obdobje je povprečje zadnjih treh let.
42. člen
Za nekontrolirani odjem ne šteje poraba, ki ni merjena, kadar
količin iz upravičenih razlogov ni mogoče ali smiselno meriti, sta pa odjemalec
in distributer sklenila pisni dogovor o načinu določanja porabe toplote. 
Dogovor o določanju porabe toplote lahko velja le tako dolgo,
dokler obstajajo tehtni razlogi.
13. REKLAMACIJE
43. člen
Odjemalec lahko pri distributerju reklamira: 
-       
kvaliteto prevzete toplote, 
-       
obračun prevzete toplote, 
-       
druge storitve.
44. člen
Reklamacije so lahko telefonske, ustne ali pisne. Telefonske
in ustne reklamacije mora odjemalec pisno potrditi. Reklamacija zoper obračun
je lahko samo pisna. 
Odjemalec jo mora sporočiti v roku 8 dni po prejemu računa.
Kasnejših reklamacij se ne upošteva. Distributer je dolžan na reklamacijo
odgovoriti v 15 dneh od prejema pisne reklamacije. Distributer je dolžan
odpraviti napako v roku 45 dni, razen v primeru, ko je odprava napake povezana
s tehničnimi ali drugimi objektivnimi omejitvami. 
Reklamacija ne zadrži plačila računa za nesporni del. Če se
ugotovi, da je obračun napačen, je distributer dolžan preveč plačani znesek
vrniti v roku 15 dni od dneva, ko je ugotovljeno, da je reklamacija upravičena.
14. NEUPRAVIČENI ODJEM
45. člen
Za neupravičeni odjem toplote šteje vsaka poraba toplote, ki
ni prijavljena in merjena pri distributerju in za katero odjemalec ni pridobil
soglasja distributerja. 
Za neupravičeni odjem toplote se šteje tudi, če odjemalec, ki
je pridobil soglasje distributerja za odjem toplote, in ki ima sklenjeno
pogodbo o dobavi toplote, namerno vpliva na merilne naprave v škodo
distributerja, ali če mu ne omogoči odčitka porabljenih količin, ali če ne
poskrbi za redno vzdrževanje in overitev merilnih naprav skladno s predpisanimi
tehničnimi normativi in drugimi pogoji za zagotavljanje njihovega nemotenega
ter varnega delovanja v povezavi z distribucijskim omrežjem.
46. člen
Odjemalec mora prijaviti porabo toplote tudi, če ne prejme
računa za porabljeno toploto v roku dveh mesecev.
47. člen
Vsako neupravičeno uporabo toplote bo distributer prijavil
organom pregona. 
V primerih neupravičenega odjema je distributer upravičen
zaračunati porabljeno toploto na način, ki velja v primeru okvare merilnika,
povečan za 100%. Do izpolnitve vseh pogojev za priključitev na omrežje lahko
distributer ustavi dobavo toplote ali pa jo zaračunava še naprej 100% dražje. 
Če se trajanje neupravičenega odjema ne more z gotovostjo
ugotoviti, se neupravičeni odjem zaračuna za dobo enega leta za nazaj. 
V primerih neupravičenega odjema je distributer upravičen
tudi do povračila nastale škode in stroškov, ki presegajo znesek iz drugega
odstavka tega člena.
15. PREKINITEV IN USTAVITEV DOBAVE TOPLOTE
48. člen
Distributer sme brez odškodnine znižati običajen obseg dobave
toplote, omejiti, spremeniti ali prekiniti dobavo toplote pri nastopu višje
sile. V naslednjih primerih sme distributer zmanjšati obseg dobave toplote,
omejiti, spremeniti ali prekiniti dobavo toplote brez odškodnine samo v
primeru, da je ravnal kot dober gospodar: 
-       
pri izrednih vzdrževalnih delih na napravah distributerja, gradnji ali
razširitvi omrežja, 
-       
pri priključevanju novih odjemalcev na toplovodno omrežje, 
-       
pri priključevanju novega toplovodnega omrežja, 
-       
zaradi okvar na omrežju in napravah, 
-       
v kolikor je takšen poseg potreben zaradi gradnje ali rekonstrukcije
cest, del na drugih komunalnih napravah in komunikacijah ali gradnje drugih
objektov. 
Spremembe, omejitve ali prekinitev dobave toplote lahko
trajajo le toliko časa, dokler ni v najkrajšem možnem času odpravljen vzrok,
zaradi katerega je do teh ukrepov prišlo. 
Distributer je dolžan vsa načrtovana dela praviloma izvajati
izven kurilne sezone, za morebitne prekinitve pa upoštevajoč vse objektivne
okoliščine izbrati čas, ki po njegovi presoji najmanj prizadene odjemalce. 
Ravnanje po načelu dobrega gospodarja iz prvega odstavka,
odpravo vzrokov v najkrajšem možnem času iz drugega odstavka in upoštevanje
vseh objektivnih okoliščin iz tretjega odstavka presoja komisija za nadzor nad
izvajanjem koncesijske pogodbe.
49. člen
Distributer lahko takoj in brez predhodnega pisnega obvestila
na stroške odjemalca ustavi dobavo toplote v primerih, ko naprave odjemalca
ogrožajo življenje, zdravje in varnost okolice.
50. člen
Distributer lahko ustavi dobavo toplote po predhodnem
pismenem opominu v primerih, ko: 
-       
naprave odjemalca ovirajo redno dobavo toplote drugim odjemalcem in
odjemalec tega noče preprečiti, 
-       
odjemalec ne omogoči distributerju varnega vstopa v prostore, kjer so
toplotne naprave, 
-       
med odjemalci na skupnem odjemnem mestu ni več sporazuma o delilniku in
načinu plačevanja dobavljenih količin in je to razlog za neplačevanje računov, 
-       
odjemalec, v skladu s Tarifnim sistemom, ne poravna zapadlih obveznosti
do distributerja, 
-       
odjemalec pisno ne obvesti distributerja o vseh spremembah na internih
instalacijah, 
-       
odjemalec pisno ne obvesti distributerja o lastninskih in statusnih
spremembah, ki vplivajo na razmerje med odjemalcem in distributerjem, 
-       
odjemalec ne sklene pisne pogodbe z distributerjem o dobavi in
distribuciji toplote, 
-       
odjemalec porablja toploto na način in pod pogoji iz 45. člena teh
pogojev, 
-       
distributerju ovira dostop do naprav za merjenje porabe toplote, 
-       
distributer ugotovi, da so plombe na napravah za merjenje porabe toplote
ali plombe, ki so bile postavljene na elementih toplovodne instalacije,
poškodovane ali nasilno odstranjene, 
-       
se ugotovi, da so na toplovodni napeljavi odjemalca odcepi, ki omogočajo
odjem toplote brez meritve porabe. 
Distributer je dolžan, da v opominu pred izklopom ponudi
najmanj 15 dnevni rok za plačilo zapadle obveznosti.
51. člen
Distributer toplote mora odjemalcu toplote v zimskih mesecih
obvezno ponovno pričeti dobavljati toploto v 24 urah od zahteve, če odjemalec
toplote, ki odjema toploto za potrebe gospodinjstva, pri distributerju toplote
v dveh dneh po izvedeni prekinitvi dobave zahteva ponoven pričetek dobave in
izkaže, da bi mu zaradi prekinitve dobave lahko nastala nevarnost za življenje
ali zdravje, in da si iz razlogov, ki niso na njegovi strani, ni mogel
zagotoviti drugega načina ogrevanja; v kolikor odjemalec toplote v navedenem
roku tega ne izkaže, distributer toplote šteje, da omenjena nevarnost ne
obstaja. 
Distributer mora odjemalca toplote v zimskih mesecih z
obvestilom o bodoči prekinitvi opozoriti, da si v času prekinitve dobave
zagotovi drug način ogrevanja. 
V primerih pomanjkljivosti iz 49. in 50. člena lahko
distributer brez odpovednega roka, s pisnim obvestilom, odstopi od pogodbe o
dobavi in distribuciji toplote in pogodba preneha veljati. Distributer lahko s
pisnim obvestilom, brez odpovednega roka, odstopi od pogodbe o dobavi in
distribuciji toplote tudi v primerih, ko preneha veljati koncesijska pogodba.
52. člen
Distributer na osnovi prenehanja pogodbe o dobavi toplote
izvrši popis in obračun porabljene toplote do stanja na dan prekinitve dobave
toplote, ki ga je dolžan poravnati odjemalec. 
Prekinitev ali ustavitev dobave toplote in prenehanje
veljavnosti pogodbe o dobavi toplote ne pomenijo odklopa odjemalca iz omrežja.
Odklop odjemalca iz omrežja se lahko izvrši le v primerih in pod pogoji, ki jih
določajo veljavni predpisi.
16. KONČNE DOLOČBE
53. člen
Sporne zadeve se obravnavajo po Splošnih pogojih, ki so
veljavni ob vložitvi zahtevka.
54. člen
Z dnem uveljavitve teh pogojev prenehajo veljati Pogoji za
dobavo in odjem toplotne energije iz vročevodnega omrežja na območju Občine
Hrastnik (Uradni vestnik Zasavja, št. 20 z dne 30. 11. 1995).
55. člen
Ti Splošni pogoji začnejo veljati naslednji dan po objavi v
Uradnem listu Republike Slovenije.
Št. 3034/09-NV
Hrastnik, dne 23. decembra 2009
EVA 2009-2111-0284
Petrol Energetika, d.o.o. 
Direktorica 
Mojca Kert Kos l.r.