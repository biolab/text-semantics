1. člen
Ta pravilnik določa geografsko območje ter način predelave in
priprave za trg za Kranjsko klobaso z zaščiteno geografsko označbo (v
nadaljnjem besedilu: Kranjska klobasa).
2. člen
(1) Ime Kranjska klobasa lahko ima samo klobasa, predelana in
pripravljena za trg na geografskem območju in na način, ki sta določena v
specifikaciji za Kranjsko klobaso, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil.
(2) Specifikacija za Kranjsko klobaso iz prejšnjega odstavka
je dosegljiva na Ministrstvu za kmetijstvo, gozdarstvo in prehrano, Dunajska
cesta 58, Ljubljana, ali na spletnih straneh ministrstva www.mkgp.gov.si pod
povezavo Zaščita kmetijskih pridelkov oziroma živil.
3. člen
Kranjska klobasa mora biti označena v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Kranjska klobasa lahko uporablja proizvajalec klobase, ki
zanjo pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Kranjsko klobaso lahko pridobi proizvajalec
te klobase v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi proizvajalci Kranjske klobase, ki pridobijo certifikat iz
4. člena tega pravilnika in pridelujejo Kranjske klobase, morajo enkrat letno,
najpozneje do konca februarja, na Ministrstvo za kmetijstvo, gozdarstvo in
prehrano pisno sporočiti količino Kranjskih klobas, ki so jih v preteklem letu
proizvedli.
7. člen
Proizvajalci Kranjske klobase, ki so do uveljavitve tega
pravilnika za svoje proizvode uporabljali ime Kranjska klobasa, morajo
pridobiti certifikat iz 4. člena tega pravilnika najpozneje v roku enega leta
od dneva uveljavitve tega pravilnika. Če certifikata v predpisanem roku ne
pridobijo, imena Kranjska klobasa na svojih proizvodih ne smejo več
uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 324-535/2005/24
Ljubljana, dne 3. marca 2008
EVA 2008-2311-0083
Iztok Jarc l.r. 
Minister 
za kmetijstvo, gozdarstvo in prehrano