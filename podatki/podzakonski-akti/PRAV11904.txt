1. člen
(področje uporabe)
Ta pravilnik določa podrobnejše kriterije,
na podlagi katerih društva, ki delujejo na področju zaščite živali, pridobijo
status društva, ki deluje v javnem interesu (v nadaljnjem besedilu: status
društva), pravne osebe zasebnega prava z dejavnostjo na področju zaščite
živali, ki niso ustanovljene z namenom pridobivanja dobička in ki presežek
prihodkov nad odhodki uporabljajo izključno za opravljanje in razvoj svoje
dejavnosti (v nadaljnjem besedilu: organizacija), pa status organizacije, ki
deluje v javnem interesu (v nadaljnjem besedilu: status organizacije).
2. člen
(društva)
(1) Društvo mora vlogi za pridobitev
statusa društva priložiti posodobljen imenik članstva.
(2) Ministrstvo, pristojno za
veterinarstvo, lahko zaradi preverjanja izpolnjevanja pogojev zahteva
posodobljen dokument iz prejšnjega odstavka.
3. člen
(organizacije)
Na zahtevo mora organizacija predložiti
svoj statut oziroma pravila.
4. člen
(usposabljanje)
(1) Društvo zagotovi, da deset
odstotkov njegovih članov opravi usposabljanje po programu iz 5. člena tega
pravilnika.
(2) Organizacija zagotovi, da njeno
poslovodstvo opravi usposabljanje po programu iz 5. člena tega pravilnika.
(3) Vlogi za pridobitev statusa
društva ali statusa organizacije je treba priložiti kopije potrdil o udeležbi
na usposabljanju iz 5. člena tega pravilnika.
(4) Ministrstvo, pristojno za
veterinarstvo, lahko zaradi preverjanja izpolnjevanja pogojev zahteva kopije
potrdil o udeležbi na usposabljanju iz 5. člena tega pravilnika.
5. člen
(program usposabljanja)
(1) Program usposabljanja mora biti
pripravljen v skladu s Prilogo 1, ki je sestavni del tega pravilnika.
(2) Predlagatelj programa mora v vlogi
za potrditev navesti izvajalca usposabljanja in predavatelje za posamezna
predavanja, za katere mora priložiti reference, s katerimi se dokazuje strokovnost
na področjih, ki jih bodo predavali.
(3) Izvajalec usposabljanja
udeležencem izda potrdila o udeležbi.
(4) Izvajalec usposabljanja vodi
seznam izdanih potrdil iz prejšnjega odstavka.
6. člen
(vrednotenje pomembnejših dosežkov)
(1) Pomembnejši dosežki društva ali
organizacije se vrednotijo po sistemu točkovanja, kot je določen v Prilogi 2,
ki je sestavni del tega pravilnika, pri čemer se vrednoti dosežke, ki so
razvidni iz poročila o delu društva ali organizacije za zadnji dve leti.
(2) Za pridobitev statusa društva ali
statusa organizacije mora društvo ali organizacija zbrati vsaj 30 točk. Za
ohranitev statusa mora društvo ali organizacija vsaki dve leti od pridobitve
statusa zbrati vsaj 30 točk.
(3) Ministrstvo, pristojno za
veterinarstvo, lahko zaradi preverjanja izpolnjevanja pogojev zahteva poročilo
o delu društva ali organizacije za zadnji dve leti.
7. člen
(skladnost delovanja s cilji zakona)
Društvo ali organizacija deluje v skladu z
načeli in cilji zakona, ki ureja zaščito živali, če je to razvidno iz
temeljnega akta društva ali organizacije, programa dela in poročil o delu
društva ali organizacije.
8. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-98/2014
Ljubljana, dne 17. aprila 2014
EVA 2014-2330-0019
mag. Dejan Židan l.r.
Minister
za kmetijstvo in okolje

Priloga 1:
Program usposabljanja
Priloga 2:
Vrednotenje pomembnejših dosežkov društva ali organizacije