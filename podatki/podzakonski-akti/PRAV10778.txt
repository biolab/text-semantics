I. SPLOŠNE DOLOČBE
1. člen
S tem pravilnikom se določa organizacijo,
izvedbo Festivala slovenskega filma (v nadaljnjem besedilu: Festival),
postopek, pogoje prijave in izbor projektov na Festival, izbor sodelujočih projektov
na Festivalu, organe Festivala, nagrade Festivala in podeljevanje nagrad
Festivala.
2. člen
Namen Festivala je prikazati in nagraditi
kakovostne slovenske kinematografske filme in druga avdiovizualna dela
različnih zvrsti in dolžin, pri katerih so sodelovali slovenski filmski
ustvarjalci ali producenti ter s tem spodbujati
razvoj, ustvarjalnost in kakovost nacionalnih filmskih in drugih avdiovizualnih
del ter promovirati slovenska filmska in druga avdiovizualna dela doma in v
tujini.
Termin Festivala je praviloma vsako leto v septembru
in oktobru.
3. člen
Slovenski filmski center Republike
Slovenije – javna agencija Republike Slovenije (v nadaljnjem besedilu:
agencija) na podlagi svojega poslovnega načrta enkrat letno omogoči izvedbo
Festivala. Agencija omogoči Festival z zagotovitvijo finančnih sredstev,
potrebnih za izvedbo Festivala, z imenovanjem direktorja Festivala in z drugimi
dejavnostmi, potrebnimi za izvedbo Festivala.
II. ORGANIZACIJA FESTIVALA
4. člen
Izvedbo Festivala omogoča agencija z
namenom pregleda slovenske filmske in druge avdiovizualne produkcije v
preteklem obdobju, dvigovanja ravni filmske kulture,
izobraževanja na področju filmske in druge avdiovizualne produkcije.
Agencija z namenom izvajanja plačilnega
prometa za izvedbo Festivala odpre pri Upravi za javne prihodke poseben podračun
ter zagotovi poseben žig.
III. ORGANI FESTIVALA
5. člen
Organi Festivala so:
-       
direktor Festivala
-       
programski direktor ali programski odbor
-       
strokovna žirija
-       
svet Festivala.
III.1. Direktor Festivala
6. člen
Direktor agencije imenuje na podlagi
javnega razpisa ali neposrednega povabila in na podlagi predhodnega mnenja
sveta agencije direktorja Festivala. Direktor Festivala je imenovan za izvedbo
Festivala za posamezno koledarsko leto in je lahko ponovno imenovan. 
Direktor Festivala: 
-       
na Festivalu zagotovi predstavitev slovenske filmske in avdiovizualne
dejavnosti vključno z vsemi avdiovizualnimi in kinematografskimi deli,
sofinanciranimi s strani agencije; 
-       
predstavlja Festival v javnosti in sodeluje pri promociji Festivala; 
-       
direktorju agencije predlaga programskega direktorja ali programski
odbor Festivala; 
-       
v sodelovanju s programskim direktorjem ali programskim odborom
Festivala pripravi vsebinski načrt programa Festivala, ki ga najkasneje v roku
30 dni od imenovanja programskega direktorja ali programskega odbora predloži v
potrditev direktorju agencije; 
-       
izdela finančni načrt Festivala, ki ga najkasneje v roku 30 dni po
sklenitvi pogodbe iz tretjega odstavka tega člena predloži v potrditev
direktorju agencije; 
-       
pripravi programske in finančne smernice za izbor izvajalcev Festivala
in izvede pravno formalno ustrezni postopek izbora izvajalca ali izvajalcev
Festivala; 
-       
določi program poteka Festivala po dnevih (urnik festivala), ki
vključuje razpored prikazovanja izbranih del in spremljajočih prireditev
Festivala (okrogle mize, družabna srečanja, strokovne predstavitve, delavnice
ipd.) in ga predloži direktorju agencije v potrditev najmanj 30 dni pred
datumom pričetka Festivala; 
-       
skrbi za izvedbo Festivala skladno z urnikom Festivala po dnevih, ki
vključujejo razpored prikazovanja izbranih filmov in spremljajočih prireditev
Festivala (spletna stran in družabna omrežja Festivala, okrogle mize, družabna
srečanja, strokovne prireditve, delavnice itn.); 
-       
izbere izvajalce za delo na Festivalu, s katerimi se dogovori o njihovih
nalogah ter sklene z njimi ustrezna pogodbena razmerja v imenu in na račun
agencije, pri čemer je dolžan spoštovati zakonodajo s področja javnega
naročanja; 
-       
odgovarja za izvedbo Festivala v skladu z urnikom in odgovarja za delo
izvajalcev in podizvajalcev ter pogodbenih partnerjev v skladu z vsebinskim in
finančnim načrtom Festivala; 
-       
potrdi izbor prijavljenih del za tekmovalni program, ki ga opravi
programski direktor ali programski odbor Festivala, po dnevih; 
-       
pripravi vsebinsko in finančno poročilo o izvedbi Festivala, in ga
predloži agenciji najpozneje v roku 45 dni po koncu Festivala; 
-       
odgovarja za izvedbo in potek Festivala. 
Agencija sklene z direktorjem Festivala za
izvedbo nalog, določenih s tem pravilnikom, pogodbo, v kateri se natančneje
opredelijo posamezne naloge, obveznosti in odgovornosti direktorja Festivala
ter plačilo za njegovo delo.
7. člen
Direktor Festivala lahko:
-       
v okviru potrjenega finančnega načrta Festivala samostojno razpolaga s
finančnimi sredstvi za izvedbo Festivala, ki jih zagotovi agencija v skladu s
sprejetim finančnim načrtom agencije;
-       
daje naloge za izvedbo plačil blaga in storitev v zvezi z izvedbo
Festivala pooblaščenemu računovodji agencije, preko podračuna, ki ga za namen
Festivala odpre agencija;
-       
sklepa pogodbe z izvajalci, podpisuje račune in druge uradne dokumente v
zvezi z izvedbo in organizacijo Festivala;
-       
vpogleda v plačilni promet v zvezi s Festivalom.
8. člen
Direktor Festivala lahko izbere na podlagi
veljavnih predpisov pravne in fizične osebe (v nadaljnjem besedilu: izvajalce)
za izvedbo vseh ali posameznih del in nalog v zvezi z organizacijo in izvedbo
Festivala.
Direktor Festivala sklene s posameznim
izvajalcem Festivala iz osme alineje drugega odstavka 6. člena tega pravilnika
za izvedbo posameznih nalog pogodbo, v kateri se natančneje opredelijo
posamezne naloge izvajalca Festivala.
Za posamezen strošek Festivala, ki presega
znesek 5.000 EUR (pet tisoč evrov), mora direktor Festivala predhodno pridobiti
soglasje direktorja agencije.
Sopodpisnik pogodbe, s katero se uredijo
razmerja v zvezi z lokacijo in ko-produkcijo Festivala, je direktor agencije.
Ustrezne strokovne službe agencije
poskrbijo za morebitno pomoč direktorju Festivala pri izvajanju nalog iz tega
člena.
9. člen
Direktor Festivala je dolžan pri
opravljanju svojega dela ravnati s skrbnostjo dobrega gospodarstvenika in
varovati poslovne skrivnosti Festivala.
10. člen
Direktor Festivala je pri opravljanju nalog
v zvezi z organizacijo in izvedbo Festivala samostojen in neodvisen. Pri izvrševanju
nalog mora direktor Festivala spoštovati predpise, ki veljajo za osebe javnega
prava. Direktor Festivala lahko v okviru dodeljenih finančnih sredstev izbere
in sklene za katerokoli nalogo z enim ali več izvajalci Festivala pogodbo,
vendar odgovarja agenciji za zakonito in gospodarno porabo finančnih sredstev
ter sklenjene dogovore.
11. člen
Direktor Festivala je odgovoren:
-       
za zakonito organizacijo in izvedbo Festivala;
-       
za namensko in racionalno porabo finančnih sredstev, ki jih je agencija
namenila za izvedbo Festivala;
-       
za porabo finančnih sredstev v okviru potrjenega finančnega načrta
Festivala in zagotovljenih finančnih sredstev s strani agencije;
-       
za delo podizvajalcev, ki jih najame in plača iz sredstev namenjenih
Festivalu.
Direktor Festivala je dolžan najkasneje 45
dni po zaključku Festivala agenciji izročiti, poleg ostale dokumentacije,
določene v tem pravilniku, tudi vso preostalo dokumentacijo: pogodbe, račune in
potrdila o plačilu računov oziroma virmane ter ostalo dokumentacijo, na podlagi
katere je sklenil dogovore v zvezi z izvedbo Festivala. V tem roku mora
Direktor Festivala pripraviti tudi končno finančno in vsebinsko poročilo
Festivala.
Direktor Festivala je agenciji odgovoren za
škodo, ki bi nastala kot posledica kršitve njegovih dolžnosti, določenih s tem
pravilnikom in pogodbo iz tretjega odstavka 6. člena tega pravilnika.
III.1.1. Predčasna razrešitev
direktorja festivala
12. člen
Direktor Festivala je lahko predčasno
razrešen:
-       
na njegovo pisno prošnjo ali
-       
če ne izpolnjuje nalog oziroma ravna v nasprotju z obveznostmi,
določenimi s pogodbo iz tretjega odstavka 6. člena tega pravilnika, drugimi
določbami tega pravilnika ter drugimi predpisi.
Direktor Festivala je predčasno razrešen na
podlagi predloga direktorja agencije in pridobljenega mnenja Sveta agencije.
V primeru predčasne razrešitve preneha
mandat direktorju Festivala z dnem izdaje sklepa o predčasni razrešitvi.
a) Predčasna razrešitev na podlagi pisne prošnje direktorja
Festivala
13. člen
Direktor Festivala lahko poda pisno prošnjo
za razrešitev na naslov agencije.
Direktor Festivala zaradi nemotenega poteka
izvedbe Festivala ne sme podati prošnje za razrešitev manj kot štiri mesece
pred predvidenim datumom pričetka Festivala oziroma v času, ko so v teku
priprave na izvedbo Festivala. V primeru, da direktor Festivala odstopi od
funkcije direktorja, navkljub zavrnjeni prošnji za razrešitev, manj kot štiri
mesece pred predvidenim začetkom Festivala, odškodninsko in materialno
odgovarja za vso nastalo škodo, ki bi nastala kot posledica tega dejanja.
Direktor Festivala je dolžan agenciji ob
predložitvi pisne prošnje za razrešitev priložiti tudi vsebinsko poročilo ter
obračun prihodkov in odhodkov sredstev, skupaj z dokazili o izvedenih plačilih,
nastalih do dneva razrešitve.
b) Predčasna razrešitev direktorja Festivala zaradi
neizpolnjevanja obveznosti
14. člen
O predčasni razrešitvi zaradi
neizpolnjevanja obveznosti, določenih s pogodbo in tem pravilnikom, odloči s
sklepom direktor agencije na podlagi predhodnega mnenja Sveta agencije.
Direktor agencije je dolžan v predlogu za
predčasno razrešitev, ki ga posreduje Svetu agencije, natančno navesti razloge
za predčasno razrešitev, ki jih je na podlagi zahteve Sveta agencije dolžan
argumentirano obrazložiti in priložiti ustrezno dokumentacijo.
Direktor Festivala je dolžan v roku 15 dni
od dneva prejema sklepa o razrešitvi podati vsebinsko poročilo ter obračun
dohodkov in odhodkov, nastalih do dneva prejema sklepa o razrešitvi.
Kolikor agencija po razrešitvi ugotovi
nepravilnosti v ravnanju direktorja Festivala, nastale zaradi malomarnega
ravnanja pri izpolnjevanju nalog, določenih s pogodbo in tem pravilnikom,
direktor Festivala odškodninsko in materialno odgovarja za nastalo škodo.
III.2. Programski direktor ali
programski odbor
15. člen
(1) Direktor Festivala najkasneje v
tridesetih dneh po tem, ko je imenovan, direktorju agencije predlaga imenovanje
programskega direktorja ali programskega odbora Festivala za izvedbo Festivala
za posamezno koledarsko leto, ki ga mora direktor agencije potrditi. 
(2) Programski odbor ima največ 3 (tri)
člane, ki izmed sebe v roku 15. dni od imenovanja izvolijo predsednika. 
(3) Delovanje programskega odbora se uredi
s poslovnikom.
16. člen
Naloge programskega direktorja ali
programskega odbora Festivala so: 
-       
izbor prijavljenih filmskih projektov za tekmovalni del Festivala; 
-       
sodelovanje pri oblikovanju načrta prikazovanja izbranih filmskih
projektov za tekmovalni del Festivala; 
-       
izdelava predloga vsebinskega načrta Festivala, ki ga najkasneje v roku
30 dni po prejemu sklepa direktorja Festivala o imenovanju, predloži direktorju
Festivala. 
Direktor Festivala sklene s programskim
direktorjem ali programskim odborom Festivala za izvedbo nalog, določenih s tem
pravilnikom, pogodbo, v kateri se natančneje opredelijo posamezne naloge,
obveznosti in odgovornosti programskega direktorja ali programskega odbora
Festivala ter plačilo za njegovo delo.
III.3. Strokovna žirija
17. člen
Direktor Festivala izbere in imenuje
najmanj tričlansko strokovno žirijo Festivala, ki jo lahko poleg slovenskih
sestavljajo tudi tuji ustvarjalci in strokovnjaki s področja kinematografije.
Član strokovne žirije ne sme biti soavtor,
avtor prispevkov, izvajalec, producent del (kot jih definira Zakon o avtorski
in sorodnih pravicah; Uradni list RS, št. 16/07 – UPB), ali druga oseba, ki je
interesno neposredno povezana s prijavljenimi deli, ki so uvrščena v tekmovalni
program Festivala.
18. člen
Direktor Festivala s poslovnikom o delu
strokovne žirije določi naloge strokovne žirije Festivala.
III.4. Svet Festivala
19. člen
Svet Festivala je posvetovalni organ, ki
daje predloge in usmeritve direktorju festivalu za izvedbo festivala in je
sestavljen iz največ petih članov: predstavnikov strokovnih in/ali interesnih
slovenskih filmskih združenj, predstavnika lokalne skupnosti, kjer se odvija
Festival in iz predstavnika agencije. Člane sveta festivala imenuje direktor
agencije. Direktor festivala je dolžan sklicati sestanek sveta najkasneje v
60 dneh od nastopa funkcije.
20. člen
Sestanke sveta Festivala sklicuje direktor
Festivala, ki je dolžan prisostvovati vsem sestankom sveta Festivala. Sestanek
sveta Festivala lahko skliče tudi svet Festivala, če se večina sveta s tem
strinja, vendar ne več kot enkrat mesečno.
IV. PRIJAVA NA FESTIVAL
21. člen
Organizator sprejema prijave filmskih del,
ki so predstavljena na profesionalnem digitalnem formatu, in druga umetniška in
dokumentarna avdiovizualna dela na formatih, navedenih
na prijavnicah za posamezno izvedbo Festivala (v nadaljnjem besedilu: dela).
22. člen
Prijavitelj dela je lahko vsaka fizična
oseba s prebivališčem v Republiki Sloveniji in pravna oseba, ki je registrirana
za opravljanje dejavnosti 59.110 – Produkcija filmov, video filmov in TV oddaj.
Prijavitelj lahko na Festival prijavi
kinematografsko filmsko oziroma avdiovizualno delo, ki je bilo realizirano
največ dve leti pred prvim dnem Festivala in še ni bilo prikazano na Festivalu,
na podlagi festivalske prijavnice (v nadaljnjem besedilu: prijavnica),
objavljene na spletni strani Festivala, ki jo mora v celoti izpolniti in
poslati na naslov oziroma izpolniti preko sistema elektronske prijave na
spletni strani Festivala in v roku, ki sta navedena na
prijavnici.
V primeru nepopolno ali nepravilno
izpolnjene prijavnice se prijavitelja dela obvesti, naj prijavnico dopolni
oziroma popravi, v roku, določenem s pozivom. Po izteku tega roka se zavrže
nepopolno oziroma nepravilno izpolnjene oziroma nepravočasno prispele
prijavnice brez obrazložitve.
23. člen
V tekmovalni program se lahko uvrstijo
dela, ki imajo večinski producentski delež slovenskih producentov ali so
pretežno posneta v slovenskem jeziku ali dela, ki so producirana v madžarskem
in italijanskem jeziku, če so namenjena madžarski ali italijanski narodni
skupnosti, ki živita na območju Republike Slovenije.
Za nekatere nagrade lahko tekmujejo tudi
koprodukcijski filmi z manjšinskim deležem slovenskih producentov, katerih
delež ne sme biti manjši od 10 %, in ne izpolnjujejo nobenega od pogojev
prejšnjega odstavka tega člena.
V tekmovalni program se lahko po presoji
programskega direktorja ali programskega odbora uvrstijo
druga avdiovizualna dela, ki ustrezajo pogojem iz prvih dveh odstavkov tega
člena.
24. člen
Vsa dela, ki jih programski direktor
Festivala uvrsti v program Festivala, bodo prikazana javno.
V. NAGRADE FESTIVALA
25. člen
Strokovna žirija podeli naslednje nagrade
Vesna: 
1.     
nagrada za najboljši celovečerni film, 
2.     
nagrada za najboljši kratki film, 
3.     
nagrada za najboljšo režijo, 
4.     
nagrada za najboljši scenarij, 
5.     
nagrada za najboljšo glavno žensko vlogo, 
6.     
nagrada za najboljšo glavno moško vlogo, 
7.     
nagrada za najboljšo stransko žensko vlogo, 
8.     
nagrada za najboljšo stransko moško vlogo, 
9.     
nagrada za najboljšo fotografijo, 
10.  
nagrada za najboljšo glasbo, 
11.  
nagrada za najboljšo montažo, 
12.  
nagrada za najboljši študijski film. 
Strokovna žirija podeli tudi najmanj štiri
vendar ne več kot osem izmed naslednjih nagrad Vesna: 
13.  
nagrada za najboljši eksperimentalni film, 
14.  
nagrada za najboljši dokumentarni film, 
15.  
nagrada za najboljši animirani film, 
16.  
nagrada za najboljšo scenografijo, 
17.  
nagrada za najboljšo kostumografijo, 
18.  
nagrada za najboljšo animacijo, 
19.  
nagrada za najboljšo masko, 
20.  
nagrada za najboljši ton, 
21.  
nagrada za najboljšo manjšinsko koprodukcijo, 
22.  
nagrada za posebne dosežke.
Nagrado Vesna za najboljšo manjšinsko koprodukcijo
lahko prejme le koprodukcijski film z manjšinskim deležem slovenskih
producentov, ki skupaj znaša več kot 10 %.
Nagrade Vesna za najboljši film
(celovečerni, kratki, študijski, animirani, dokumentarni) lahko prejmejo le
filmi iz tekmovalnega programa, ki imajo večinski producentski delež slovenskih
producentov ali so pretežno posneti v slovenskem jeziku.
Za nagrade Vesna v preostalih kategorijah
iz prvega in drugega odstavka tega člena se potegujejo vsi ustvarjalci filmov
iz prejšnjega odstavka in slovenski ustvarjalci manjšinskih koprodukcij.
26. člen
Odločitev o podelitvi nagrad in o
nagrajencih je v izključni pristojnosti strokovne žirije in njenih umetniških
kriterijev. Podeljene nagrade mora žirija pisno obrazložiti.
Strokovna žirija odloča po postopku, ki ga
predpisuje poslovnik o delu strokovne žirije Festivala.
27. člen
Ne glede na določbo 25. člena tega
pravilnika, se na Festivalu podeli tudi nagrada občinstva za najboljši
slovenski celovečerni film, ki jo podeljuje lokalna skupnost Festivala, na
območju katere se odvija Festival ali sponzor Festivala ali sponzor nagrade
občinstva za najboljši slovenski celovečerni film.
O nagradi občinstva za najboljši film lahko
glasujejo gledalci celovečernih filmov, predstavljenih v tekmovalnem programu
Festivala. Glasovanje poteka na vseh lokacijah, kjer so predvajani filmi
tekmovalnega programa Festivala.
Gledalci dobijo glasovnico ob vstopu na
prireditvenem prostoru, kjer se film predvaja.
Gledalci ocenjujejo filme z ocenami od 1 do
5, pri čemer je 5 najvišja ocena.
Glasovanje poteka preko glasovnic, na
katerih so navedene ocene in naslov filma. Gledalci glasujejo tako, da jasno
označijo izbrano oceno. Glasovnica, iz katere ni razvidna volja ocenjevalca, ni
veljavna.
Glasovnice z ocenami se po vsaki končani
projekciji filma oddajo v za to namenjene glasovalne skrinjice.
28. člen
Za ugotavljanje izidov glasovanja iz
prejšnjega člena je pristojna tričlanska komisija, ki jo imenuje direktor
Festivala. Direktor festivala imenuje tudi predsednika komisije.
Komisija odpre glasovalne skrinjice po
končani projekciji filma. Po izločitvi neveljavnih glasovnic komisija prešteje
število oddanih glasovnic za posamezni film ter za vsak predvajani film
izračuna povprečno oceno, ki se določi tako, da se seštevek ocen, ki jih film
dobi, deli s številom oddanih glasovnic za film. Za podelitev nagrade občinstva
mora oddati veljavne glasovnice vsaj petdeset gledalcev za posamezni film.
Komisija o ugotavljanju izida glasovanja
sestavi zapisnik. Izid glasovanja je tajen do razglasitve rezultatov na
zaključni prireditvi Festivala.
29. člen
Nagrado občinstva za najboljši film dobi
producent, katerega film je dosegel najvišjo povprečno oceno, izračunano na dve
decimalki. V primeru enakega izida prejmejo nagrado vsi enako ocenjeni filmi.
30. člen
Izide glasovanja razglasi predstavnik
lokalne skupnosti, na območju katere se odvija Festival ali predstavnik
sponzorja Festivala ali predstavnik sponzorja nagrade občinstva za najboljši
slovenski celovečerni film ali sponzor Festivala, nagrado v obliki plakete pa
podeli oseba, ki jo imenuje direktor Festivala.
VI. NAGRADA METODA BADJURE
31. člen
V okviru Festivala se podeli tudi nagrada
Metoda Badjure za življenjsko delo filmskega ustvarjalca. Sredstva za nagrado
Metoda Badjure v višini 10.000 EUR zagotovi agencija.
32. člen
Nagrajenca, ki bo prejel nagrado za
življenjsko delo, izbere petčlanska komisija za podelitev nagrade Metoda
Badjure. Komisijo imenuje direktor agencije na podlagi pisno utemeljenih
predlogov kandidatov, ki jih predlagajo:
-       
enega kandidata neodvisna producentska združenja;
-       
dva kandidata strokovna združenja avtorjev s področja filmskih in
avdiovizualnih umetnosti;
-       
dva kandidata direktor agencije, od katerih mora biti najmanj en
kandidat prejemnik nagrade Metoda Badjure iz preteklih let.
Predlagatelji morajo imena kandidatov
posredovati agenciji najkasneje do 30. junija za tekoče leto, v katerem bo
nagrajenec prejel nagrado.
33. člen
Mandat komisije iz prejšnjega člena je dve
leti in se ne more ponoviti.
Delo komisije se podrobneje določi s
poslovnikom.

Pravilnik o Festivalu slovenskega filma
(Uradni list RS, št. 43/11) vsebuje naslednji končni določbi:
»VII. KONČNI DOLOČBI
34. člen
Ta pravilnik začne veljati naslednji dan po
objavi v Uradnem listu Republike Slovenije.
35. člen
Z dnem uveljavitve tega pravilnika
prenehajo veljati dosedanji Pravilnik o Festivalu slovenskega filma, Pravilnik
o podeljevanju nagrade za življenjsko delo na področju filmske ustvarjalnosti –
nagrada Metoda Badjure in nagrad Vesna za vrhunske dosežke na področju
kinematografije in Pravilnik Filmskega sklada Republike Slovenije – javnega
sklada o podeljevanju nagrade občinstva na Festivalu slovenskega filma.«.

Pravilnik o spremembah Pravilnika o Festivalu
slovenskega filma (Uradni list RS, št. 60/13) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o Festivalu
slovenskega filma (Uradni list RS, št. 45/14) vsebuje naslednjo končno določbo:
»12. člen
Ta pravilnik začne veljati naslednji dan po
objavi v Uradnem listu Republike Slovenije.«.