1. člen
(namen in področje uporabe smernic)
(1) Evropski bančni
organ je na podlagi prvega odstavka 16. člena
Uredbe (EU) št. 1093/2010
Evropskega parlamenta in Sveta z dne 24. novembra
2010 o ustanovitvi Evropskega nadzornega organa (Evropski bančni organ; v
nadaljevanju: uredba o EBA) in o spremembi Sklepa št. 716/2009/ES
ter razveljavitvi Sklepa Komisije 2009/78/ES (UL L št. 331
z dne 15. decembra 2010, str. 12, zadnjič spremenjena z Uredbo (EU)
2019/2175 Evropskega Parlamenta in Sveta z dne 18. decembra
2019 o spremembi Uredbe (EU) št. 1093/2010
o ustanovitvi Evropskega nadzornega organa (Evropski bančni organ), Uredbe (EU)
št. 1094/2010 o ustanovitvi Evropskega
nadzornega organa (Evropski organ za zavarovanja in poklicne pokojnine), Uredbe
(EU) št. 1095/2010 o ustanovitvi
Evropskega nadzornega organa (Evropski organ za vrednostne papirje in trge),
Uredbe EU št. 600/2014 o trgih finančnih
instrumentov, Uredbe (EU) 2016/1011 o indeksih, ki se uporabljajo kot
referenčne vrednosti v finančnih instrumentih in finančnih pogodbah ali za
merjenje uspešnosti investicijskih skladov, in Uredbe (EU) 2015/847 o
informacijah, ki spremljajo prenose sredstev (UL L št. 334
z dne 27. decembra 2019, str. 1) dne 18. marca
2022 na svoji spletni strani objavil Smernice o skupnih postopkih in
metodologijah za proces nadzorniškega pregledovanja in ovrednotenja (SREP) ter
nadzorniškem stresnem testiranju (EBA/GL/2022/03; v nadaljevanju: smernice).
(2) Smernice iz prvega
odstavka tega člena določajo skupne postopke in metodologije za delovanje
procesa nadzorniškega pregledovanja in ovrednotenja (SREP) iz 97. člena in
točke (a) prvega odstavka 107. člena Direktive 2013/36/EU, vključno s
skupnimi postopki in metodologijami za oceno organizacije in obravnavo tveganj,
vključno s pranjem denarja in financiranjem terorizma, iz 76. do 87. členov navedene direktive, ter postopki in
ukrepi, sprejetimi na podlagi 98., 100., 101., 102., 104., 104a, 104b, 104c,
105. členov, točke (b) prvega odstavka 107. člena
in 117. člena navedene direktive. Poleg
tega je namen teh smernic zagotoviti skupne metodologije, ki jih pristojni
organi uporabijo pri izvajanju nadzorniških stresnih testov v okviru njihovega
SREP iz drugega odstavka 100. člena
Direktive 2013/36/EU.
(3) Smernice so
naslovljene na pristojne organe, kot so opredeljeni v točkah (i) in (viii)
drugega odstavka 4. člena Uredbe o EBA.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih prihodnjih sprememb, če ne bo za posamezno spremembo smernic
odločila drugače, za Banko Slovenije, kadar v skladu z ZBan-3 v vlogi
pristojnega organa izvaja pristojnosti in naloge nadzora nad bankami.
(2) Banka Slovenije pri opravljanju nalog in
pristojnosti nadzora v skladu z ZBan-3 in Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1),
nazadnje spremenjena s Popravkom (Uradni list Evropske unije L 150 z dne
7. junija 2019), v celoti upošteva določbe smernic v delu, v katerem se
nanašajo na izvajanje nalog in pooblastil pristojnega organa.
3. člen
(razveljavitev Sklepa o uporabi Smernic o skupnih postopkih
in metodologijah za proces nadzorniškega pregledovanja in ovrednotenja (SREP)
ter Sklepa o uporabi Spremenjenih smernic o skupnih postopkih in metodologijah
za proces nadzorniškega pregledovanja in ovrednotenja (SREP) ter nadzorniškem
stresnem testiranju, ki spreminjajo EBA/GL/2014/13 z dne 19. decembra 2014)
Z dnem začetka uporabe tega sklepa prenehata veljati Sklep o
uporabi Smernic o skupnih postopkih in metodologijah za proces nadzorniškega
pregledovanja in ovrednotenja (SREP) (Uradni list RS, št. 88/15) ter Sklep o uporabi Spremenjenih
smernic o skupnih postopkih in metodologijah za proces nadzorniškega
pregledovanja in ovrednotenja (SREP) ter nadzorniškem stresnem testiranju, ki
spreminjajo EBA/GL/2014/13 z dne 19. decembra
2014 (Uradni list RS, št. 8/19).
4. člen
(uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije.
Ljubljana, dne 22. novembra 2022
Boštjan Vasle
predsednik
Sveta Banke Slovenije