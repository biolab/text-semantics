I. SPLOŠNE DOLOČBE
1. člen
(vsebina)
(1) Ta pravilnik določa minimalne higienske
zahteve (v nadaljnjem besedilu: higienske zahteve), ki jih morajo izpolnjevati
kopališča in kopalna voda v bazenih ter način njihovega ugotavljanja in
spremljanja zaradi varovanja zdravja uporabnikov kopališč oziroma bazenov. 
(2) Zaradi varovanja zdravja uporabnikov
morajo kopalne vode v bazenih ustrezati zahtevam, ki jih določa ta pravilnik
oziroma ne smejo vsebovati mikroorganizmov, parazitov ali snovi v številu in
koncentracijah, ki same ali v kombinaciji z drugimi snovmi predstavljajo
nevarnost za zdravje uporabnikov. 
(3) Ta pravilnik se ne uporablja za bazene,
ki jih uporablja izključno posameznik ali fizična oseba ali člani njegove
družine.
2. člen
(izrazi)
Izrazi, uporabljeni v tem pravilniku, imajo
naslednji pomen: 
1.     
Bazen je proizvod oziroma del stavbe različnih oblik in dimenzij, v
katerem je kopalna voda, ki se uporablja za rekreativne, športne, terapevtske
ali druge aktivnosti. Bazen je lahko del kopališke ali drugih dejavnosti. 
2.     
Kopališča so bazenska in naravna. Bazenska kopališča so dvoranska
kopališča in kopališča na prostem. Naravna kopališča so kopališča na morju,
kopališča na stoječih vodah in kopališča na tekočih vodah. 
3.     
Kopalna voda v bazenih (v nadaljnjem besedilu: kopalna voda) je voda, ki
jo istočasno ali v časovnem zaporedju uporabljata najmanj dve osebi. 
4.     
Polnilna voda je voda, ki se uporablja za prvo polnjenje bazena in
dopolnjevanje bazena. 
5.     
Priprava kopalne vode je zaporedje tehnoloških postopkov s katerimi se
zagotavlja njena skladnost z zahtevami, ki jih določa ta pravilnik.
3. člen
(upravljavec)
Za zagotavljanje higienskih zahtev je
odgovoren upravljavec bazena oziroma kopališča (v nadaljnjem besedilu:
upravljavec). Upravljavec mora imeti odgovorno osebo, ki je zadolžena za
vzdrževanje bazena oziroma kopališča in skladnost kopalne vode oziroma nemoteno
delovanje naprav za pripravo kopalne vode.
4. člen
(notranji nadzor)
(1) Upravljavec mora za vsak bazen oziroma
kopališče izvajati notranji nadzor na podlagi načrta zagotavljanja varnosti
kopalne vode, bazena oziroma kopališča. Načrt zagotavljanja varnosti kopalne
vode, bazena oziroma kopališča omogoča prepoznavanje mikrobioloških, fizikalnih
in kemičnih agensov, ki lahko predstavljajo nevarnost za zdravje ljudi,
izvajanje potrebnih ukrepov in vzpostavljanje stalnega nadzora na tistih mestih
(kritičnih kontrolnih točkah) v bazenih oziroma kopališčih, kjer se tveganja
lahko pojavijo. 
(2) Načrt iz prejšnjega odstavka mora
vsebovati tudi mesta vzorčenja, metode laboratorijskega preskušanja, najmanjšo
pogostost vzorčenja kopalne vode in dokumentacijo o tem. 
(3) Upravljavec mora pripraviti načrt iz
prvega odstavka tega člena v skladu z navodili za izdelavo načrta zagotavljanja
varnosti kopalne vode, bazena oziroma kopališča, ki jih pripravi Inštitut za
varovanje zdravja Republike Slovenije (v nadaljnjem besedilu: IVZ) in so
objavljena na spletni strani IVZ.
II. HIGIENSKE ZAHTEVE ZA KOPALNE VODE
5. člen
(skladnost kopalne vode)
(1) Kopalna voda mora izpolnjevati
higienske zahteve, ki so določene z mikrobiološkimi, fizikalnimi in kemijskimi
parametri iz Priloge 1, ki je sestavni del tega pravilnika. 
(2) Vzorec kopalne vode je skladen, če
vrednost posameznega preiskanega parametra ustreza higienskim zahtevam iz
Priloge 1 tega pravilnika. 
(3) Vzorec kopalne vode je neskladen, če
vrednost posameznega preiskanega parametra ne ustreza higienskim zahtevam iz
Priloge 1 tega pravilnika. 
(4) Ugotovitev o skladnosti oziroma
neskladnosti vzorca kopalne vode, da laboratorij, ki ga je preskušal. 
(5) Če je vzorec kopalne vode neskladen,
mora upravljavec raziskati vzroke za neskladnost in izvesti ustrezne ukrepe za
njihovo odpravo. O vzrokih za neskladnost in o izvedenih ukrepih upravljavec
vodi evidenco. 
(6) V primeru neskladnosti mora upravljavec
oceniti primernost kopalne vode za kopanje v skladu z merili, ki jih pripravi
IVZ in so objavljena na spletni strani IVZ. Če je vzorec kopalne vode
neprimeren za kopanje mora upravljavec o tem nemudoma obvestiti območni zavod
za zdravstveno varstvo.
6. člen
(kakovost polnilne vode)
(1) Polnilna voda mora izpolnjevati pogoje,
ki jih določa predpis, ki ureja pitno vodo, razen glede naravne vsebnosti
mineralnih snovi, ki ne motijo postopkov priprave kopalne vode. 
(2) Če polnilna voda ni iz javnega sistema
za oskrbo s pitno vodo, mora upravljavec enkrat letno preveriti njeno kakovost
v skladu s predpisom, ki ureja pitno vodo.
7. člen
(priprava kopalne vode)
(1) Pri pripravi kopalne vode je treba
opraviti najmanj razkuževanje z rezidualnim učinkom in korekcijo pH-vrednosti. 
(2) Odstop od zahtev iz prejšnjega odstavka
je možen le, če so izpolnjeni naslednji pogoji: 
-       
dodajanje polnilne vode v količini najmanj 10 m³/dan/kopalca, 
-       
temperatura kopalne vode ne presega 21 ºC in 
-       
dnevno praznjenje celotne prostornine bazena in njegovo čiščenje. 
(3) Snovi, ki se uporabljajo za pripravo
kopalne vode in nečistoče, ki jih te snovi vsebujejo ter njihovi stranski
produkti, ne smejo biti v kopalni vodi v višji koncentraciji, kot določa ta
pravilnik in ne smejo, posredno ali neposredno, vplivati na zdravje ljudi.
Kopalni vodi se ne sme dodati nobenih drugih snovi, razen snovi, ki so potrebne
za pripravo. 
(4) Za bazene s kopalno vodo, ki ima
priznano lastnost naravnega zdravilnega sredstva in v katerih se ne zagotavlja
priprava kopalne vode v skladu s prvim odstavkom tega člena ter ne izpolnjuje
pogojev iz drugega odstavka tega člena, se mora ob vstopu v bazen na vidnem
mestu objaviti naslednje sporočilo: »Voda v bazenu ni razkužena. V vodi so
lahko prisotni mikroorganizmi, ki predstavljajo tveganje za prenos nalezljivih
bolezni.«. 
(5) Opozorilo iz prejšnjega odstavka mora
biti izpisano s krepko pisavo in z velikimi tiskanimi črkami, velikosti najmanj
10 cm. 
(6) Če je kopalna voda, ki ji je priznana
lastnost naravnega zdravilnega sredstva, neskladna z mejno vrednostjo parametra
Trihalometani (vsota) iz Priloge I tega pravilnika zaradi polnilne vode, morajo
upravljavci pripraviti sanacijski načrt za pripravo kopalne vode, ki vsebuje
tudi časovne roke in program za preverjanje učinkovitosti ukrepov.
8. člen
(kontinuirane in samodejne meritve)
(1) Vsak bazen mora biti opremljen z
napravami za kontinuirano in samodejno merjenje temperature, prostega klora, če
se kot sredstvo za razkuževanje uporablja klorovo sredstvo, redoks potenciala
in pH-vrednosti kopalne vode ter s samodejnimi dozirnimi napravami za korekcijo
vrednosti parametrov. Vrednosti vseh parametrov je treba enkrat dnevno preveriti
z ročnimi meritvami. 
(2) Če upravljavec za obstoječe bazene ne
zagotavlja kontinuirane in samodejne meritve iz prejšnjega odstavka, mora
šestkrat dnevno v enakomernih časovnih presledkih v obratovalnem času
zagotoviti ročne meritve vseh parametrov iz prejšnjega odstavka in korekcijo
njihovih vrednosti. 
(3) Meritve iz prvega in drugega odstavka
tega člena se morajo opraviti približno v sredini daljše stranice pravokotnih
bazenov ali na podobnem ustreznem mestu v bazenih nepravilnih oblik. 
(4) Upravljavec mora najmanj enkrat letno
zagotoviti umerjanje (preverjanje pravilnosti delovanja) merilcev za ročno in
kontinuirano merjenje parametrov. Upravljavec vodi dokumentacijo o umerjanju
oziroma preverjanju delovanja merilcev in o merjenju parametrov.
9. člen
(dodajanje polnilne vode)
(1) Upravljavec mora imeti izdelan in
dokumentiran režim dodajanja polnilne vode. Dnevno je treba nadomestiti najmanj
30 litrov kopalne vode s polnilno vodo na uporabnika, kar se preverja z
merilcem količine dodane vode. 
(2) Upravljavec mora dnevno voditi
dokumentacijo o skupni dnevni količini dodane polnilne vode.
10. člen
(menjava kopalne vode)
(1) Bazen lahko obratuje sezonsko ali celo
leto. Kot celo leto se šteje, če bazen obratuje najmanj osem mesecev na leto. 
(2) Pri bazenih, ki obratujejo celo leto,
je treba najmanj enkrat letno celotni obtočni sistem, vključno z bazeni,
popolnoma izprazniti, izprati, napolniti in hiperklorirati za dve uri. Enak
postopek je treba izvesti pri bazenih, ki obratujejo sezonsko, pred začetkom njihovega
obratovanja. 
(3) O menjavi kopalne vode in drugih
ukrepih iz prejšnjega odstavka mora upravljavec izdelati zapis, ki je sestavni
del evidence obratovanja bazenskega kopališča iz Priloge 2, ki je sestavni del
tega pravilnika.
III. LABORATORIJSKA PRESKUŠANJA IN OBVEŠČANJE
11. člen
(odvzem vzorcev in laboratorijska
preskušanja)
(1) Parametri laboratorijskih preskušanj
vzorcev kopalne vode in njihove mejne vrednosti so določeni v Prilogi 1 tega
pravilnika. 
(2) Odvzem vzorcev, laboratorijsko
preskušanje odvzetih vzorcev in ugotovitve o skladnosti preskušenih vzorcev
kopalne vode opravljajo laboratoriji, ki so akreditirani v skladu s standardom
SIST EN ISO/IEC 17025. 
(3) Odvzem vzorcev se mora opraviti v
skladu z navodili, ki jih pripravi IVZ in so objavljena na spletni strani IVZ. 
(4) Laboratorijsko preskušanje vzorcev se
opravi po metodah iz Priloge 1 tega pravilnika. 
(5) Vsak rezultat laboratorijskega
preskušanja vzorca kopalne vode mora vsebovati ugotovitev o skladnosti vzorca. 
(6) Laboratoriji morajo rezultate
laboratorijskih preskušanj in terenskih meritev odvzetih vzorcev kopalne vode
najpozneje v desetih dneh po odvzemu vzorca posredovati upravljavcu, za
parameter Legionella sp. pa mu morajo rezultate laboratorijskih preskušanj
posredovati najpozneje v dvajsetih dneh po odvzemu vzorca.
12. člen
(obseg in pogostost odvzema vzorcev in
laboratorijskih preskušanj)
(1) Upravljavec mora v vsakem bazenu
zagotoviti odvzem vzorca kopalne vode in laboratorijsko preskušanje odvzetega
vzorca skladno s parametri, ki so določeni v Prilogi 1 tega pravilnika. 
(2) Ne glede na prejšnji odstavek za
kopalno vodo iz četrtega odstavka 7. člena tega pravilnika upravljavec zagotovi
odvzem vzorca kopalne vode in laboratorijsko preskušanje odvzetega vzorca le za
mikrobiološke parametre iz Tabele 1 Priloge 1 tega pravilnika. 
(3) Upravljavec mora zagotoviti odvzem
vzorca kopalne vode vedno pred začetkom obratovanja (prvič ali po kakršnikoli
prekinitvi obratovanja), dodatno pa v primeru higienskih indikacij, po koncu
onesnaženja ali po spremembah v pripravi kopalne vode. 
(4) Upravljavec mora v vsakem bazenu, ki
obratuje celo leto, zagotoviti odvzem vzorca kopalne vode in laboratorijsko
preskušanje odvzetega vzorca najmanj enkrat mesečno, v bazenu, ki obratuje
sezonsko pa najmanj dvakrat mesečno. Če sta dva bazena ali največ trije bazeni
s skupno vodno kopalno površino do 30 m2 in globine ne manj kot 0,6 m vezani
tako, da v njih doteka identična polnilna voda in se izvaja ista priprava
kopalne vode, upravljavec zagotovi izmenično odvzem vzorca le iz enega bazena. 
(5) Ne glede na prejšnji odstavek lahko
upravljavec zagotovi odvzem vzorca kopalne vode v bazenih, ki obratujejo celo
leto, najmanj enkrat na dva meseca, v bazenih, ki obratujejo sezonsko, pa najmanj
enkrat mesečno, če dokaže, da je bilo v preteklem koledarskem letu več kot 80
odstotkov odvzetih vzorcev kopalne vode skladnih z mejnimi vrednostmi iz
Priloge 1 tega pravilnika. 
(6) Upravljavec mora zagotavljati
enakomernost časovnih presledkov med posameznimi odvzemi vzorcev kopalne vode.
13. člen
(register kopalnih voda)
(1) Laboratoriji iz prejšnjega člena morajo
rezultate laboratorijskih preskušanj in terenskih meritev odvzetih vzorcev
kopalne vode v dvajsetih dneh po odvzemu vzorca v elektronski obliki
posredovati IVZ, ki vodi register kopalnih voda. 
(2) Upravljavec mora pred začetkom
opravljanja kopališke ali druge dejavnosti oziroma ob vsaki spremembi te
dejavnosti IVZ v elektronski obliki posredovati podatke, ki se nanašajo na
bazen oziroma kopališče. 
(3) Elektronske obrazce za posredovanje
podatkov iz prvega in drugega odstavka tega člena pripravi IVZ in so objavljeni
na spletni strani IVZ.
14. člen
(poročilo upravljavca)
Upravljavec mora izdelati letno poročilo o
kakovosti kopalne vode po parametrih in v skladu z zahtevami o odvzemu vzorcev
kopalne vode iz 11. člena tega pravilnika za vsak bazen. Navodilo upravljavcem
za pripravo letnega poročila o kakovosti kopalne vode pripravi IVZ in je
objavljeno na spletni strani IVZ.
15. člen
(informacije o kakovosti kopalne vode)
(1) Upravljavec mora na informacijskem
mestu bazena oziroma bazenskega kopališča za vsak bazen namestiti obvestilo, na
katerem so z velikimi tiskanimi ter dobro vidnimi in čitljivimi črkami
objavljene informacije o rezultatih laboratorijskih preskušanj z ugotovitvijo
skladnosti za najmanj zadnje laboratorijsko preskušanje kopalne vode.
Upravljavec hrani rezultate laboratorijskih preskušanj tri leta. 
(2) Poleg podatkov iz prejšnjega odstavka
mora upravljavec na informacijskem mestu objaviti tudi podatke o pogostnosti
odvzema vzorcev v posameznih bazenih ter pojasnilo v zvezi z oceno skladnosti
vzorca kopalne vode, in sicer: 
-       
kopalna voda je skladna, 
-       
kopalna voda je neskladna in primerna za kopanje, 
-       
kopalna voda je neskladna in ni primerna za kopanje. 
(3) Na informacijskem mestu mora biti
navedeno, kje pri upravljavcu lahko obiskovalci bazenskega kopališča dobijo na
vpogled rezultate laboratorijskih preskusov vzorcev kopalne vode za tekoče
leto. 
(4) Upravljavec mora letno poročilo o
kakovosti kopalne vode za preteklo leto objaviti na informacijskem mestu bazena
oziroma bazenskega kopališča.
IV. HIGIENSKE ZAHTEVE ZA BAZENE OZIROMA KOPALIŠČA
16. člen
(higienski red na kopališčih)
(1) Zagotavljanje higienskih zahtev na
bazenih oziroma kopališčih upravljavec določi s higienskim redom. 
(2) Higienski red, ki mora vsebovati
osnovna higienska pravila ravnanja za kopalce oziroma obiskovalce, pripravi IVZ
in so objavljena na spletni strani IVZ.
17. člen
(materiali in snovi, ki prihajajo v stik s
kopalno in polnilno vodo v bazenu in na kopališču)
Materiali in snovi, ki prihajajo v stik s
kopalno in polnilno vodo v bazenu oziroma na kopališču, ne smejo vplivati na
fizikalne, kemijske ali mikrobiološke lastnosti vode.
18. člen
(urejenost bazenskega kopališča)
(1) Bazensko kopališče se loči na čisti in
nečisti del. Čisti del obsega zlasti bazen z bazensko ploščadjo. Bazenska
ploščad mora biti urejena tako, da voda s teh površin ne more odtekati v bazen
ali v obtočni sistem. 
(2) Vsa oprema bazena in bazenske ploščadi
mora biti izdelana iz materialov, ki so odporni na korozijske vplive vode in
zraka. 
(3) V čistem delu bazenskega kopališča je
prepovedana uporaba talnih oblog iz vseh vrst tekstilnih materialov oziroma
podobnih oblog, ki onemogočajo učinkovito čiščenje.
19. člen
(načrt čiščenja)
(1) Upravljavec mora imeti izdelan načrt
čiščenja kopališča oziroma bazena, ki mora vsebovati najmanj naslednje podatke:
kaj čistiti, kako čistiti, s čim čistiti, kdaj čistiti in kdo opravlja
čiščenje. 
(2) Čiščenje se izvaja dnevno po
obratovalnem času, če je to potrebno, pa tudi med obratovalnim časom. 
(3) Upravljavec mora izvajati čiščenje po
izdelanem načrtu čiščenja in zagotoviti nadzor izvajanja čiščenja ter vodenje
dnevnega evidenčnega lista čiščenja, iz katerega je razvidno ali je čiščenje
opravljeno ustrezno in po izdelanem načrtu čiščenja.
20. člen
(evidenca obratovanja bazenskega
kopališča)
(1) Načrt čiščenja in dnevni evidenčni
listi čiščenja so sestavni del evidence obratovanja bazena oziroma bazenskega
kopališča, ki je v Prilogi 2 tega pravilnika. 
(2) Upravljavec mora hraniti evidenco
obratovanja bazena oziroma bazenskega kopališča za preteklo leto do konca
tekočega koledarskega leta.
V. PREHODNE IN KONČNE DOLOČBE
21. člen
(neskladnost kopalne vode s parametrom
THM)
Kopalna voda, ki ji je priznana lastnost
naravnega zdravilnega sredstva in ki ni skladna z mejno vrednostjo parametra
Trihalometani (vsota) iz Priloge I tega pravilnika, se mora z navedeno mejno
vrednostjo uskladiti najpozneje v dveh letih od dneva uveljavitve tega
pravilnika.
22. člen
(uskladitev dejavnosti)
Upravljavci morajo svojo dejavnost
uskladiti z določbami 4. člena tega pravilnika najpozneje v 18 mesecih od dneva
uveljavitve tega pravilnika.
23. člen
(merila, elektronski obrazci, in navodila
IVZ)
(1) IVZ naslednji dan od dneva uveljavitve
tega pravilnika pripravi in objavi na svoji spletni strani: 
-       
merila za ocenjevanje primernosti kopalne vode za kopanje iz šestega
odstavka 5. člena tega pravilnika, 
-       
navodila za odvzem vzorcev iz tretjega odstavka 11. člena tega
pravilnika, 
-       
elektronske obrazce za posredovanje podatkov, ki se nanašajo na bazen
oziroma kopališče iz tretjega odstavka 13. člena tega pravilnika, 
-       
navodila upravljavcem za pripravo letnega poročila o kakovosti kopalne vode
iz 14. člena tega pravilnika, 
-       
osnovna higienska pravila ravnanja za kopalce oziroma obiskovalce iz
drugega odstavka 16. člena tega pravilnika. 
(2) Navodila za izdelavo načrta
zagotavljanja varnosti kopalne vode, bazena oziroma kopališča iz tretjega odstavka
4. člena tega pravilnika IVZ pripravi in objavi na svoji spletni strani v
šestih mesecih od dneva uveljavitve tega pravilnika.
24. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o minimalnih higienskih in drugih zahtevah za kopalne vode
(Uradni list RS, št. 73/03 in 96/06).
25. člen
(začetek veljavnosti)
Ta pravilnik začne veljati osmi dan po
objavi v Uradnem listu Republike Slovenije.
Št. 007-64/2010
Ljubljana, dne 11. maja 2011
EVA 2010-2711-0055
Dorijan Marušič l.r. 
Minister 
za zdravje

Priloga 1: Higienske
zahteve za kopalne vode
Priloga 2: Evidenca
obratovanja bazena oziroma bazenskega kopališča