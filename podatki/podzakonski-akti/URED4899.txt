I. SPLOŠNE DOLOČBE
1. člen
(vsebina)
Ta uredba v skladu z Direktivo 2000/59/ES
Evropskega Parlamenta in Sveta z dne 27. novembra 2000 o pristaniških
zmogljivostih za prevzem ladijskih odpadkov in ostankov tovora (UL L št. 332 z
dne 28. 12. 2000, str. 81), zadnjič spremenjeno z Direktivo Komisije (EU)
2015/2087 z dne 18. novembra 2015 o spremembi Priloge II k Direktivi 2000/59/ES
Evropskega parlamenta in Sveta o pristaniških zmogljivostih za sprejem
ladijskih odpadkov in ostankov tovora (UL L št. 302 z dne 19. 11. 2015, str.
99), (v nadaljnjem besedilu: Direktiva 2000/59/ES) določa pravila ravnanja za
zmanjšanje nezakonitega odmetavanja ladijskih odpadkov in ostankov tovora v
morje z zagotavljanjem pristaniških zmogljivosti za prevzem ladijskih odpadkov
in ostankov tovora ter s tem izboljšanje varstva morskega okolja.
2. člen
(uporaba)
Ta uredba se uporablja za: 
1.     
vse ladje ne glede na njihovo zastavo, ki priplujejo ali se nahajajo v
pristaniščih Republike Slovenije, razen vojaških ladij ter pomožnih ali drugih
ladij v državni lasti, če se uporabljajo za nekomercialne namene, in 
2.     
vsa pristanišča Republike Slovenije.
3. člen
(izrazi)
(1) Izrazi, uporabljeni v tej uredbi, imajo
naslednji pomen: 
1.     
ladja je vsako morsko plovilo in plavajoča naprava, vključno s plovili
za rekreacijo in ribiškimi plovili; 
2.     
MARPOL 73/78 je Mednarodna konvencija o preprečevanju onesnaževanja
morja z ladij, 1973, spremenjeno s Protokolom 1978 (Uradni list SFRJ, št. 2/85
– MP), ki se nanaša na njeno obnovljeno verzijo; 
3.     
ladijski odpadki so vsi odpadki, vključno s komunalno odpadno vodo in
živalskimi stranskimi proizvodi ter ostanki, ki niso ostanki tovora, ki
nastanejo med plovbo ladje v skladu s prilogami I, IV, V in VI MARPOL 73/78, in
odpadki, povezani s tovorom v skladu z navodili za izvajanje Priloge V MARPOL
73/78; 
4.     
ostanki tovora so ostanki kakršnegakoli tovora na ladji, v prostoru za
tovor ali v tankih, ki ostanejo po končanem razkladanju in čiščenju ter
vključujejo ostanke in razlitja pri nakladanju ali razkladanju; 
5.     
pristanišče sta vodni in priobalni prostor v skladu z zakonikom, ki
ureja pomorstvo; 
6.     
koprsko tovorno pristanišče je območje koprskega tovornega pristanišča,
določenega v zakoniku, ki ureja pomorstvo, vključno z območjem njegovega sidrišča;
7.     
pristaniške zmogljivosti za prevzem ladijskih odpadkov in ostankov
tovora so pritrjene, plavajoče ali premične naprave, ki lahko sprejmejo
ladijske odpadke ali ostanke tovora; 
8.     
upravljavec pristanišča je pravna oseba ali samostojni podjetnik posameznik,
ki upravlja pristanišče v skladu z zakonikom, ki ureja pomorstvo, na območju
koprskega tovornega pristanišča pa imetnik koncesije za opravljanje nalog
vodenja pristanišča, pristaniške dejavnosti vkrcavanja in izkrcavanja tovora in
pristaniške dejavnosti vstopanja in izstopanja potnikov v pomorskem potniškem
prometu; 
9.     
ribiško plovilo je morsko plovilo, ki je opremljeno ali uporabljeno za
komercialni ribolov v skladu s predpisi, ki urejajo morski ribolov; 
10.  
plovilo za rekreacijo je plovilo katerekoli vrste ne glede na vrsto
pogona, če je namenjeno za športne aktivnosti in prosti čas; 
11.  
komunalni odpadki so komunalni odpadki v skladu zakonom, ki ureja
varstvo okolja; 
12.  
komunalna odpadna voda je komunalna odpadna voda v skladu zakonom, ki
ureja varstvo okolja; 
13.  
živalski stranski proizvodi so živalski stranski proizvodi v skladu z
Uredbo (ES) št. 1069/2009 Evropskega parlamenta in Sveta z dne 21. oktobra 2009
o določitvi zdravstvenih pravil za živalske stranske proizvode in pridobljene
proizvode, ki niso namenjeni prehrani ljudi, ter razveljavitvi Uredbe (ES) št.
1774/2002 (Uredba o živalskih stranskih proizvodih) (UL L št. 300 z dne 14. 11.
2009, str. 1), zadnjič spremenjeno z Uredbo Sveta (EU) št. 1385/2013 z dne 17.
decembra 2013 o spremembi uredb Sveta (ES) št. 850/98 in (ES) št. 1224/2009 ter
uredb (ES) št. 1069/2009, (EU) št. 1379/2013 in (EU) št. 1380/2013 Evropskega
parlamenta in Sveta zaradi spremembe položaja Mayotta v razmerju do Evropske
unije (UL L št. 354 z dne 28. 12. 2013, str. 86), (v nadaljnjem besedilu:
Uredba 1069/2009/ES) ter določbami predpisov, ki urejajo zdravstvena pravila za
živalske stranske proizvode, ki niso namenjeni prehrani ljudi v Republiki
Sloveniji.
(2) Ne glede na določbi 3. in 4. točke
prejšnjega odstavka se odpadki, ki nastajajo na ladji, in ostanki tovora
štejejo za odpadke v skladu s predpisom, ki ureja ravnanje z odpadki, komunalna
odpadna voda z ladij pa za komunalno odpadno vodo v skladu s predpisi, ki
urejajo odvajanje in čiščenje komunalne odpadne vode. 
(3) Ladijski odpadki in ostanki tovora se
razvrščajo med komunalne odpadke v skladu s predpisom, ki ureja ravnanje z
odpadki, razen: 
-       
komunalne odpadne vode, 
-       
ladijskih odpadkov, ki nastanejo pri uporabi mazalnih olj in pogonskega
goriva, 
-       
živalskih stranskih proizvodov, ki nastajajo v ladijskih kuhinjah ali
pri prevozu živine, in 
-       
nevarnih odpadkov, ki nastajajo pri vzdrževalnih delih razen odpadkov,
ki se uvrščajo v podskupino 15 01 ali skupino 20 iz klasifikacijskega seznama
odpadkov v skladu s predpisom, ki ureja ravnanje z odpadki, 
-       
ostankov tovora. 
(4) Ladijske odpadke in ostanke tovora je
treba predelati ali odstraniti v skladu s predpisom, ki ureja ravnanje z
odpadki, komunalno odpadno vodo obdelati v skladu s predpisom, ki ureja
odvajanje in čiščenje komunalne odpadne vode, in živalske stranske proizvode
obdelati v skladu s predpisi, ki urejajo ravnanje z odpadki, ter v skladu z
Uredbo 1069/2009/ES.
4. člen
(prevzem ladijskih odpadkov in ostankov
tovora)
(1) Prevzem ladijskih odpadkov in ostankov
tovora z ladij v pristanišču, ki ni koprsko tovorno pristanišče, opravlja
izvajalec občinske gospodarske javne službe zbiranja in prevoza komunalnih
odpadkov, ki to javno službo izvaja na območju občine, v kateri je pristanišče.
(2) Prevzem ladijskih odpadkov in ostankov
tovora z ladij v koprskem tovornem pristanišču opravlja izvajalec državne
gospodarske javne službe zbiranja odpadkov s plovil. 
(3) Izvajalec občinske gospodarske javne
službe zbiranja in prevoza komunalnih odpadkov iz prvega odstavka tega člena in
izvajalec državne gospodarske javne službe zbiranja odpadkov s plovil iz
prejšnjega odstavka (v nadaljnjem besedilu: zbiralec ladijskih odpadkov in
ostankov tovora) mora zagotoviti, da so pristaniške zmogljivosti za prevzem
ladijskih odpadkov in ostankov tovora sposobne sprejeti vse vrste in količine
ladijskih odpadkov in ostankov tovora z ladij, ki običajno priplujejo v
pristanišče, pri čemer mora upoštevati obratovalne potrebe uporabnikov
pristanišča, velikost in geografsko lego pristanišča, vrste ladij in izjeme,
predvidene za ladje iz 11. člena te uredbe, ki opravljajo redne prevoze s
pogostimi in rednimi postanki v pristanišču. 
(4) Prevzem ladijskih odpadkov in ostankov
tovora z ladij v skladu s to uredbo se ne šteje za pošiljanje odpadkov v skladu
s predpisom, ki ureja čezmejno pošiljanje odpadkov, ladijski odpadki in ostanki
tovora pa niso blago, za katerega se obračunava in plačuje uvozna dajatev v
skladu s carinskimi predpisi.
II. OBVEZNOSTI UPRAVLJAVCA PRISTANIŠČA
5. člen
(obveznosti upravljavca pristanišča)
(1) Upravljavec pristanišča mora
zagotoviti, da se pristaniške zmogljivosti za prevzem ladijskih odpadkov in
ostankov tovora namestijo tako, da njihova uporaba pri prevzemu ali pretovoru
ladijskih odpadkov in ostankov tovora preprečuje kopičenje ladijskih odpadkov
in ostankov tovora ter ne povzroča ladjam čezmernih zamud. 
(2) Upravljavec pristanišča mora zbiralcu
ladijskih odpadkov in ostankov tovora na njegovo zahtevo omogočiti, da na
območju pristanišča oddaja: 
-       
komunalno odpadno vodo, prevzeto z ladij, izvajalcu občinske gospodarske
javne službe odvajanja in čiščenja komunalne odpadne vode, če je območje
pristanišča opremljeno z javno kanalizacijo ali kanalizacijo, ki je priključena
na javno kanalizacijo, 
-       
odpadna olja in ostanke uporabe goriv zbiralcem odpadnih olj v skladu s
predpisom, ki ureja odstranjevanje odpadnih olj, 
-       
živalske stranske proizvode 1 in 2 kategorije koncesionarju državne
gospodarske javne službe ravnanja z živalskimi stranskimi proizvodi, 
-       
nevarne odpadke, ki se ne uvrščajo v podskupino 15 01 ali skupino 20 iz
klasifikacijskega seznama odpadkov v skladu s predpisom, ki ureja ravnanje z
odpadki, osebam, ki imajo potrdilo o vpisu v evidenco zbiralcev odpadkov, 
-       
ostanke tovora. 
(3) Upravljavec pristanišča mora osebam iz
prejšnjega odstavka zagotoviti brezplačno namestitev pristaniških zmogljivosti
za prevzem in začasno skladiščenje komunalne odpadne vode, živalskih stranskih
proizvodov in odpadkov iz prejšnjega odstavka na območju pristanišča.
6. člen
(načrt prevzema ladijskih odpadkov in
ostankov tovora)
(1) Namestitev pristaniških zmogljivosti za
prevzem ladijskih odpadkov in ostankov tovora, vrsto in velikost naprav in
druge pogoje za uporabo teh naprav se podrobneje določijo v načrtu prevzema
ladijskih odpadkov in ostankov tovora (v nadaljnjem besedilu: načrt prevzema
odpadkov). 
(2) Izdelavo načrta prevzema odpadkov mora
zagotoviti upravljavec pristanišča, pri čemer mora glede vrste in namestitve
pristaniških zmogljivosti upoštevati strokovne podlage, ki jih za izdelavo
načrta prevzema odpadkov posreduje izvajalec zbiranja ladijskih odpadkov in
ostankov tovora. 
(3) Načrt prevzema odpadkov mora biti
izdelan v skladu s prilogo 1, ki je sestavni del te uredbe. 
(4) Načrt prevzema odpadkov se lahko
pripravi tudi za območje več pristanišč v skladu z dogovorom upravljavcev teh
pristanišč pod pogojem, da je v njem za vsako posamezno pristanišče posebej
določena vrsta in velikost ter način namestitve pristaniških zmogljivosti za
prevzem ladijskih odpadkov in ostankov tovora.
7. člen
(potrditev načrta prevzema odpadkov)
(1) Predlog načrta prevzema odpadkov mora
upravljavec pristanišča objaviti na krajevno običajen način, na straneh
svetovnega spleta in na javno dostopnem mestu na sedežu občinske uprave.
Predlog načrta prevzema odpadkov mora biti na tak način na vpogled javnosti
najmanj 14 dni. V času javne objave predloga lahko uporabniki pristanišča
podajo upravljavcu pristanišča pripombe, ki jih mora upravljavec pristanišča
pri izdelavi končnega predloga načrta prevzema odpadkov upoštevati, če je to
mogoče in ni v nasprotju s to uredbo. 
(2) Načrt prevzema odpadkov mora
upravljavec pristanišča po zaključku javne objave posredovati v potrditev
ministrstvu, pristojnemu za okolje (v nadaljnjem besedilu: ministrstvo). 
(3) Ministrstvo potrdi načrt prevzema
odpadkov, če je ta pripravljen v skladu z zahtevami in pogoji iz priloge 1 te
uredbe ter operativnimi programi ravnanja z odpadki za tiste odpadke iz drugega
odstavka 5. člena te uredbe, za katere so ti programi izdani. 
(4) Če ministrstvo potrditev načrta
prevzema odpadkov zavrne, mora upravljavec pristanišča pripraviti novega, ga
javno objaviti v skladu s prvim odstavkom tega člena in ga po javni objavi
posredovati ministrstvu v potrditev. 
(5) Ministrstvo potrdi načrt prevzema
odpadkov za največ tri leta in pred vsako večjo spremembo v delovanju
pristanišča, zaradi katere se spremeni količina ali vrsta ladijskih odpadkov
ali ostankov tovora. V dvomu, ali gre za večjo spremembo, odloči ministrstvo na
pobudo upravljavca pristanišča, zbiralca ladijskih odpadkov in ostankov tovora
ali pristojnih inšpektorjev. 
(6) Upravljavec pristanišča mora
zagotoviti, da javno objavi predlog novega načrta prevzema odpadkov na način iz
prvega odstavka tega člena najpozneje pet mesecev pred iztekom roka veljavnosti
veljavnega načrta prevzema odpadkov oziroma pred začetkom večje spremembe v
delovanju pristanišča, ter ga posredovati ministrstvu v potrditev najpozneje
tri mesece pred iztekom roka veljavnosti načrta prevzema odpadkov oziroma pred
začetkom večje spremembe v delovanju pristanišča.
8. člen
(ravnanje z ladijskimi odpadki in ostanki
tovora)
(1) Upravljavec pristanišča mora
zagotoviti, da se v pristanišču ravna z ladijskimi odpadki in ostanki tovora v
skladu s potrjenim načrtom prevzema odpadkov. 
(2) Upravljavec pristanišča mora
upravljavca ladje obvestiti, da mora pred izplutjem iz pristanišča oddati
ladijske odpadke in ostanke tovora v pristaniške zmogljivosti za prevzem
ladijskih odpadkov in ostankov tovora v skladu s potrjenim načrtom prevzema
odpadkov. 
(3) Upravljavec pristanišča mora voditi
evidenco o oddanih količinah oddanih posameznih ladijskih odpadkov in ostankov
tovora in o nadaljnjem ravnanju z njimi. 
(4) Upravljavec pristanišča in zbiralec
ladijskih odpadkov in ostankov tovora morata vsak v okviru svojih obveznosti po
tej uredbi omogočiti, da ladja dnevno oddaja ladijske odpadke in ostanke tovora
v pristaniške zmogljivosti za prevzem ladijskih odpadkov in ostankov tovora. 
(5) Upravljavec pristanišča mora oddati
letno poročilo o ravnanju z ladijskimi odpadki in ostanki tovora v rokih,
obliki in na način, ki velja za zbiralce odpadkov v skladu s predpisom, ki
ureja ravnanje z odpadki.
III. OBVEZNOSTI UPRAVLJAVCA LADJE
9. člen
(obveznost uporabe)
(1) Uporaba storitev zbiralca ladijskih
odpadkov in ostankov tovora je obvezna za vse ladje, ki vplujejo ali se
nahajajo na območju pristanišča. 
(2) Upravljavec ladje, ki ni plovilo za
rekreacijo, registrirano za prevoz največ 12 oseb, ali ribiško plovilo in je
namenjena v pristanišče, mora pravilno in točno izpolniti obrazec iz priloge 2,
ki je sestavni te uredbe, ter ga poslati Upravi Republike Slovenije za
pomorstvo (v nadaljnjem besedilu: Uprava za pomorstvo): 
-       
vsaj 24 ur pred prihodom, če je pristanišče postanka znano, ali 
-       
takoj, ko je pristanišče postanka znano, če je ta informacija na voljo
manj kakor 24 ur pred prihodom, ali 
-       
najpozneje ob odhodu iz prejšnjega pristanišča, če potovanje traja manj
kakor 24 ur. 
(3) Uprava za pomorstvo pošlje kopijo
izpolnjenega obrazca iz prejšnjega odstavka upravljavcu pristanišča in zbiralcu
ladijskih odpadkov in ostankov tovora. 
(4) Kopija obrazca iz prejšnjega odstavka
se mora hraniti na ladji vsaj do naslednjega pristanišča in mora biti na voljo
pristojnemu organu na območju tega pristanišča.
10. člen
(oddaja ladijskih odpadkov)
(1) Upravljavec ladje mora zagotoviti, da
se pred izplutjem ladje iz pristanišča ladijski odpadki oddajo v pristaniške
zmogljivosti za prevzem ladijskih odpadkov in ostankov tovora v skladu s
potrjenim načrtom prevzema odpadkov. 
(2) Če se ladja v pristanišču nahaja več
dni, je treba ladijske odpadke dnevno oddati v pristaniške zmogljivosti za
prevzem ladijskih odpadkov in ostankov tovora. 
(3) Ne glede na določbi prvega in drugega
odstavka tega člena lahko ladja nadaljuje plovbo v naslednje pristanišče, ne da
bi upravljavec ladje zagotovil oddajo ladijskih odpadkov, če je iz podatkov iz
obrazca iz priloge 2 te uredbe razvidno, da ima ladja dovolj namenskih
zmogljivosti za skladiščenje vseh doslej zbranih ladijskih odpadkov in vseh
tistih ladijskih odpadkov, ki se bodo nabrali med nameravanim potovanjem do
pristanišča, v katerem se bodo ladijski odpadki oddali. 
(4) Če obstaja domneva, da v nameravanem
pristanišču, v katerem bo upravljavec ladje iz prejšnjega odstavka zagotovil
oddajo ladijskih odpadkov, ni zadostnih pristaniških zmogljivostih za prevzem
ladijskih odpadkov, ali če to pristanišče ni znano in zato obstaja nevarnost,
da bodo ladijski odpadki odvrženi v morje, pomorski inšpektor od upravljavca
ladje zahteva oddajo ladijskih odpadkov pred odhodom iz pristanišča. 
(5) Določbi tretjega in četrtega odstavka
tega člena se ne uporabljata za plovila za rekreacijo, ki prevažajo do 12 oseb,
in ribiška plovila.
11. člen
(izjeme)
(1) Uprava za pomorstvo lahko odloči, da za
ladjo, ki ni plovilo za rekreacijo, ki je registrirano za prevoz največ 12
oseb, ali ribiško plovilo, ne veljajo vse ali del obveznosti uporabnika
storitev zbiralca ladijskih odpadkov in ostankov tovora, če ta ladja opravlja
redne prevoze s pogostimi in rednimi postanki v pristaniščih in je dovolj
dokazov, da oddaja ladijske odpadke v pristaniščih na njeni poti. 
(2) V odločbi iz prejšnjega odstavka Uprava
za pomorstvo lahko odloči tudi o oprostitvi ali zmanjšanju plačila za storitve,
ki jih mora upravljavec ladje plačati zbiralcu ladijskih odpadkov in ostankov
tovora.
12. člen
(oddaja ostankov tovora)
(1) Če mora upravljavec ladje v pristanišču
zagotoviti oddajo ostankov tovora v skladu z MARPOL 73/78, jih mora oddati v
pristaniške zmogljivosti za prevzem ladijskih odpadkov in ostankov tovora, ki
jih upravlja zbiralec ladijskih odpadkov in ostankov tovora. 
(2) Za določitev cene za storitev zbiranja
in odvoza ostankov tovora s plovil iz prejšnjega odstavka se uporabljata
določbi tretjega in četrtega odstavka 13. člena te uredbe.
IV. PLAČILO STORITEV PREVZEMA LADIJSKIH ODPADKOV IN OSTANKOV
TOVORA
13. člen
(plačilo prevzema ladijskih odpadkov in
ostankov tovora)
(1) Opravljene storitve prevzema ladijskih
odpadkov in ostankov tovora, vključno s stroški njihove nadaljnje obdelave in
odstranjevanja, plačuje zbiralcu ladijskih odpadkov in ostankov tovora
upravljavec pristanišča. 
(2) Upravljavec pristanišča plačuje
opravljene storitve zbiralca ladijskih odpadkov in ostankov tovora iz sredstev,
ki jih zbere z obračunom teh storitev uporabnikom pristanišča na podlagi cene
za storitev zbiranja in odvoza odpadkov s plovil v skladu z zakonikom, ki ureja
pomorstvo. 
(3) Ceno za storitev zbiranja in odvoza
odpadkov s plovil v pristanišču, ki ni koprsko tovorno pristanišče, določi
pristojni organ občine, v kateri je pristanišče, v skladu z zakonom, ki ureja
gospodarske javne službe. 
(4) Ceno za storitev zbiranja in odvoza
odpadkov s plovil v koprskem tovornem pristanišču določi Vlada Republike
Slovenije v skladu s predpisom, ki ureja državno gospodarsko javno službo
zbiranja ladijskih odpadkov in ostankov tovora. 
(5) V aktu, ki določa ceno za storitev
zbiranja in odvoza odpadkov s plovil iz tretjega in četrtega odstavka tega
člena, je treba določiti tudi višino odškodnine, do katere je upravičen
uporabnik pristanišča zaradi zamude, ki nastane zaradi prevzemanja ladijskih
odpadkov in ostankov tovora, ter pogoje, na podlagi katerih lahko uporabnik
pristanišča uveljavlja odškodnino zaradi zamud. 
(6) Ne glede na določbi prvega in tretjega
odstavka tega člena lahko pristojni organ občine za pristanišče za plovila za
rekreacijo, registrirana za prevoz največ 12 oseb, ali ribiška plovila določi
ceno za opravljene storitve prevzema ladijskih odpadkov in ostankov tovora, ki
jih plačuje upravljavec pristanišča zbiralcu ladijskih odpadkov in ostankov
tovora, sredstva za plačilo teh storitev pa upravljavec pristanišča zbere z
obračunom pristojbine za uporabo pristanišča ali pristojbine za privez v skladu
z zakonikom, ki ureja pomorstvo. 
(7) Pri oblikovanju cene za opravljene
storitve prevzema ladijskih odpadkov in ostankov tovora iz prejšnjega odstavka
je potrebno upoštevati merila v skladu s predpisom, ki ureja oblikovanje cen za
opravljanje storitev občinskih gospodarskih javnih služb varstva okolja.
14. člen
(oblikovanje cene za storitev zbiranja in
odvoza odpadkov s plovil, ki niso plovila za rekreacijo ali ribiška plovila)
(1) Pri oblikovanju cene za storitev
zbiranja in odvoza odpadkov s plovil iz prejšnjega člena je treba za ladje, ki
niso plovila za rekreacijo, registrirana za prevoz največ 12 oseb, ali ribiška
plovila, upoštevati naslednja merila: 
-       
ladje morajo pomembno prispevati k stroškom prevzema ladijskih odpadkov
in ostankov tovora, ne glede na dejansko uporabo pristaniških zmogljivosti za
prevzem ladijskih odpadkov in ostankov tovora tako, da se vključi v ceno za
storitev zbiranja in odvoza odpadkov s plovil poseben pavšalni del, 
-       
cene za storitev zbiranja in odvoza ladijskih odpadkov in ostankov
tovora s plovil se razlikujejo glede na kategorijo, vrsto in velikost ladje,
pri čemer pa morajo sredstva iz posebnega pavšalnega dela cene pokriti najmanj
eno tretjino vseh stroškov opravljanja storitev zbiralca ladijskih odpadkov in
ostankov tovora v zvezi s prevzemom ladijskih odpadkov in ostankov tovora, 
-       
del stroškov opravljanja storitev zbiralca ladijskih odpadkov in
ostankov tovora, ki se ne krije z obračunom posebnega pavšalnega dela cene, se
krije na podlagi obračuna cene za prevzem posameznih vrst in količin ladijskih
odpadkov in ostankov tovora, ki jih ladje dejansko oddajo, 
-       
višina posebnega pavšalnega dela cene za storitev zbiranja in odvoza
ladijskih odpadkov in ostankov tovora s plovil se zniža, če ladja dokaže, da na
podlagi njenega za okolje sprejemljivega upravljanja, njene zasnove, opreme in
delovanja povzroča nastajanje manjše količine ladijskih odpadkov in ostankov
tovora. 
(2) Za prevzem odpadnih olj ali nevarnih
odpadkov iz tretjega odstavka 5. člena te uredbe se v ceni za storitev zbiranja
in odvoza odpadkov s plovil upošteva tudi strošek oddaje teh odpadkov v
nadaljnje ravnanje, katerega višino določi oseba, ki ima potrdilo o vpisu v
evidenco zbiralcev odpadnih olj v skladu s predpisom, ki ureja odstranjevanje
odpadnih olj. 
(3) Za prevzem živalskih stranskih
proizvodov se v ceni za storitev zbiranja in odvoza ladijskih odpadkov s plovil
in ostankov tovora upošteva strošek oddaje živalskih stranskih proizvodov v
nadaljnje ravnanje v višini, ki je za prevzem živalskih stranskih proizvodov
kategorije 1 in 2 določena v sklepu o tarifi za opravljanje storitev državne
gospodarske javne službe ravnanja z živalskimi stranskimi proizvodi.
15. člen
(oblikovanje cene za storitev zbiranja in
odvoza odpadkov s plovil za rekreacijo ali ribiških plovil)
Pri oblikovanju cene za storitev zbiranja
in odvoza odpadkov s plovil za rekreacijo, registriranih za prevoz največ 12
oseb, ali ribiških plovil ali plovil, ki opravljajo redne prevoze s pogostimi
in rednimi postanki v pristaniščih, je treba upoštevati merila v skladu s
predpisom, ki ureja oblikovanje cen za opravljanje storitev občinskih
gospodarskih javnih služb varstva okolja.
16. člen
(obveščanje uporabnikov pristanišča)
(1) Upravljavec pristanišča mora vsem
uporabnikom pristanišča posredovati informacije iz 2. točke priloge 1 te uredbe
in pojasniti ceno za storitev zbiranja in odvoza odpadkov s plovil in osnovo za
obračun teh storitev z namenom, da se zagotovi pravičen in pregleden način
obračuna stroškov teh storitev, ki odražajo dejanske stroške za zagotavljanje
razpoložljivih in uporabljenih zmogljivosti ter za prevzem ladijskih odpadkov
in ostankov tovora. 
(2) Cena za storitev zbiranja in odvoza
odpadkov s plovil ne sme presegati primerljivih cen za podobne storitve v
drugih državah članicah Evropske unije.
V. VODENJE EVIDENC IN POROČANJE KOMISIJI
17. člen
(evidenca pristanišč in obveščanje)
(1) Ministrstvo vodi evidenco pristanišč,
za katera so bila izdana potrdila za načrte prevzema odpadkov. 
(2) Evidenca pristanišč vsebuje podatke o
upravljavcih pristanišč, zbiralcih ladijskih odpadkov in ostankov tovora ter
pristaniških zmogljivostih za prevzem ladijskih odpadkov in ostankov tovora. 
(3) Upravljavec ladje, ki pluje pod zastavo
Republike Slovenije, mora sporočiti Upravi za pomorstvo, če mu pri oddaji
ladijskih odpadkov in ostankov tovora v pristaniščih izven območja Republike
Slovenije niso bile zagotovljene ustrezne pristaniške zmogljivosti za prevzem
ladijskih odpadkov in ostankov tovora. Uprava za pomorstvo obvesti o tem pristojni
organ zadevne države, Evropsko komisijo in Mednarodno pomorsko organizacijo.
18. člen
(poročanje Evropski komisiji)
(1) Ministrstvo za promet posreduje
Evropski komisiji vsaka tri leta poročilo o izvajanju Direktive 2000/59/ES, ki
je sestavljeno iz letnega poročila o oddajanju ladijskih odpadkov in ostankov
tovora, ki ga pripravi Uprava za pomorstvo ter letnega poročila o potrjenih
načrtih prevzema odpadkov, ki ga pripravi ministrstvo. 
(2) Uprava za pomorstvo mora redno, najmanj
enkrat letno, obveščati Evropsko komisijo o izjemah iz 11. člena te uredbe.
VI. NADZOR
19. člen
(inšpektorji)
(1) Inšpekcijski nadzor nad upravljavci
pristanišč in zbiralci ladijskih odpadkov in ostankov tovora in vodenje
postopkov o prekrških teh oseb opravljajo inšpektorji, pristojni za okolje. 
(2) Inšpekcijski nadzor ladij v zvezi z
oddajo ladijskih odpadkov in ostankov tovora in vodenje postopkov o prekrških,
ki jih storijo ladje, opravljajo pomorski inšpektorji, pri čemer jih morajo o
ladjah, ki ne izpolnjujejo zahteve v zvezi z oddajo ladijskih odpadkov in
ostankov tovora, obveščati pristaniški nadzorniki. 
(3) Pomorski inšpektorji morajo pri izbiri
ladij za inšpekcijski nadzor nad ladjami, ki niso plovila za rekreacijo,
registrirana za prevoz največ 12 oseb, ali ribiška plovila ali plovila, ki
opravljajo redne prevoze s pogostimi in rednimi postanki v pristaniščih,
upoštevati predvsem ladje: 
-       
ki niso izpolnile zahtev o pošiljanju obrazca iz priloge 2 te uredbe v
skladu z 10. členom te uredbe ali 
-       
za katere so ob pregledu podatkov iz obrazca v prilogi 2 te uredbe
ugotovili, da obstajajo drugi razlogi za domnevo, da ladja ne izpolnjuje zahtev
te uredbe. 
(4) Pomorski inšpektorji morajo opraviti
inšpekcijski nadzor v zvezi z izpolnjevanjem zahtev te uredbe nad najmanj 25%
ladij, ki uporabljajo pristaniške zmogljivosti in niso plovila za rekreacijo,
registrirana za prevoz največ 12 oseb, ali ribiška plovila ali plovila, ki
opravljajo redne prevoze s pogostimi in rednimi postanki v pristaniščih. 
(5) Pomorski inšpektor mora s svojim
inšpekcijskim ukrepanjem zagotoviti, da: 
-       
ladja ne zapusti pristanišča, če ugotovi, da niso izpolnjene zahteve iz
10. in 12. člena te uredbe, dokler ladja ne odda ladijskih odpadkov oziroma
ostankov tovora v pristaniške zmogljivosti za prevzem ladijskih odpadkov in
ostankov tovora, 
-       
je o izplutju ladje obveščen pristojni organ v naslednjem pristanišču,
če obstaja dokaz, da je ladja izplula, ne da bi oddala ladijskih odpadkov ali
ostankov tovora v skladu z določbami te uredbe, 
-       
ladja ne zapusti pristanišča, dokler ni izpolnila zahtev iz te uredbe,
če ga je pristojni organ v prejšnjem pristanišču obvestil, da ni oddala
odpadkov ali ostankov tovora.
VII. KAZENSKE DOLOČBE
20. člen
(prekrški)
(1) Z globo od 10.000 eurov do 40.000 eurov
se za prekršek kaznuje upravljavec koprskega tovornega pristanišča, ki je
pravna oseba, če: 
-       
ne zagotovi, da se pristaniške zmogljivosti za prevzem ladijskih
odpadkov in ostankov tovora namestijo v skladu z prvim odstavkom 5. člena te
uredbe, 
-       
ne omogoči zbiralcu ladijskih odpadkov in ostankov tovora, da oddaja
komunalno odpadno vodo, ladijske odpadke in ostanke tovora ter živalske
stranske proizvode v skladu z drugim odstavkom 5. člena te uredbe, 
-       
osebam iz drugega odstavka 5. člena te uredbe ne zagotovi brezplačne
namestitve pristaniških zmogljivosti za prevzem in začasno skladiščenje
komunalne odpadne vode, stranskih živalskih proizvodov ali odpadkov na območju
pristanišča v skladu s tretjim odstavkom 5. člena te uredbe, 
-       
ne zagotovi izdelave načrta prevzema odpadkov v skladu z drugim
odstavkom 6. člena te uredbe ali ga ne izdela tako, da so glede vrste in
namestitve pristaniških zmogljivosti upoštevane strokovne podlage, ki jih za
izdelavo načrta prevzema odpadkov posreduje izvajalec zbiranja ladijskih
odpadkov in ostankov tovora, 
-       
v nasprotju s petim odstavkom 7. člena te uredbe ne obvesti ministrstva
o spremembi načrta prevzema odpadkov, 
-       
ne zagotovi, da se v skladu s šestim odstavkom 7. člena te uredbe javno
objavi predlog novega načrta prevzema odpadkov najpozneje pet mesecev pred
iztekom roka veljavnosti veljavnega načrta prevzema odpadkov oziroma pred
začetkom večje spremembe v delovanju pristanišča, ali se posreduje ministrstvu
v potrditev najpozneje tri mesece pred iztekom roka veljavnosti načrta prevzema
odpadkov oziroma pred začetkom večje spremembe v delovanju pristanišča, 
-       
v nasprotju s prvim odstavkom 8. člena te uredbe ne zagotovi, da se v
pristanišču ravna z ladijskimi odpadki in ostanki tovora v skladu s potrjenim
načrtom prevzema odpadkov, 
-       
v nasprotju z drugim odstavkom 8. člena te uredbe ne obvesti upravljavca
ladje, da mora pred izplutjem iz pristanišča oddati ladijske odpadke in ostanke
tovora v pristaniške zmogljivosti za prevzem ladijskih odpadkov in ostankov
tovora v skladu s potrjenim načrtom prevzema odpadkov, 
-       
v nasprotju s tretjim odstavkom 8. člena te uredbe ne vodi evidence o
oddanih količinah posameznih vrst ladijskih odpadkov in ostankov tovora ter o
nadaljnjem ravnanju z njimi, 
-       
v nasprotju s petim odstavkom 8. člena te uredbe ne odda letnega
poročila o ravnanju z ladijskimi odpadki in ostanki tovora v rokih, obliki in
na način, ki velja za zbiralce odpadkov v skladu s predpisom, ki ureja ravnanje
z odpadki. 
(2) Z globo od 3.500 eurov do 10.000 eurov
se za prekršek iz prejšnjega odstavka kaznuje pravna oseba ali samostojni
podjetnik posameznik, ki je upravljavec pristanišča, ki ni koprsko tovorno
pristanišče. 
(3) Z globo od 3.500 eurov do 10.000 eurov
se za prekršek kaznuje upravljavec ladje, ki je pravna oseba ali samostojni
podjetnik posameznik, če: 
-       
v nasprotju s prvim odstavkom 10. člena te uredbe pred izplutjem ladje
iz pristanišča ne zagotovi oddaje ladijskih odpadkov v pristaniške zmogljivosti
za prevzem ladijskih odpadkov in ostankov tovora v skladu s potrjenim načrtom
prevzema odpadkov, 
-       
v nasprotju z drugim odstavkom 10. člena te uredbe ladijskih odpadkov ne
oddaja dnevno v pristaniške zmogljivosti za prevzem ladijskih odpadkov in
ostankov tovora, 
-       
ostankov tovora ne odda v pristaniške zmogljivosti za prevzem ladijskih
odpadkov in ostankov tovora, ki jih upravlja zbiralec ladijskih odpadkov in
ostankov tovora, v skladu s prvim odstavkom 12. člena te uredbe. 
(4) Z globo od 3.500 eurov do 10.000 eurov
se za prekršek kaznuje pravna oseba ali samostojni podjetnik posameznik, ki je
zbiralec ladijskih odpadkov in ostankov tovora, če v nasprotju s četrtim
odstavkom 8. člena te uredbe ne omogoči, da ladja dnevno oddaja ladijske
odpadke in ostanke tovora v pristaniške zmogljivosti za prevzem ladijskih
odpadkov in ostankov tovora. 
(5) Z globo od 1.200 eurov do 4.100 eurov
se za prekršek iz prvega, drugega in četrtega odstavka tega člena kaznuje tudi
odgovorna oseba upravljavca pristanišča, upravljavca ladje oziroma zbiralca
ladijskih odpadkov in ostankov tovora.

Priloga
1: Zahteve za načrt prevzema ladijskih odpadkov in ostankov tovora ter
informacije, ki morajo biti dane na voljo vsem uporabnikom pristanišča
Priloga
2: Podatki, ki jih je treba sporočiti pred prihodom v pristanišče

Uredba o pristaniških zmogljivostih za prevzem
ladijskih odpadkov in ostankov tovora (Uradni list RS, št. 78/08) vsebuje naslednje prehodne in
končne določbe:
»VIII. PREHODNE IN KONČNE DOLOČBE
21. člen
(veljavnost
načrtov prevzema odpadkov)
Načrti prevzema odpadkov, izdelani in
potrjeni v skladu s Pravilnikom o prevzemu ladijskih odpadkov in ostankov
tovora (Uradni list RS, št. 66/05 in 39/06 – ZVO-1 – uradno prečiščeno
besedilo) pred uveljavitvijo te uredbe, ostanejo v veljavi do konca obdobja, za
katerega so bili izdelani.
22. člen
(prenehanje
veljavnosti)
Z dnem uveljavitve te uredbe preneha
veljati Pravilnik o prevzemu ladijskih odpadkov in ostankov tovora (Uradni list
RS, št. 66/05 in 39/06 – ZVO-1 – uradno prečiščeno besedilo).
23. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o pristaniških
zmogljivostih za prevzem ladijskih odpadkov in ostankov tovora (Uradni list RS,
št. 12/17) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.