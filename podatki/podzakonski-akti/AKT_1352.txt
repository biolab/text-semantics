1. člen
(vsebina splošnega akta)
Ta splošni akt določa minimalni nabor elementov, ki morajo
biti v osnovni stopnji razčlenitve računa navedeni ločeno.
2. člen
(posredovanje osnovne stopnje razčlenitve računa)
(1) Operater, izvajalec storitev iz nabora univerzalne
storitve (v nadaljnjem besedilu: operater), je zavezanec za izdajo takšne
stopnje razčlenitve računa, ki je dovolj podrobna, da omogoča naročniku
preverjanje in nadzor uporabe ter zaračunanega zneska in vsebuje najmanj
elemente iz tega splošnega akta (v nadaljnjem besedilu: osnovna stopnja
razčlenitve računa).
(2) Osnovna stopnja razčlenitve računa se naročnikom pošlje
brezplačno v elektronski obliki ob izstavitvi vsakega računa, razen če naročnik
obvesti operaterja, da osnovne stopnje razčlenitve računa ne želi prejemati.
(3) Če naročnik zahteva izdajo računa iz prejšnjega odstavka
v papirnati obliki, mu jo mora operater posredovati brezplačno.
3. člen
(vsebina osnovne stopnje razčlenitve računa)
(1) V osnovni stopnji razčlenitve računa za javne
komunikacijske storitve morajo biti navedeni ločeno in smiselno glede na
storitve, ki jih operater zagotavlja naročniku, najmanj naslednji elementi:
1.     
obračunsko obdobje,
2.     
priključnina,
3.     
naročnina za paket storitev oziroma za posamezno storitev,
4.     
vrsta in znesek vseh morebitnih drugih mesečnih plačil,
5.     
število klicev, trajanje teh klicev, število obračunskih enot, ceno
obračunskih enot (z izjemo klicev v mednarodnem gostovanju) in znesek, ločeno
za:
a)     
klice v lastnem omrežju,
b)     
klice v mobilna omrežja za vsako omrežje posebej, če se cene klicev
razlikujejo,
c)     
klice v druga fiksna omrežja za vsako omrežje posebej, če se cene klicev
razlikujejo,
č)    mednarodne
klice za vsako ceno oziroma tarifno območje posebej,
d)     
klice na številke premijskih storitev,
e)     
klice na številke skrajšanega izbiranja,
6.     
količina prenesenih podatkov nad količino, vključeno v paket storitev,
število obračunskih enot, cena obračunskih enot in znesek,
7.     
vrsta in znesek za druge opravljene storitve ter vsa druga plačila v
obračunskem obdobju, za katerega se izdaja račun,
8.     
znesek za nakup terminalske ali druge opreme, ki se uporablja za
izvajanje storitev iz nabora univerzalne storitve ter, če se ta zaračunava
obročno, znesek zaračunanega obroka, zaporedno številko obroka in skupno
število vseh obrokov,
9.     
skupni znesek računa.
(2) Pri obračunu premijskih storitev morajo biti navedeni
tudi podatki iz četrtega odstavka 177. člena Zakona o elektronskih
komunikacijah (Uradni list RS, št. 130/22 in 18/23 – ZDU-1O; v nadaljnjem
besedilu: zakon), razen če naročnik izrecno zahteva, da se ti podatki ne
navedejo. Identiteta dobavitelja mora vsebovati najmanj naslednje podatke:
1.     
naziv ponudnika in
2.     
številko, na kateri je bila izvedena storitev.
(3) Osnovna stopnja razčlenitve računa ne sme obsegati klicev
na brezplačne telefonske številke, vključno s številkami za klice v sili.
4. člen
(varovanje zasebnosti)
(1) Če operater naročniku zagotavlja osnovno stopnjo
razčlenitve računa na način, da so v njej navedene tudi posamezne telefonske
številke, mora za to pridobiti njegovo predhodno privolitev, v primeru iz
tretje točke četrtega odstavka 207. člena zakona pa tudi privolitev uporabnika.
(2) V primeru zagotavljanja osnovne stopnje razčlenitve
računa na način iz prejšnjega odstavka mora operater zagotoviti varovanje
zasebnosti uporabnikov s prekritjem ali izpustitvijo zadnjih treh mest
telefonske številke.
(3) Ne glede na prejšnji odstavek lahko naročnik oziroma
uporabnik ob podaji privolitve iz prvega odstavka tega člena ali kadarkoli
kasneje od operaterja zahteva, da mu v primerih iz četrtega odstavka 207. člena
zakona ter ob smiselni uporabi tam določenih pogojev, telefonske številke
posreduje brez zakritih ali izpuščenih zadnjih treh številk.
(4) Če operater nudi možnost prikaza identitete kličočega in
je pri posameznem dohodnem klicu kličoči izključil prikaz številke (CLIR), mora
biti pri takem dohodnem klicu številka kličočega zakrita v celoti.
PREHODNA IN KONČNA DOLOČBA
5. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o razčlenjenem računu (Uradni list RS, št. 99/13 in 130/22 –
ZEKom-2).
6. člen
(začetek veljavnosti)
Ta splošni akt začne veljati trideseti dan po objavi v
Uradnem listu Republike Slovenije, pri čemer operaterji svoje splošne pogoje
prilagodijo v roku iz 318. člena zakona.
Št. 0073-42/2022/6
Ljubljana, dne 15. maja 2023
EVA 2023-3150-0033
Mag. Mark Pohar
v. d. direktorja