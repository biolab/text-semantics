I. SPLOŠNE DOLOČBE
1. člen
(vsebina in namen)
(1) Ta uredba določa ukrepe,
vlagatelje, upravičence, pogoje in postopke dodelitve finančne pomoči za
izboljšanje ekonomskega položaja kmetijskih gospodarstev, z namenom ohranjanja
kmetijske dejavnosti in poseljenosti slovenskega podeželja.
(2) Sredstva se dodelijo po pravilih o
dodeljevanju pomoči de minimis v skladu z Uredbo Komisije (EU) 1408/2013
z dne 18. decembra 2013 o uporabi členov 107 in 108 Pogodbe o delovanju
Evropske unije pri pomoči de minimis v kmetijskem sektorju (UL L št. 352
z dne 24. 12. 2013, str. 9), zadnjič spremenjeno z Uredbo Komisije (EU)
2019/316 z dne 21. februarja 2019 o spremembi Uredbe (EU) 1408/2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 51 I z dne 22. 2. 2019, str. 1), (v nadaljnjem
besedilu: Uredba 1408/2013/EU).
2. člen
(pomen izrazov)
Izraza, uporabljena v tej uredbi, imata
naslednji pomen:
-       
kmetijska dejavnost je primarna proizvodnja kmetijskih proizvodov, ki so
navedeni v prilogi I Pogodbe o delovanju Evropske unije (UL C št. 326 z dne
26. 10. 2012, str. 47), razen ribiških proizvodov in proizvodov iz
ribogojstva iz Uredbe (EU) št. 1379/2013 Evropskega parlamenta in Sveta z
dne 11. decembra 2013 o skupni ureditvi trgov za ribiške proizvode in
proizvode iz ribogojstva in o spremembi uredb Sveta (ES) št. 1184/2006 in
(ES) št. 1224/2009 ter razveljavitvi Uredbe Sveta (ES)
št. 104/2000 (UL L št. 354 z dne 28. 12. 2013, str. 1),
zadnjič spremenjene z Uredbo Sveta (EU) št. 1385/2013 z dne
17. decembra 2013 o spremembi uredb Sveta (ES) št. 850/98 in (ES)
št. 1224/2009 ter uredb (ES) št. 1069/2009, (EU) št. 1379/2013
in (EU) št. 1380/2013 Evropskega parlamenta in Sveta, zaradi spremembe
položaja Mayotta v razmerju do Evropske unije (UL L št. 354,
28. 12. 2013, str. 86);
-       
podjetje je kmetijsko gospodarstvo v skladu z 2. točko 3. člena Zakona o
kmetijstvu (Uradni list RS, št. 45/08, 57/12, 90/12 – ZdZPVHVVR in 26/14; v
nadaljnjem besedilu: Zakon o kmetijstvu), ki je dejavno v primarni kmetijski
proizvodnji, ne glede na pravni status in način financiranja kmetijskega gospodarstva.
3. člen
(vlagatelj in upravičenec)
(1) Vlagatelj je nosilec kmetijskega
gospodarstva v skladu s 3. točko 3. člena Zakona o kmetijstvu, ki vlaga vlogo v
skladu s to uredbo.
(2) Upravičenec je kmetijsko
gospodarstvo, ki izpolnjuje pogoje za pridobitev pomoči po tej uredbi.
(3) Ne glede na določbo prvega odstavka tega člena je
vlagatelj za ukrep III: finančna pomoč za nadomestilo škode v čebelarstvu v
letu 2014 čebelar, ki opravlja kmetijsko dejavnost in je vpisan v register
čebelnjakov.
4. člen
(združevanje pomoči in skupni znesek
pomoči)
(1) Poleg pomoči de minimis po
tej uredbi se v zvezi z istimi upravičenimi stroški istemu kmetijskemu
gospodarstvu ne sme dodeliti še državna pomoč, če bi tako seštevanje povzročilo
intenzivnost pomoči, ki bi presegala intenzivnost, določeno za posebne
okoliščine vsakega primera v predpisih Unije.
(2) Skupni znesek vseh pomoči de
minimis v kmetijstvu, ki se odobri in izplača enotnemu podjetju iz drugega
odstavka 2. člena Uredbe 1408/2013/EU, ne sme presegati zgornjih mej iz 3.
člena Uredbe 1408/2013/EU v katerem koli obdobju treh proračunskih let. Ne
glede na določbe drugega odstavka 8. člena, drugega, tretjega in četrtega
odstavka 11. člena, drugega odstavka 11.c člena in drugega odstavka 11.e člena
te uredbe se pomoč ustrezno zniža, če bi bila z odobreno pomočjo enotnemu podjetju
za ukrepe po tej uredbi presežena omejitev iz tega odstavka.
(3) Kumulativni znesek vseh pomoči de
minimis, dodeljen kmetijskim gospodarstvom, v kateremkoli obdobju treh
proračunskih let ne sme presegati nacionalne omejitve iz priloge Uredbe 1408/2013/EU.
(4) Če je vlagatelj razen v
kmetijski dejavnosti dejaven v enem ali več sektorjih ali opravlja dejavnosti,
ki spadajo na področje uporabe Uredbe Komisije (EU) št. 1407/2013 z dne 18.
decembra 2013 o uporabi členov 107 in 108 Pogodbe o delovanju Evropske unije
pri pomoči de minimis (UL L št. 352 z dne 24. 12. 2013, str. 1; v
nadaljnjem besedilu: Uredba 1407/2013/EU), se pomoč de minimis,
dodeljena za dejavnosti v sektorju kmetijske proizvodnje, v skladu s to uredbo,
lahko kumulira s pomočjo de minimis, dodeljeno sektorjem ali dejavnostim
v gospodarstvu, do zgornje meje, določene v Uredbi 1407/2013/EU, če je z
ločitvijo dejavnosti ali stroškov zagotovljeno, da primarna proizvodnja
kmetijskih proizvodov ne prejema pomoči de minimis, dodeljene v skladu z
Uredbo 1407/2013/EU.
(5) Če je vlagatelj, razen v
kmetijski dejavnosti, dejaven v sektorju ribištva in akvakulture, se pomoč de
minimis, dodeljena za dejavnosti v sektorju kmetijske proizvodnje, v skladu
s to uredbo, lahko kumulira s pomočjo de minimis, dodeljeno sektorju
ribištva in akvakulture, do zgornje meje, določene v Uredbi Komisije (EU) št.
717/2014 z dne 27. julija 2014 o uporabi členov 107 in 108 Pogodbe o delovanju
Evropske unije pri pomoči de minimis v sektorju ribištva in akvakulture
(UL L št. 190 z dne 28. 6. 2014, str. 45; v nadaljnjem besedilu: Uredba
717/2014/EU), če je z ločitvijo dejavnosti ali stroškov zagotovljeno, da
primarna proizvodnja kmetijskih proizvodov ne prejema pomoči de minimis,
dodeljene v skladu z Uredbo 717/2014/EU.
II. VRSTE UKREPOV
1. Splošno
5. člen
(vrste ukrepov)
V skladu z Uredbo 1408/2013/EU se sredstva
namenijo za naslednje ukrepe:
1.     
ukrep I: finančna pomoč za nadomestilo škode zaradi požara ali strele na
kmetijskem gospodarstvu;
2.     
ukrep II: finančna pomoč ob smrti, invalidnosti ali nezmožnosti za delo;
3.     
ukrep llI: finančna pomoč za nadomestilo škode v čebelarstvu v letu
2014;
4.     
ukrep IV – finančna pomoč za nadomestilo škode na kmetijskem
gospodarstvu zaradi vraničnega prisada.
2. Ukrep I: finančna pomoč za
nadomestilo škode zaradi požara ali strele na kmetijskem gospodarstvu
6. člen
(predmet in namen podpore)
(1) Predmet in namen podpore je
finančna pomoč za blažitev poslabšanja ekonomskega položaja kmetijskih gospodarstev
zaradi nepredvidljivega škodnega dogodka na kmetijskem gospodarstvu.
(2) Za nepredvidljivi škodni dogodek
iz prejšnjega odstavka se šteje škoda na kmetijskih objektih, nastala zaradi
požara ali strele, če povračilo škode za ta dogodek ni določeno s predpisom, ki
ureja odpravo posledic naravnih nesreč.
7. člen
(pogoji za pridobitev sredstev)
Vlagatelji morajo za pridobitev sredstev
izpolnjevati naslednje pogoje:
-       
oddati morajo zbirno vlogo za ukrepe kmetijske politike (v nadaljnjem
besedilu: zbirna vloga) v koledarskem letu oddaje vloge za ukrep. Če v tekočem
koledarskem letu zbirna vloga še ni bila oddana, se upošteva zbirna vloga iz
preteklega koledarskega leta;
-       
škodni dogodek je nastal največ 24 mesecev pred oddajo vloge;
-       
če je upravičenec kmetijsko gospodarstvo organizirano kot kmetija, mora
biti nosilec ali član kmetijskega gospodarstva ob nastanku škodnega dogodka
pokojninsko in invalidsko zavarovan kot kmet, pri čemer so za vrsto zavarovanja
upravičene šifre 007, 051, 052, 060, 064 in 065, določene s predpisom, ki ureja
pokojninsko in invalidsko zavarovanje ter predpisom, ki ureja zdravstveno
zavarovanje;
-       
če je upravičenec kmetijsko gospodarstvo organizirano kot pravna oseba
ali samostojni podjetnik posameznik, mora biti registrirano za opravljanje
kmetijske dejavnosti;
-       
objekt, na katerem je nastala škoda, je bil ob nastanku škodnega dogodka
zavarovan za primer požara ali strele;
-       
objekt, na katerem je nastala škoda, je bil ob nastanku škodnega dogodka
namenjen pridelavi kmetijskih proizvodov, ki jih opredeljuje prvi odstavek
2. člena Uredbe 1408/2013/EU;
-       
vlagatelj mora predložiti cenitev škodnega dogodka, ki jo izdela
zavarovalnica, in
-       
minimalna višina ocenjene škode, ki jo mora vlagatelj izkazati za
upravičenost do plačila po tem ukrepu, je 5.000 eurov.
8. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev. Osnova za izplačilo sta razdelilnik iz
drugega odstavka tega člena in višina ocenjene škode iz osme alineje prejšnjega
člena.
(2) Finančna pomoč znaša:
-       
7.500 eurov: nad vključno 65.000 eurov ocenjene škode;
-       
6.500 eurov: od vključno 55.000 do 65.000 eurov ocenjene škode;
-       
5.500 eurov: od vključno 45.000 do 55.000 eurov ocenjene škode;
-       
4.500 eurov: od vključno 35.000 do 45.000 eurov ocenjene škode;
-       
3.500 eurov: od vključno 25.000 do 35.000 eurov ocenjene škode;
-       
2.500 eurov: od vključno 15.000 do 25.000 eurov ocenjene škode;
-       
1.500 eurov: od vključno 5.000 do 15.000 eurov ocenjene škode.
(3) Isti upravičenec lahko pridobi
podporo po tem ukrepu le enkrat v treh letih.
(4) Višina vseh prejetih sredstev za
škodni dogodek, upoštevajoč tudi plačilo v okviru zavarovalne police, ne sme
presegati dejanske škode.
3. Ukrep II: finančna pomoč ob smrti,
invalidnosti ali nezmožnosti za delo
9. člen
(predmet podpore)
(1) Predmet podpore je finančna pomoč
za blažitev poslabšanja ekonomskega položaja kmetijskih gospodarstev, ki so
organizirana kot kmetije, zaradi škodnega dogodka, ki prizadene nosilca ali
člana kmetije.
(2) Za škodni dogodek iz prejšnjega
odstavka se šteje smrt, l. ali ll. kategorija invalidnosti nosilca ali člana
kmetije, kot jih določa predpis, ki ureja pokojninsko in invalidsko
zavarovanje, ali večmesečna neprekinjena nezmožnost za delo nosilca ali člana
kmetije, ugotovljena v skladu s predpisom, ki ureja zdravstveno varstvo in
zdravstveno zavarovanje.
10. člen
(pogoji za pridobitev sredstev)
Vlagatelji morajo za pridobitev sredstev
izpolnjevati naslednje pogoje:
-       
oddati morajo zbirno vlogo v koledarskem letu oddaje vloge za ukrep. Če
v tekočem koledarskem letu zbirna vloga še ni bila oddana, se upošteva zbirna vloga
iz preteklega koledarskega leta;
-       
škodni dogodek je prizadel nosilca ali člana kmetije, ki je ob nastanku
škodnega dogodka pokojninsko in invalidsko zavarovan kot kmet ali iz kmetijske
dejavnosti, pri čemer so za vrsto zavarovanja upravičene šifre 007, 051, 052,
064 in 065, določene s predpisom, ki ureja pokojninsko in invalidsko
zavarovanje ter predpisom, ki ureja zdravstveno zavarovanje;
-       
škodni dogodek je nastal največ 24 mesecev pred oddajo vloge;
-       
dohodek nosilca ali člana kmetije, ki ga je prizadel škodni dogodek, ni
presegal višine minimalne plače za delo s polnim delovnim časom v skladu s
predpisom, ki določa minimalno plačo, pri čemer se upošteva dohodek iz zadnje
odločbe o odmeri dohodnine.
11. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev.
(2) Ob smrti ali invalidnosti znaša
višina nepovratnih sredstev:
-       
3.000 eurov: smrt;
-       
3.000 eurov: l. kategorija invalidnosti;
-       
2.200 eurov: ll. kategorija invalidnosti;
-       
(črtana).
(3) Ob ugotovljeni nezmožnosti za delo
znaša višina nepovratnih sredstev 0,40 eura na uro, za število priznanih ur nezmožnosti za delo in
obdobje, določenih v potrdilih o upravičeni zadržanosti od dela in odločbah o
ugotovitvi začasne nezmožnosti za delo.
(4) Nepovratna sredstva se lahko
dodelijo le za neprekinjeno obdobje ugotovljene nezmožnosti za delo, ki mora
trajati od najmanj šest do najdlje dvanajst mesecev, pri čemer mora število
priznanih ur nezmožnosti za delo v tem obdobju znašati najmanj 1.460 ur. Ob priznani začasni nezmožnosti za delo se prizna največ osem
ur dnevne nezmožnosti.
(5) Isti upravičenec lahko pridobi
podporo po tem ukrepu le enkrat v treh letih.
(6) V število priznanih ur nezmožnosti
za delo iz tretjega odstavka tega člena se vštevajo vsi dnevi priznanega obdobja.
4. Ukrep III: finančna pomoč za nadomestilo
škode v čebelarstvu v letu 2014
11.a člen
(predmet in namen podpore)
(1) Namen podpore je ohranitev ekonomske
sposobnosti čebelarjev, da nadaljujejo čebelarjenje.
(2) Predmet podpore je dodelitev
nepovratnih sredstev v obliki podpore na čebeljo družino čebelarjem zaradi
odprave škode, ki je nastala kot posledica obilnega in pogostega dežja v letu
2014 in zaradi česar je prišlo do zmanjšanega medenja (v nadaljnjem besedilu:
škodni dogodek pri ukrepu III).
11.b člen
(pogoji za pridobitev sredstev)
Vlagatelj mora za pridobitev sredstev
izpolnjevati naslednje pogoje:
-       
v letu 2014 je do 30. junija 2014 sporočil število čebeljih družin, ki
se nanaša na stanje v obdobju med 1. januarjem in 30. junijem 2014;
-       
ima na dan 30. junija 2014 prijavljenih najmanj 20 čebeljih družin, kar
je razvidno iz registra čebelnjakov.
11.c člen
(finančne določbe)
(1) Za podporo zaradi škode, ki je nastala
zaradi škodnega dogodka pri ukrepu III, se zagotovijo sredstva do višine
476.690,00 eurov.
(2) Finančna pomoč znaša 5,00 eurov na
čebeljo družino.
5. Ukrep IV – finančna pomoč za nadomestilo
škode na kmetijskem gospodarstvu zaradi vraničnega prisada
11.č člen
(predmet in namen podpore ter škodni
dogodek)
(1) Namen podpore je ohranitev ekonomske sposobnosti kmetov,
da nadaljujejo živinorejsko proizvodnjo z namenom ohranjanja kmetijske
dejavnosti in poseljenosti slovenskega podeželja.
(2) Predmet podpore je dodelitev nepovratnih sredstev v
obliki podpore na žival za odpravo posledic škode ob poginu živali zaradi
izbruha vraničnega prisada ter za izvedbo ukrepov prepre-
čevanja, obvladovanja in izkoreninjenja te bolezni.
(3) Škodni dogodek iz prejšnjega odstavka je pogin živali
zaradi izbruha vraničnega prisada (v nadaljnjem besedilu: škodni dogodek pri
ukrepu IV).
11.d člen
(pogoji za pridobitev sredstev)
(1) Vlagatelj mora za pridobitev sredstev
za odpravo posledic škode ob poginu živali zaradi vraničnega prisada
izpolnjevati naslednje pogoje:
1.     
kmetijsko gospodarstvo je na dan pogina živali vpisano v register
kmetijskih gospodarstev;
2.     
vlagatelju je poginila žival zaradi vraničnega prisada od vključno leta
2015 dalje; 
3.     
na dan škodnega dogodka pri ukrepu IV ima vlagatelj živali vpisane v
registru živali;
4.     
vlagatelju je bila izdana odločba pristojnega organa o ukrepih za
ugotavljanje, preprečevanje in zatiranje vraničnega prisada;
5.     
vlagatelju so bili izdani odvozni listi veterinarsko higienske službe za
poginule živali;
6.     
vlagatelj je s strani pristojnega organa prejel zapisnik o izvedbi vseh
ukrepov, odrejenih zaradi vraničnega prisada.
(2) Vlagatelj mora za pridobitev sredstev
za odpravo posledic škode zaradi izvedbe ukrepov preprečevanja, obvladovanja in
izkoreninjenja vraničnega prisada poleg pogojev iz prejšnjega odstavka
izpolnjevati tudi naslednji pogoj:
-       
odrejeni ukrepi so bili izvedeni v skladu z odločbo iz 4. točke prejšnjega
odstavka.
(3) Sredstva iz prvega odstavka tega člena
se lahko pridobijo za živali s kmetijskega gospodarstva, ki so poginile od
vključno dneva pogina živali, za katero je bila na podlagi laboratorijske
analize potrjena bolezen vranični prisad, do datuma zapisnika o izvedbi vseh
ukrepov, odrejenih zaradi vraničnega prisada, ki ga je prejel vlagatelj. Da so živali kmetijskega
gospodarstva poginile zaradi vraničnega prisada, se izkaže z dokumenti iz 4.,
5. in 6. točke prvega odstavka tega člena.
(4) Za dokazilo o upravičenih stroških iz
četrtega odstavka 11.e člena te uredbe se šteje račun, s katerim je izkazano,
da so bili odrejeni ukrepi izvedeni v skladu z odločbo iz 4. točke prvega
odstavka tega člena, ali sklep o stroških s priloženim tovrstnim računom.
11.e člen
(finančne določbe)
(1) Sredstva se dodelijo upravičencu kot
pomoč v obliki nepovratnih sredstev.
(2) Finančna pomoč za pogin živali znaša:
-       
900 eurov na poginulo kravo,
-       
950 eurov na poginulo telico, starejšo od dveh let,
-       
1.100 eurov na poginulega bika, starejšega od dveh let,
-       
800 eurov na poginulo govedo, staro od enega do dveh let,
-       
480 eurov na poginulo govedo, staro od šest mesecev do enega leta,
-       
250 eurov na poginulo tele, staro do šest mesecev.
(3) Finančna pomoč za izvedbo ukrepov
preprečevanja, obvladovanja in izkoreninjenja bolezni vraničnega prisada na
kmetijskem gospodarstvu se lahko uveljavlja do 100 % vrednosti upravičenih
stroškov iz četrtega odstavka tega člena na podlagi dokazila o plačilu teh
stroškov.
(4) Upravičeni stroški iz prejšnjega
odstavka so:
-       
stroški koncesionarja, ki so nastali pri izvedbi odrejenih ukrepov
uničenja živalskih proizvodov, uničenja ali dezinfekcije živalskih stranskih
proizvodov, čiščenja in dezinfekcije poslopij, orodij in opreme ter
-       
davek na dodano vrednost (v nadaljnjem besedilu: DDV); stroški DDV so
upravičen strošek le, če vlagatelj ob oddaji vloge na javni razpis dokaže, da
DDV ni izterljiv v skladu s predpisi, ki urejajo DDV, in predloži potrdilo, ki
ga izda Finančna uprava Republike Slovenije.
(5) Isti upravičenec lahko pridobi podporo
po tem ukrepu le enkrat v treh letih.
III. POSTOPEK ZA PRIDOBITEV SREDSTEV
12. člen
(javni razpisi)
(1) Sredstva po tej uredbi se dodelijo
z odprtim javnim razpisom v skladu z Zakonom o kmetijstvu. Obseg sredstev za
ukrepe po tej uredbi se v javnem razpisu določi največ do višine sredstev,
zagotovljenih na proračunski postavki, ki je namenjena podpori za
prestrukturiranje in prenovo kmetijske proizvodnje v posameznem proračunskem
letu. Postopke za dodelitev in izplačila sredstev izvede Agencija Republike Slovenije
za kmetijske trge in razvoj podeželja (v nadaljnjem besedilu: agencija).
(2) Ministrstvo, pristojno za
kmetijstvo (v nadaljnjem besedilu: ministrstvo), pripravi javne razpise ter jih
objavi v Uradnem listu Republike Slovenije in na svoji spletni strani.
(3) Vloge na javni razpis se vlagajo
peti dan po objavi javnega razpisa v Uradnem listu Republike Slovenije in vse
do zaprtja javnega razpisa, ki se objavi na spletni strani ministrstva.
13. člen
(odločitev o vrstnem redu prispetja vlog)
(1) Odpiranje vlog ni javno.
(2) Vlogo na javni razpis vlagatelji
pošljejo pisno s priporočeno pošiljko na agencijo ali vložijo na vložišču
agencije.
(3) Vlogo je treba vložiti v pisni
obliki na obrazcu, ki je predpisan z javnim razpisom.
(4) Ne glede na drugi in tretji dostavek
tega člena se vloge za ukrepe iz 6. in 9. člena te uredbe izpolnijo in vložijo
na agencijo v elektronski obliki, podpisani s kvalificiranim elektronskim
podpisom, v roku, opredeljenem v javnem razpisu. Priloge se predložijo kot
skenogram.
(5) Vloge iz prejšnjega odstavka vlagatelj
ali njegov pooblaščenec za elektronsko vložitev izpolni elektronsko in jih
vloži v elektronski obliki, podpisano s kvalificiranim elektronskim podpisom.
(6) Za elektronsko izpolnjevanje in
elektronsko vložitev vlog iz četrtega odstavka tega člena agencija vzpostavi
vstopno spletno mesto na naslovu https://e-kmetija.gov.si,
na katerem se vlagatelj ali njegov pooblaščenec za elektronsko vložitev s
sredstvom elektronske identifikacije prijavi v informacijski sistem agencije,
ima dostop do vseh podatkov, potrebnih za izpolnitev vloge, izvede elektronski
vnos, vključno s kvalificiranim elektronskim podpisom, in vloži vlogo v
informacijski sistem agencije, ki ga obvesti o uspešni vložitvi vloge.
(7) Če vlogo iz četrtega odstavka tega
člena vlaga pooblaščenec za elektronsko vložitev, se pred elektronsko
vložitvijo vloge registrira pri agenciji. Pooblaščenec za elektronsko vložitev
pri vnosu vloge izpolni pooblastilo za dostop in uporabo informacijskega
sistema agencije. S podpisom na vlogi vlagatelj ali njegov pooblaščenec za
elektronsko vložitev potrdi pravilnost vnosa podatkov. Podrobna navodila o
prijavi v informacijski sistem in izpolnjevanju vloge v njem ter vlaganju vloge
se objavijo na osrednjem spletnem mestu državne uprave.
(8) Kot sredstvo elektronske identifikacije
iz šestega odstavka tega člena se šteje sredstvo elektronske identifikacije
ravni zanesljivosti srednja ali visoka oziroma drug način elektronske
identifikacije za dostop do elektronskih storitev ravni zanesljivosti srednja
ali visoka, v skladu s predpisi na področju elektronske identifikacije in
storitev zaupanja.
(9) Agencija
odpira in obravnava vloge ter zahteva odpravo njihovih pomanjkljivosti po
vrstnem redu oddaje vlog na javni razpis. Vloge se preverjajo po vrstnem redu
časa oddaje popolne vloge. Popolna vloga se uvrsti na konec seznama popolnih
vlog in dobi svojo zaporedno številko. Izpolnjevanje pogojev vloge na javni
razpis se preverja po vrstnem redu na seznamu popolnih vlog na javni razpis.
Dodelitev sredstev se odobri za tiste popolne vloge na javni razpis, ki
izpolnjujejo pogoje, in sicer do višine razpisanih sredstev za posamezen ukrep.
Če je skupna višina zaprošenih sredstev višja od razpisanih sredstev in imata
na zadnjem mestu seznama prejetih vlog dve ali več vlog na ovojnici enak datum
in čas (ura, minuta) oddaje, agencija izvede žrebanje za določitev vrstnega
reda dodelitve sredstev. Pri žrebu so lahko navzoči tudi vlagatelji. O datumu
in času žrebanja agencija pisno obvesti vlagatelje. Tričlansko komisijo, ki
nadzira žrebanje, in osebo, ki vodi žrebanje, imenuje predstojnik agencije med
javnimi uslužbenci, zaposlenimi na agenciji.
(10) Žrebanje
iz prejšnjega odstavka se opravi v uradnih prostorih agencije. O žrebanju se
sestavi zapisnik, ki ga podpišejo člani komisije, ki nadzirajo žrebanje, oseba,
ki je vodila žrebanje, in vlagatelji, če so navzoči.
(11) Vloga,
ki je popolna in izpolnjuje predpisane pogoje, vendar razpoložljiva sredstva ne
zadoščajo za dodelitev sredstev v celoti, se lahko odobri do višine
razpoložljivih sredstev, če se vlagatelj s tem strinja. Vlagatelj mora v osmih
dneh od vročitve obvestila poslati na agencijo izjavo, da se s tem strinja,
sicer se šteje, da se ne strinja.
14. člen
(odločbe o pravici do sredstev)
O izpolnjevanju pogojev odloči agencija z
odločbo o pravici do sredstev. V odločbi o pravici do sredstev se navede, da
gre za pomoč de minimis v kmetijskem sektorju po Uredbi 1408/2013/EU.
15. člen
(finančne določbe)
Višina sredstev za posamezen ukrep se v
skladu z določbo prvega odstavka 12. člena te uredbe določi z javnim razpisom.
16. člen
(omejitev sredstev)
(1) Vlagatelji lahko pridobijo
sredstva za isti namen samo iz enega ukrepa po tej uredbi.
(2) Sredstva se ne dodelijo
upravičencu, ki je za isti namen, kakršnega navaja v vlogi za pridobitev
sredstev po tej uredbi, že prejel javna sredstva Republike Slovenije ali sredstva
Evropske unije.
(3) Sredstva se ne dodelijo za
izvajanje ukrepov zunaj Republike Slovenije.
17. člen
(preverba pred odobritvijo pomoči in
poročanje)
(1) Agencija mora še pred
odobritvijo pomoči preveriti višino že dodeljene pomoči de minimis za
posameznega upravičenca v centralni evidenci pomoči de minimis za
kmetijstvo in ribištvo, ki jo vodi ministrstvo, za de minimis v
gospodarskem sektorju, pa v evidenci državnih pomoči, ki jo vodi Sektor za
spremljanje državnih pomoči na ministrstvu, pristojnem za finance.
(2) Za upravičence, ki so enotno
podjetje, mora agencija predhodno preveriti, da že dodeljena pomoč de
minimis za vsa podjetja v okviru enotnega podjetja ne presega zgornjih mej
iz 3. člena Uredbe 1408/2013/EU v katerem koli obdobju treh proračunskih let.
(3) Agencija mora v 15 dneh po
izplačilu pomoči de minimis posameznemu upravičencu poročati ministrstvu
o dodeljenih pomočeh na obrazcu in na način, ki ga ministrstvo objavi na svojih
spletnih straneh.
18. člen
(hramba dokumentacije)
Agencija mora hraniti evidence o
individualni pomoči de minimis deset let od datuma dodelitve pomoči.

Uredba o pomoči ob nepredvidljivih dogodkih v
kmetijstvu (Uradni list RS, št. 45/14) vsebuje naslednjo prehodno in
končno določbo:
»IV. PREHODNA IN KONČNA DOLOČBA
19. člen
(prenehanje
veljavnosti)
Z dnem uveljavitve te uredbe preneha
veljati Uredba o finančni pomoči ob nepredvidljivih dogodkih v kmetijstvu
(Uradni list RS, št. 84/11, 80/12 in 69/13).
20. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
pomoči ob nepredvidljivih dogodkih v kmetijstvu (Uradni list RS, št. 65/14) vsebuje naslednjo končno določbo:
»KONČNA DOLOČBA
4. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o pomoči ob
nepredvidljivih dogodkih v kmetijstvu (Uradni list RS, št. 32/15) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvah Uredbe o pomoči ob
nepredvidljivih dogodkih v kmetijstvu (Uradni list RS, št. 84/15) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
pomoči ob nepredvidljivih dogodkih v kmetijstvu (Uradni list RS, št. 3/17) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o pomoči ob
nepredvidljivih dogodkih v kmetijstvu (Uradni list RS, št. 30/19) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvi Uredbe o pomoči ob
nepredvidljivih dogodkih v kmetijstvu (Uradni list RS, št. 61/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.