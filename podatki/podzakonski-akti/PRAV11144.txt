1. člen
Ta pravilnik določa kriterije za
izkazovanje pomembnejših dosežkov delovanja društva za podelitev statusa
društva v javnem interesu na področju notranjih zadev in področjih, za katera
ni pristojno drugo ministrstvo.
2. člen
Za pomembnejši dosežek delovanja društva se
šteje delovanje društva, s katerim društvo dviguje splošno raven zadovoljevanja
določenih potreb v družbi, prispeva k razvoju področja, na katerem deluje, ali
nadomešča delovanje potrebnih javnih institucij.
3. člen
Kriteriji za izkazovanje pomembnejših
dosežkov delovanja društva iz prejšnjega člena so zlasti:
-      
aktivno sodelovanje pri razvoju področja, na
katerem društvo deluje, s tem da društvo izvaja promocijo ali širi strokovno
znanje z izobraževanjem in vzgojo oziroma prispeva k razvoju področja na drug
primerljiv način;
-      
dopolnjevanje in razvijanje vsebin, povezanih s
področjem, na katerem društvo deluje;
-      
vzpodbujanje aktivnosti pristojnih organov in
organizacij za čim uspešnejše reševanje vprašanj na področju, na katerem
društvo deluje;
-      
aktivno sodelovanje pri oblikovanju državnih
ukrepov ali ukrepov samoupravne lokalne skupnosti in predlaganje sprejema
predpisov in ukrepov na področju, na katerem društvo deluje;
-      
izvajanje dejavnosti, ki so po kakovosti ali po
namenu primerljive z dejavnostjo javnih zavodov, oziroma dejavnosti, ki
dopolnjujejo mrežo javnih zavodov po vsebini dela ali načinu delovanja;
-      
prejem priznanj ali nagrad na lokalni, državni
oziroma mednarodni ravni;
-      
izdajanje strokovne literature na področju, na
katerem društvo deluje.
4. člen
Društvo lahko izkaže kriterije iz
prejšnjega člena s poročilom iz druge alineje drugega odstavka 32. člena Zakona
o društvih (Uradni list RS, št. 64/11 – uradno prečiščeno besedilo), z
različnimi dokazili, ki izkazujejo posamezen kriterij, ali z drugimi listinami,
s katerimi dokazuje rezultate svojega delovanja v javnem interesu.
KONČNA DOLOČBA
5. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 215-22/2012
Ljubljana, dne 10. maja 2012
EVA 2012-1711-0016
dr. Vinko Gorenak l.r.
Minister za notranje zadeve