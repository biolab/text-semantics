1. SPLOŠNE DOLOČBE
1. člen
(predmet urejanja)
Ta sklep ureja višino zneskov letnih nadomestil za
opravljanje nadzora, ki jih je dolžna plačevati centralna depotna družba, nad
katero Banka Slovenije opravlja nadzor po Uredbi o izvajanju Uredbe (EU) o
izboljšanju ureditve poravnav vrednostnih papirjev v Evropski uniji in o
centralnih depotnih družbah (Uradni list RS, št. 60/16) in Uredbi (EU)
št. 909/2014 Evropskega parlamenta in Sveta z dne 23. julija 2014 o
izboljšanju ureditve poravnav vrednostnih papirjev v Evropski uniji in o
centralnih depotnih družbah ter o spremembi direktiv 98/26/ES in 2014/65/EU ter
Uredbe (EU) št. 236/2012 (UL L št. 257 z dne 28. 8. 2014, str.
1) (v nadaljevanju: Uredba).
2. člen
(sklicevanje in pojmi)
(1) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(2) Pojmi, uporabljeni v tem sklepu, imajo enak pomen
kot pojmi, opredeljeni v Uredbi.
2. LETNO NADOMESTILO ZA OPRAVLJANJE NADZORA
3. člen
(letno nadomestilo za nadzor nad centralno depotno družbo)
(1) Zavezanec za plačilo letnega nadomestila za nadzor
je centralna depotna družba.
(2) Višina letnega nadomestila za zavezanca iz prvega
odstavka tega člena za posamezno leto se izračuna na podlagi dejanskih stroškov
nadzora Banke Slovenije nad tem zavezancem v letu, za katero se zaračunava
nadomestilo, ob upoštevanju deleža pokrivanja stroškov, ki ga določi Banka
Slovenije.
4. člen
(plačilo letnega nadomestila za nadzor)
(1) Letno nadomestilo za nadzor iz 3. člena tega sklepa
za posamezno leto zavezanec plača Banki Slovenije na podlagi izdanega računa v
dveh obrokih.
(2) Banka Slovenije izda prvi račun za plačilo letnega
nadomestila praviloma do 30. septembra v tekočem letu na podlagi
načrtovanih stroškov nadzora za to leto. Drugi račun za plačilo letnega
nadomestila izda Banka Slovenije praviloma do 31. marca naslednjega leta
za preteklo leto. Skupen znesek obeh računov mora ustrezati višini letnega
nadomestila za zavezanca, izračunani v skladu s 3. členom tega sklepa.
(3) Banka Slovenije ob izdaji računa zavezancu navede
višino načrtovanih oziroma dejanskih stroškov nadzora in znesek, ki ga mora
plačati zavezanec.
3. KONČNA DOLOČBA
5. člen
(končna določba)
Ta sklep začne veljati 1. januarja 2017.
Ljubljana, dne
20. decembra 2016
Boštjan Jazbec l.r.
Predsednik
Sveta Banke Slovenije