1. SPLOŠNE DOLOČBE
1. člen
(vsebina in namen sklepa)
(1) Banka Slovenije z makrobonitetnimi omejitvami
kreditiranja potrošnikov zasleduje cilj blažitve in preprečitve čezmerne rasti
kreditiranja in čezmernega finančnega vzvoda.
(2) Sklep določa štiri makrobonitetne instrumente:
(a)   
najdaljšo dovoljeno ročnost ali originalno zapadlost ter delež
dovoljenih odstopanj (izjem) od najdaljše dovoljene ročnosti ali originalne
zapadlosti kreditnih pogodb za potrošni namen ob njihovi sklenitvi;
(b)   
najvišjo dovoljeno vrednost ter delež dovoljenih odstopanj (izjem) od
najvišje dovoljene vrednosti razmerja med stroškom servisiranja celotnega dolga
in dohodkom potrošnika ob sklenitvi kreditne pogodbe;
(c)   
najvišjo dovoljeno vrednost razmerja med zneskom premostitvenega
kredita, zavarovanega s finančnimi instrumenti in vrednostjo finančnih
instrumentov, s katerimi je kredit zavarovan, ob sklenitvi kreditne pogodbe;
(d)   
najvišjo priporočeno vrednost razmerja med zneskom kreditne pogodbe za
stanovanjsko nepremičnino in vrednostjo stanovanjske nepremičnine, s katero je
kredit zavarovan, ob sklenitvi kreditne pogodbe.
(3) Določbe tega sklepa se uporabljajo za banke,
hranilnice ter podružnice bank držav članic in podružnice bank tretjih držav v
Republiki Sloveniji (v nadaljevanju: banke).
(4) Sklep ne posega v pravila glede odgovornosti bank
pri prevzemanju in upravljanju tveganj. Banke še naprej same določajo svojo
interno politiko prevzemanja in upravljanja tveganj v skladu s sklepom, ki
ureja ureditev notranjega upravljanja, upravljalni organ in proces ocenjevanja
ustreznega notranjega kapitala za banke in hranilnice, ki ga Banka Slovenije
izda na podlagi zakona, ki ureja bančništvo.
(5) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
Za namen tega sklepa veljajo naslednje opredelitve pojmov:
(a)   
»potrošnik« je fizična oseba, ki deluje za namene izven
svoje poklicne ali pridobitne dejavnosti;
(b)   
»kreditna pogodba«(»kredit«) je pogodba, s katero dajalec
kredita potrošniku da ali obljubi, da mu bo dal kredit v obliki odloga plačila,
posojila ali drugega podobnega finančnega dogovora;
(c)   
»stanovanjska nepremičnina« je nepremičnina, namenjena
oziroma predvidena za stanovanjsko rabo;
(d)   
»kreditna pogodba za stanovanjsko nepremičnino« (»stanovanjski
kredit«) je kreditna pogodba:
a)   
katere terjatev je zavarovana z zastavno pravico na stanovanjski
nepremičnini v skladu z zakonom, ki ureja stvarnopravna razmerja (»kreditna
pogodba, zavarovana s stanovanjsko nepremičnino«), ali
b)   
katere namen je pridobiti ali ohraniti lastninsko pravico na obstoječi
ali načrtovani stanovanjski nepremičnini (vključujoč obnovo);
(e)   
»kreditna pogodba za potrošni namen« (»potrošniški kredit«) je
vsaka kreditna pogodba, ki ni kreditna pogodba za stanovanjsko nepremičnino;
(f)    
»primarna nepremičnina« je stanovanjska nepremičnina, v
kateri bo imel potrošnik po njenem nakupu, gradnji ali obnovi stalno
prebivališče;
(g)   
»vrednost stanovanjske nepremičnine« je vrednost
stanovanjske nepremičnine, ocenjena v skladu z zakonom, ki ureja potrošniške
kredite, v povezavi s sklepom, ki ureja upravljanje kreditnega tveganja v
bankah in hranilnicah, ki ga Banka Slovenije izda na podlagi zakona, ki ureja
bančništvo, in Smernicami EBA o odobravanju in spremljanju kreditov
(EBA/GL/2020/06 z dne 29. 5. 2020), ter ob upoštevanju posebnosti,
določenih v 4. členu tega sklepa;
(h)   
»LTV (angl. Loan-to-value)« je razmerje med zneskom kreditne
pogodbe za stanovanjsko nepremičnino in vrednostjo stanovanjske nepremičnine, s
katero je kredit zavarovan, ob sklenitvi kreditne pogodbe;
(i)    
»znesek kredita« vključuje celoten znesek kredita, odobren
ob sklenitvi kreditne pogodbe. Pri kreditih, ki se izplačujejo v tranšah
(npr. krediti za nepremičnine v gradnji), se upošteva celoten znesek
odobrenega kredita, ne glede na to, kdaj je izvedeno izplačilo;
(j)    
»celotni dolg potrošnika« se nanaša na celotni dolg
potrošnika ob sklenitvi kreditne pogodbe, kot se izračuna v skladu s
5. členom tega sklepa;
(k)   
»strošek servisiranja kredita« predstavlja znesek poplačila
kredita v obdobju enega leta po datumu sklenitve kreditne pogodbe, ki vključuje
obresti in odplačilo glavnice (razdolžnino) in se izračuna v skladu s
6. členom tega sklepa;
(l)    
»strošek servisiranja celotnega dolga« je seštevek stroškov
servisiranj kreditov, ki so všteti v celotni dolg kreditojemalca, kot se
izračuna v skladu s 6. členom tega sklepa;
(m) 
»dohodek potrošnika« je dohodek potrošnika v obdobju enega
leta pred datumom sklenitve nove kreditne pogodbe, kot se izračuna v skladu s
7. členom tega sklepa;
(n)   
»DSTI (angl. Debt service-to-income)« je razmerje med
stroškom servisiranja celotnega dolga in dohodkom potrošnika ob sklenitvi
kreditne pogodbe;
(o)   
»premostitveni kredit« je:
a)   
kreditna pogodba za stanovanjsko nepremičnino, ki ni sklenjena za fiksno
obdobje ali pri kateri je treba kredit odplačati v 12 mesecih in ki
potrošniku služi kot začasna rešitev glede financiranja kredita za
nepremičnino, preden sklene drug finančni dogovor za nepremičnino;
b)   
kreditna pogodba, ki je sklenjena najdlje za čas do poteka datuma vezave
vloge v banki kreditodajalki in katere obveznosti se lahko najpozneje ob poteku
kreditne pogodbe v celoti poravnajo iz sredstev zadevne vloge;
(p)   
»premostitveni kredit, zavarovan s finančnimi instrumenti« je
kreditna pogodba, pri kateri potrošnik za celotno obdobje trajanja kreditne
pogodbe zastavi finančne instrumente in izpolnjuje vse pogoje iz 8. člena
tega sklepa;
(q)   
»ročnost ali originalna zapadlost kredita« je obdobje med
datumom (prvega) črpanja kredita in datumom zapadlosti zadnjega obroka kredita.
Če je obdobje med datumom odobritve kreditne pogodbe in datumom (prvega)
črpanja daljše od tridesetih koledarskih dni za kreditne pogodbe za potrošniški
namen in devetdesetih koledarskih dni za kreditne pogodbe za stanovanjsko
nepremičnino, se ne glede na prvi stavek te definicije kot ročnost ali
originalna zapadlost kredita šteje obdobje od datuma odobritve kreditne pogodbe
do datuma zapadlosti zadnjega obroka kredita;
(r)    
»glavni borzni indeks« je:
a)   
indeks, naveden v Prilogi I k Izvedbeni uredbi Komisije (EU)
2016/1646 z dne 13. septembra 2016 o določitvi izvedbenih tehničnih
standardov v zvezi z glavnimi indeksi in priznanimi borzami v skladu z Uredbo
(EU) št. 575/2013 Evropskega parlamenta in Sveta o bonitetnih zahtevah za
in investicijska podjetja (UL L št. 245 z dne 14. 9. 2016,
str. 5);
b)   
indeks v državi članici ali tretji državi, ki ni naveden pod
točko a), ki ga je pristojni organ v relevantni državi članici ali
relevantni javni organ v tretji državi opredelil kot glavni borzni indeks;
c)   
indeks, ki ni naveden pod točkama a) in b), ki ga sestavljajo
delnice vodilnih podjetij v ustrezni jurisdikciji;
(s)   
»LTC (angl. Loan-to-collateral)« je razmerje med zneskom
premostitvenega kredita, zavarovanega s finančnimi instrumenti, in vrednostjo
finančnih instrumentov, s katerimi je kredit zavarovan ob sklenitvi kreditne
pogodbe;
(t)    
»anuitetni način odplačevanja kredita« je način
odplačevanja, pri katerem potrošnik kredit odplačuje v enotnem znesku, pri
čemer se najprej pokrivajo obresti za obdobje med dvema plačiloma, preostali
znesek pa pomeni razdolžnino, za katero se zmanjša glavnica.
3. člen
(izjeme od uporabe sklepa)
Ta sklep se ne uporablja za:
(1) pogodbe o finančnem zakupu (lizingi, najemi);
(2) pogodbe, pri katerih so bili izvedeni ukrepi
restrukturiranja, kot so definirani v Uredbi (EU) št. 575/2013 Evropskega
parlamenta in Sveta z dne 26. junija 2013 o bonitetnih zahtevah za
kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013,
str. 1), zadnjič spremenjeni z Izvedbeno uredbo Komisije (EU) 2021/1043 z
dne 24. junija 2021 o podaljšanju prehodnih določb iz Uredbe (EU)
št. 575/2013 Evropskega parlamenta in Sveta v zvezi s kapitalskimi zahtevami
za izpostavljenosti do centralnih nasprotnih strank (UL L št. 225 z
dne 25. junija 2021, str. 52) (v nadaljevanju: Uredba 575/2013/EU);
(3) kreditne pogodbe za stanovanjsko nepremičnino, v
celoti zavarovane z jamstvom Republike Slovenije, ki se za namen izračuna
kapitalske zahteve za kreditno tveganje v skladu z 235. členom Uredbe
575/2013/EU obravnavajo kot izpostavljenosti do Republike Slovenije, ki se
jim v skladu s četrtim odstavkom 114. člena Uredbe 575/2013/EU dodeli
utež tveganja 0 %.
4. člen
(vrednost stanovanjske nepremičnine
v posebnih primerih)
(1) V primeru stanovanjske nepremičnine v gradnji ali
obnovi se kot vrednost stanovanjske nepremičnine uporabi predvidena vrednost
nepremičnine po gradnji oziroma obnovi.
(2) Če je stanovanjska nepremičnina že obremenjena s hipotekami,
se vrednost nepremičnine zmanjša za celotni znesek dolga, že zavarovan s
hipotekami na tej nepremičnini. V primeru enakega vrstnega reda hipotek se
vrednost nepremičnine sorazmerno porazdeli med dolgove, zavarovane s hipotekami
na tej nepremičnini.
(3) Za namene tega sklepa vrednost stanovanjske
nepremičnine ne upošteva notranjih prilagoditev in načinov izračuna vrednosti
nepremičnine, ki se uporabljajo za namene obvladovanja tveganj. Na vrednost
nepremičnine se ne aplicirajo odbitki (angl. haircut).
5. člen
(način izračuna celotnega
dolga potrošnika)
(1) Celotni dolg potrošnika vključuje znesek kredita, ki
je predmet zadevne kreditne pogodbe, ter zneske vseh drugih neporavnanih
kreditnih pogodb, razen dolgov, povezanih s kreditnimi karticami in limiti.
(2) V celotni dolg potrošnika se ne vključijo krediti,
ki so predmet poplačila s sredstvi zadevne kreditne pogodbe.
(3) Kadar kreditna pogodba vključuje več potrošnikov, se
znesek kredita razporedi med potrošnike glede na delež stroška servisiranja
kredita, ki ga plačuje posamezen potrošnik.
(4) Morebitna poroštva potrošnika za obstoječe kreditne
pogodbe se ne upoštevajo v celotni dolg potrošnika.
6. člen
(način izračuna stroška
servisiranja kredita in stroška servisiranja celotnega dolga)
(1) Ne glede na dejanski način odplačevanja kredita se
pri izračunu stroška servisiranja kredita, kot je opredeljen v načrtu
odplačevanja, pri vseh kreditih upošteva predpostavka anuitetnega načina
odplačevanja kredita.
(2) Pri kreditih, pri katerih se obrestna mera med
njihovo življenjsko dobo spreminja (npr. promocijska obrestna mera v prvih
nekaj mesecih odplačila kredita), se strošek servisiranja kredita izračuna na
podlagi povprečne pogodbene obrestne mere, izračunane ob upoštevanju celotne
življenjske dobe kredita.
(3) Pri kreditih z variabilno obrestno mero se pri
izračunu povprečne pogodbene obrestne mere predpostavi, da referenčna obrestna
mera ostane nespremenjena skozi življenjsko dobo kredita.
(4) Ne glede na točko (e) 2. člena tega sklepa se
premostitveni krediti, premostitveni krediti, zavarovani s finančnimi
instrumenti, in krediti z odobrenim moratorijem, razen če je dolžina moratorija
krajša kot ročnost na novo odobrene kreditne pogodbe, ne upoštevajo pri
izračunu stroška servisiranja celotnega dolga.
7. člen
(izračun letnega dohodka
potrošnika)
(1) Banka pri izračunu letnega dohodka potrošnika
upošteva prejemke iz vseh dohodkovnih virov, kot jih opredeljuje zakon o
dohodnini (dohodki iz delovnega razmerja, dohodki iz dejavnosti, pokojnine,
prejemki od oddaje nepremičnin, finančnih investicij in drugih virov).
(2) Ne glede na prejšnji odstavek banka pri izračunu
letnega dohodka potrošnika ne upošteva:
(a)   
prejemkov enkratne oziroma občasne narave (npr. jubilejne nagrade,
izredne nagrade) razen vračila dohodnine in
(b)   
prejemkov, ki so v skladu s 5., 7., 8., 9., 11., 12., 13., 14. in 15.,
točko 101. člena Zakona o izvršbi in zavarovanju (Uradni list RS,
št. 3/07 – uradno prečiščeno besedilo, 93/07, 37/08 – ZST-1, 45/08 –
ZArbit, 28/09, 51/10, 26/11, 17/13 – odl. US, 45/14 – odl. US, 53/14, 58/14 –
odl. US, 54/15, 76/15 – odl. US, 11/18, 53/19 – odl. US, 66/19 – ZDavP-2M,
23/20 – SPZ-B, 36/21, 81/22 – odl. US in 81/22 – odl. US) izvzeti iz izvršbe.
(3) Pri izračunu letnega dohodka potrošnika se
upoštevajo dohodki, zmanjšani za davke in prispevke (npr. prispevki za
zdravstveno zavarovanje, pokojninsko zavarovanje in socialna zavarovanja), pred
odštetjem življenjskih stroškov (npr. stroški prehrane, namestitve,
ogrevanja itd.).
(4) Ne glede na točko (m) 2. člena tega sklepa
lahko banka izjemoma upošteva dohodek v preteklih treh mesecih, preračunan na
letno raven, če kreditojemalec pred tem ni bil zaposlen ali v primeru menjave
službe ali napredovanja, pri čemer dohodke, značilne za posamezna četrtletja
(božičnica, trinajsta plača, regres ipd.), upošteva le enkrat.
(5) Kadar znesek kreditne pogodbe za potrošni namen ne
presega 5.000 EUR, se lahko dohodek potrošnika izračuna tako, da se trije
zadnji mesečni dohodki iz delovnega razmerja ali zadnji mesečni dohodek iz
pokojnine preračunajo na letno raven.
(6) Ne glede na določbe prvega odstavka tega člena se
lahko za izračun dohodka iz dejavnosti za samostojne podjetnike, pri katerih se
za ugotavljanje davčne osnove upoštevajo normirani odhodki, kot dohodek iz
dejavnosti upošteva tudi razlika med dejanskimi prihodki in odhodki
samostojnega podjetnika, kot izhaja iz računovodskih izkazov, zmanjšana za
davke in prispevke, kot je določeno v tretjem odstavku.
8. člen
(pogoji premostitvenega
kredita, zavarovanega s finančnimi instrumenti)
(1) Kot premostitveni kredit, zavarovan s finančnimi
instrumenti, šteje kreditna pogodba, ki izpolnjuje naslednje pogoje:
(a)   
je zavarovana s primernimi finančnimi instrumenti, ki izpolnjujejo
pogoje iz drugega odstavka tega člena;
(b)   
ročnost kreditne pogodbe ob sklenitvi ne presega zapadlosti
katerega koli od finančnih instrumentov, danih v zavarovanje;
(c)   
ročnost kreditne pogodbe ob sklenitvi ne presega 36 mesecev.
(2) Kot primerni finančni instrumenti štejejo:
(a)   
prenosljivi vrednostni papirji;
(b)   
instrumenti denarnega trga;
(c)   
enote kolektivnih naložbenih podjemov,
kot so podrobneje opredeljeni v zakonu, ki
ureja trg finančnih instrumentov, in izpolnjujejo zahteve iz tretjega odstavka
tega člena.
(3) Finančni instrumenti, dani v zavarovanje, morajo
izpolnjevati naslednje zahteve:
(a)   
so dani v zavarovanje izključno za poplačilo obveznosti iz zadevne
kreditne pogodbe in nimajo drugih predhodnih bremen;
(b)   
njihov imetnik in lastnik je kreditojemalec;
(c)   
so likvidni in kotirajo na reguliranem trgu, kot je opredeljen v
13. točki Uredbe 600/2014/EU;
(d)   
izpolnjujejo posebne zahteve za posamezne vrste finančnih instrumentov,
kot so opredeljene v četrtem, petem in šestem odstavku tega člena.
(4) Lastniški vrednostni papirji morajo biti vključeni v
glavni borzni indeks.
(5) Izdajatelj dolžniškega vrednostnega papirja ali
dolžniški vrednostni papirji morajo imeti bonitetno oceno ene od bonitetnih
agencij, registriranih ali certificiranih v skladu z Uredbo (ES)
št. 1060/2009 Evropskega parlamenta in Sveta z dne 16. septembra 2009
o bonitetnih agencijah, ki ustreza naložbenemu razredu.
(6) Enote kolektivnih naložbenih podjemov morajo imeti
dnevno javno objavljeno ceno.
(7) Banka mora pri odobritvi premostitvenega kredita,
zavarovanega s finančnimi instrumenti, upoštevati pogoje, ki so določeni v
zakonu, ki ureja potrošniške kredite, ter v sklepu, ki ureja uporabo Smernic o
odobravanju in spremljanju kreditov.
2. NAJDALJŠA DOVOLJENA
ROČNOST NOVIH KREDITNIH POGODB
9. člen
(omejitev ročnosti)
(1) Ročnost kreditne pogodbe za potrošni namen ob
sklenitvi ne sme presegati 84 mesecev.
(2) Ročnost kreditne pogodbe za stanovanjsko
nepremičnino ni omejena.
(3) Ročnost premostitvenih kreditov, zavarovanih s
finančnimi instrumenti, ne sme presegati 36 mesecev.
10. člen
(dovoljena odstopanja)
(1) Najdaljša ročnost iz prvega odstavka prejšnjega
člena lahko pri največ 15 % novih kreditnih pogodbah za potrošni namen
presega 85 mesecev, vendar ne več kot 121 mesecev.
(2) Dovoljena odstopanja so določena na četrtletni ravni
in se izračunajo glede na skupen znesek novih kreditnih pogodb za potrošni
namen, odobrenih v prejšnjem četrtletju, ki so skladne z 9. in 11. členom
tega sklepa.
(3) Kreditne pogodbe, ki presegajo omejitev ročnosti iz
9. člena tega sklepa, ne smejo biti odobrene z razmerjem DSTI, ki je višje
od omejitve, določene v 11. členu tega sklepa.
3. NAJVIŠJE DOVOLJENO
RAZMERJE DSTI
11. člen
(omejitev razmerja DSTI)
(1) Ob sklenitvi nove kreditne pogodbe razmerje DSTI ne
sme preseči 50 %.
(2) Ne glede na višino dohodka mora potrošniku po
plačilu vseh obrokov iz kreditnih pogodb vsak mesec ostati najmanj znesek, ki
ga Banka Slovenije objavi v Uradnem listu Republike Slovenije (v nadaljevanju:
znesek minimalne kreditne sposobnosti potrošnika).
(3) Osnovo za izračun zneska minimalne kreditne
sposobnosti predstavljajo minimalni življenjski stroški, ki so po potrebi
prilagojeni s splošno rastjo cen in drugimi dejavniki. Banka Slovenije znesek
minimalne kreditne sposobnosti potrošnika najmanj enkrat letno preveri in
objavi na spletni strani, morebitno spremembo pa tudi v Uradnem listu Republike
Slovenije. Banka Slovenije v primeru spremembe zneska minimalne kreditne
sposobnosti potrošnika na spletni strani objavi tudi obrazložitev njegovega
izračuna.
(4) Če potrošnik preživlja družinskega člana ali drugo
osebo, ki jo mora preživljati po zakonu, mu mora ostati tudi znesek v višini
prejemka, določenega za osebo, ki jo preživlja, po merilih, ki jih določa
zakon, ki ureja socialno varstvene prejemke, za dodelitev denarne socialne
pomoči (v nadaljevanju: znesek za vzdrževane družinske člane).
(5) Če kreditno pogodbo sklene več potrošnikov, veljata
določili iz prvega in drugega odstavka tega člena za vsakega potrošnika
posebej.
(6) Ta člen se ne uporablja za premostitvene kredite in
za premostitvene kredite, zavarovane s finančnimi instrumenti.
(7) Kadar se znesek minimalne kreditne sposobnosti
potrošnika ali znesek za vzdrževane družinske člane spremenita, lahko banka pri
izračunu omejitev razmerja DSTI za vloge, ki jih prejme do konca koledarskega
meseca, v katerem je prišlo do spremembe, uporablja prejšnje vrednosti.
12. člen
(dovoljena odstopanja)
(1) Ne glede na prvi, drugi in četrti odstavek
11. člena sme najvišje razmerje DSTI presegati največ 3 % novih kreditnih
pogodb za stanovanjsko nepremičnino in največ 3 % kreditnih pogodb za
potrošni namen. Kreditne pogodbe za potrošni namen, ki presegajo najvišje
razmerje DSTI, predpisano v 11. členu tega sklepa, morajo biti skladne z
9. členom tega sklepa.
(2) Dovoljena odstopanja za kreditne pogodbe za potrošni
namen so določena na četrtletni ravni in se izračunajo glede na skupen znesek
novih kreditnih pogodb za potrošni namen (brez upoštevanja premostitvenih
kreditov in premostitvenih kreditov, zavarovanih s finančnimi instrumenti),
odobrenih v prejšnjem četrtletju, ki so skladne z 9. in 11. členom tega
sklepa.
(3) Dovoljena odstopanja za kreditne pogodbe za
stanovanjsko nepremičnino so določena na četrtletni ravni in se izračunajo
glede na skupen znesek novih kreditnih pogodb za stanovanjsko nepremičnino
(brez upoštevanja premostitvenih kreditov in premostitvenih kreditov,
zavarovanih s finančnimi instrumenti), odobrenih v prejšnjem četrtletju, ki so
skladne z 11. členom tega sklepa.
(4) Bankam se priporoča, da pri izračunu dovoljenjih
odstopanj kot skupni znesek novih kreditnih pogodb za stanovanjsko nepremičnino
upoštevajo samo zneske kreditnih pogodb iz prejšnjega odstavka, ki so hkrati
skladne s priporočilom iz 14. člena tega sklepa, če so zavarovane s stanovanjsko
nepremičnino.
(5) Če kreditno pogodbo sklene več potrošnikov in eden
od teh ne izpolnjuje omejitev iz 11. člena tega sklepa, se v delež
odstopanj šteje celoten znesek kreditne pogodbe.
4. NAJVIŠJE DOVOLJENO
RAZMERJE LTC ZA PREMOSTITVENE KREDITE, ZAVAROVANE S FINANČNIMI INSTRUMENTI
13. člen
(omejitev razmerja LTC)
(1) Ob sklenitvi premostitvenega kredita, zavarovanega s
finančnimi instrumenti, razmerje LTC ne sme presegati 70 %.
(2) Ne glede na prejšnji odstavek se bankam priporoča,
da ob upoštevanju dejavnikov kot so na primer kakovost finančnega instrumenta,
vrsta finančnega instrumenta, nestanovitnost finančnega instrumenta, likvidnost
finančnega instrumenta in valuta finančnega instrumenta, po potrebi uporabijo
strožjo omejitev razmerja LTC.
5. NAJVIŠJE PRIPOROČENO
RAZMERJE LTV ZA NOVE KREDITNE POGODBE, ZAVAROVANE S STANOVANJSKO NEPREMIČNINO
14. člen
(omejitev razmerja LTV)
(1) Ob sklenitvi nove kreditne pogodbe, zavarovane s
stanovanjsko nepremičnino, se priporoča, da razmerje LTV ne presega 70 %.
(2) Ne glede na določbe prejšnjega odstavka se za
kreditno pogodbo za primarno nepremičnino priporoča, da razmerje LTV ne presega
80 %. Če kreditno pogodbo za stanovanjsko nepremičnino sklene več
potrošnikov, se šteje, da ti kupujejo, obnavljajo ali gradijo primarno
nepremičnino, če bo ta nepremičnina primarna nepremičnina za vsaj polovico
potrošnikov, ki sklepajo kreditno pogodbo.
(3) Banka mora evidentirati in obrazložiti odstopanja od
priporočil iz prvega in drugega odstavka tega člena.
6. PREHODNE IN KONČNE
DOLOČBE
15. člen
(prenehanje veljavnosti
sklepa)
(1) Z uveljavitvijo tega sklepa preneha veljati Sklep o
makrobonitetnih omejitvah kreditiranja potrošnikov (Uradni list RS,
št. 60/22).
(2) V prvem četrtletju po uvedbi sklepa lahko banke pri
izračunu dovoljenih izjem, ki jih opredeljujeta 10. in 12. člen, kot
skupni znesek novo sklenjenih kreditnih pogodb upoštevajo kreditne pogodbe, ki
so bile odobrene v prejšnjem ali tekočem četrtletju.
16. člen
(veljavnost sklepa)
Makrobonitetni ukrepi, določeni s tem sklepom, veljajo do
preklica.
17. člen
(uveljavitev sklepa)
Ta sklep začne veljati 1. julija 2023.
Ljubljana, dne
6. junija 2023
Boštjan Vasle
predsednik
Sveta Banke Slovenije