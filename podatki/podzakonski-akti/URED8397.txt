I. SPLOŠNE DOLOČBE
1. člen
Ta uredba je koncesijski akt, na podlagi katerega Vlada
Republike Slovenije določa vrsto, območje in predvideni obseg opravljanja
programov zdravstvene dejavnosti, za katere se objavi javni razpis za podelitev
koncesije, trajanje koncesije in možnost podaljšanja koncesijskega razmerja ter
utemeljitev razlogov za podelitev koncesije v skladu z Zakonom o zdravstveni
dejavnosti (Uradni list RS, št. 23/05 – uradno prečiščeno besedilo, 15/08
– ZPacP, 23/08, 58/08 – ZZdrS-E, 77/08 – ZDZdr, 40/12 – ZUJF, 14/13, 88/16 –
ZdZPZD, 64/17, 1/19 – odl. US, 73/19, 82/20, 152/20 – ZZUOOP, 203/20 – ZIUPOPDVE
in 112/21 – ZNUPZ; v nadaljnjem besedilu: Zakon o zdravstveni dejavnosti).
2. člen
Koncesija se v skladu s to uredbo podeli na področjih:
-       
čeljustne in zobne ortopedije v zobozdravstveni dejavnosti na območju
naslednjih občin (v nadaljnjem besedilu: območje): Celje, Koper, Črnomelj,
Tolmin in Sežana;
-       
zobnih bolezni in endodontije v zobozdravstveni dejavnosti na območju:
Koper;
-       
parodontologije v zobozdravstveni dejavnosti na območju: Krško;
-       
dermatovenerologije v specialistični zunajbolnišnični dejavnosti na
območju: Koper.
II. PREDMET IN PREDVIDENI OBSEG KONCESIJSKE DEJAVNOSTI
TER RAZLOGI ZA PODELITEV KONCESIJE
3. člen
Predmet koncesije je opravljanje javne zdravstvene službe na
področju:
-       
čeljustne in zobne ortopedije v zobozdravstveni dejavnosti, in sicer v
predvidenem skupnem obsegu (v nadaljnjem besedilu: obseg) 5,00 programa,
-       
zobnih bolezni in endodontije v zobozdravstveni dejavnosti, in sicer v
obsegu 1,00 programa,
-       
parodontologije v zobozdravstveni dejavnosti, in sicer v obsegu 1,00
programa,
-       
dermatovenerologije v specialistični zunajbolnišnični dejavnosti, in
sicer v obsegu 1,00 programa.
4. člen
(1) Koncesija se podeli na območjih in v obsegih:
1.     
čeljustne in zobne ortopedije v zobozdravstveni dejavnosti:
- 
Celje: 1,30 programa,
- 
Koper: 1,00 programa,
- 
Črnomelj: 1,00 programa,
- 
Tolmin: 1,20 programa,
- 
Sežana: 0,50 programa;
2.     
zobnih bolezni in endodontije v zobozdravstveni dejavnosti:
- 
Koper: 1,00 programa;
3.     
parodontologije v zobozdravstveni dejavnosti:
- 
Krško: 1,00 programa;
4.     
dermatovenerologije v specialistični zunajbolnišnični dejavnosti:
- 
Koper: 1,00 programa.
(2) Koncesija se podeli za obdobje 15 let, šteto od
dneva začetka opravljanja programov zdravstvene dejavnosti, z možnostjo
podaljšanja za naslednjih 15 let, na način in pod pogoji, ki jih določa Zakon o
zdravstveni dejavnosti.
5. člen
(1) Koncesije na področju čeljustne in zobne ortopedije
v zobozdravstveni dejavnosti, zobnih bolezni in endodontije v zobozdravstveni
dejavnosti, parodontologije v zobozdravstveni dejavnosti in dermatovenerologije
v specialistični zunajbolnišnični dejavnosti se podelijo, ker javni zdravstveni
zavodi na območjih, na katerih se podeli koncesija, navedene zdravstvene
dejavnosti ne morejo zagotavljati v obsegu, kakor je določen z mrežo javne
zdravstvene službe.
(2) Koncesije na območjih in v obsegih iz prejšnjega
člena se podelijo zaradi zagotavljanja potrebne dostopnosti do zdravstvenih
storitev in skrajšanja čakalnih dob.
III. POGOJI IN POSTOPEK PODELITVE KONCESIJE
6. člen
(1) Koncesija se podeli na podlagi javnega razpisa, ki
se objavi na spletni strani Ministrstva za zdravje in portalu javnih naročil.
(2) Javni razpis mora vsebovati podatke, ki jih določa
44.b člen Zakona o zdravstveni dejavnosti.
(3) Razpisna dokumentacija, ki se objavi na spletni
strani Ministrstva za zdravje ali portalu javnih naročil, mora biti
pripravljena v skladu s 44.c členom Zakona o zdravstveni dejavnosti.
(4) Javni razpis je uspešen, če je do poteka razpisnega
roka predložena najmanj ena veljavna prijava za posamezno razpisano koncesijo.
Prijava je veljavna, če je pravočasna in v celoti izpolnjuje vse zahteve iz
javnega razpisa. Če javni razpis ne uspe, se lahko ponovi.
7. člen
(1) Ponudnik mora za pridobitev in opravljanje koncesije
izpolnjevati pogoje, ki jih določa 44.č člen Zakona o zdravstveni dejavnosti,
in druge pogoje, opredeljene v razpisni dokumentaciji.
(2) Pri izboru koncesionarja med različnimi ponudniki
Ministrstvo za zdravje upošteva merila, ki jih določa 44.d člen Zakona o
zdravstveni dejavnosti, in merila, določena v razpisni dokumentaciji.
(3) Merila iz prejšnjega odstavka pripravi in določi
komisija, ki je sestavljena iz treh članov, zaposlenih na Ministrstvu za
zdravje. Člane določi minister, pristojen za zdravje, in sicer s pisnim
sklepom.
IV. SKLENITEV KONCESIJSKE POGODBE, NADZOR NAD NJENIM
IZVAJANJEM IN PRENEHANJE KONCESIJSKEGA RAZMERJA
8. člen
(1) Koncesijo za opravljanje javne službe na sekundarni
ravni zdravstvene dejavnosti podeli Ministrstvo za zdravje z odločbo o izbiri
koncesionarja.
(2) Ministrstvo za zdravje in koncesionar medsebojna
razmerja uredita s koncesijsko pogodbo, ki se sklene po dokončnosti koncesijske
odločbe.
9. člen
Koncesijska pogodba preneha na način in pod pogoji,
določenimi v 44.i členu Zakona o zdravstveni dejavnosti.
10. člen
Ministrstvo za zdravje koncesionarju z odločbo odvzame
koncesijo na način in pod pogoji, določenimi v 44.j členu Zakona o zdravstveni
dejavnosti.
11. člen
Nadzor nad izvajanjem koncesijske odločbe in koncesijske
pogodbe v delu, ki se nanaša na razmerje med Ministrstvom za zdravje in
koncesionarjem oziroma njune medsebojne pravice in obveznosti, izvaja
Ministrstvo za zdravje v skladu s 44.k členom Zakona o zdravstveni dejavnosti.
V. KONČNI DOLOČBI
12. člen
Ministrstvo za zdravje objavi javni razpis iz 6. člena
te uredbe najpozneje v tridesetih dneh od uveljavitve te uredbe.
13. člen
Ta uredba začne veljati naslednji dan po objavi v Uradnem
listu Republike Slovenije.
Št. 00725-91/2021
Ljubljana, dne 4. novembra 2021
EVA 2021-2711-0169
Vlada Republike Slovenije
Janez Janša
predsednik