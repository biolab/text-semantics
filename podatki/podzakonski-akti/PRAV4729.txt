I. SPLOŠNE DOLOČBE
1. člen
Ta pravilnik določa način delovanja strokovnega sveta za
sevalno in jedrsko varnost, način in obliko dajanja strokovnih mnenj in
predlogov sveta, način in obliko poročanja sveta in postopke za zagotavljanje
izključenosti interesov in varovanja zaupnih podatkov pri delu sveta.
2. člen
Svet za sevalno in jedrsko varnost (v nadaljevanju: svet)
opravlja naloge, določene s predpisi, ki urejajo varstvo pred ionizirajočimi
sevanji in jedrsko varnost. 
Svet iz prejšnjega odstavka opravlja tudi naloge v zvezi z
drugimi zadevami, ki se nanašajo na varstvo pred ionizirajočimi sevanji in
jedrsko varnost, če tako določajo predpisi z drugih področij.
3. člen
Svet za sevalno in jedrsko varnost deluje in odloča na sejah.
Seje sveta niso javne. Javnost dela sveta se zagotavlja na
način, določen s predpisi, ki urejajo varstvo pred ionizirajočimi sevanji in
jedrsko varnost. 
Seje sveta za sevalno in jedrsko varnost se lahko udeležuje
predstavnik upravnega organa, pristojnega za sevalno in jedrsko varnost (v
nadaljnjem besedilu: URSJV).
4. člen
Sedež sveta za sevalno in jedrsko varnost je pri URSJV. 
Svet ima tajnika, ki za svet opravlja
strokovno-administrativna dela. 
Tajnika izmed strokovnih delavcev URSJV določi njen
predstojnik. 
Tajnik sveta opravlja tekoče posle za svet, vključno s
pripravo in izvedbo sej sveta, ter skrbi za to, da svet v ustreznih rokih daje
strokovna mnenja in predloge, določene z zakonom.
5. člen
Minister, pristojen za okolje, imenuje pet članov sveta v
skladu z zakonom in med njimi predsednika sveta. 
Začetni mandat predsednika sveta je štiri leta. Krajši
začetni mandat se za dva člana sveta določi z žrebom. 
Člani sveta so lahko po izteku mandata ponovno imenovani. 
Funkcija člana sveta je častna. 
Člani sveta so za sodelovanje na seji sveta upravičeni do
sejnine v višini, ki jo določi minister, pristojen za okolje. Člani sveta imajo
v zvezi z udeležbo na seji sveta pravico do povračila potnih stroškov skladno s
predpisi.
6. člen
Član sveta ne more biti vodstvena oseba, ki dela v jedrskih
ali sevalnih objektih. 
Svet mora biti sestavljen tako, da sta v njem lahko največ
dva člana, ki sta zaposlena v istem jedrskem ali sevalnem objektu.
7. člen
Članu sveta mandat preneha, če to sam zahteva. 
Član sveta je predčasno razrešen: 
-       
če iz neupravičenih razlogov ne sodeluje pri delu sveta, 
-       
če se ugotovi, da ne varuje podatkov, ki so določeni kot zaupni, skladno
s tem pravilnikom, ali 
-       
če se ugotovi, da je povezan s pravno ali fizično osebo, o katere zadevi
svet daje strokovno mnenje na prošnjo, pa ne ravna skladno s tem pravilnikom. 
V primeru iz prvega odstavka tega člena član sveta o svoji
zahtevi pisno obvesti predsednika sveta in ministra, pristojnega za okolje.
Minister, pristojen za okolje, zahtevi ugodi in imenuje novega člana. 
V primeru iz drugega odstavka tega člena lahko predčasno
razrešitev člana sveta v imenu sveta predlaga ministru, pristojnemu za okolje,
predsednik sveta. Razlogi za predčasno razrešitev morajo biti v predlogu
obrazloženi. Če je predlog utemeljen, minister, pristojen za okolje, predlaganega
člana razreši in imenuje novega člana. 
Mandat člana sveta, imenovanega po tretjem in četrtem
odstavku tega člena, traja do izteka mandata razrešenega člana sveta.
II. NAČIN DELOVANJA SVETA
8. člen
Na prvi seji sveta, ki jo skliče predstojnik URSJV najkasneje
v 60 dneh po začetku veljavnosti tega pravilnika, člani sveta uredijo način
poslovanja sveta in izmed sebe izvolijo namestnika predsednika sveta. 
Na prvi seji člani sveta pripravijo poslovnik, s katerim
podrobneje uredijo delo predsednika sveta, sklicevanje in vodenje sej ter druga
vprašanja v zvezi z načinom dela sveta. Poslovnik svet sprejme na svoji
naslednji seji.
9. člen
Svet zaseda načeloma vsakokrat, ko mora skladno z zakonom
pripraviti strokovno mnenje ali predlog in ga v predpisanem roku predložiti
pristojnemu organu, sicer pa vsaj dvakrat letno. 
Tajnik sveta je dolžan takoj, ko svet od ministrstva,
pristojnega za okolje, ali URSJV (v nadaljnjem besedilu: predlagatelj) prejme
zahtevo za izdajo strokovnega mnenja ali predloga sveta, o tem obvestiti
predsednika sveta in njegovega namestnika, da se lahko v najkrajšem času skliče
seja sveta. 
Sejo sveta skliče predsednik sveta, ki na predlog tajnika
sveta sestavi tudi dnevni red seje. Če je predsednik sveta odsoten, sejo lahko
skliče njegov namestnik. V primeru odsotnosti obeh lahko sejo skliče tajnik na
predlog preostalih treh članov sveta.
10. člen
Za pripravo gradiva za sejo sveta ter za organizacijo in
tehnično izvedbo seje je odgovoren tajnik sveta. 
Pisno vabilo z dnevnim redom seje in gradivo, ki bo na seji
obravnavano, se članom sveta pošlje najmanj deset dni pred sejo, članu sveta,
ki bo na seji poročal o zadevi, o kateri svet razpravlja in sklepa, in
pripravil osnutek strokovnega mnenja (v nadaljnjem besedilu: poročevalec), pa petnajst
dni pred sejo. 
Vabilo z dnevnim redom iz prejšnjega odstavka se pošlje tudi
predlagatelju. 
Član sveta, ki se sklicane seje ne more udeležiti, mora o tem
čim prej obvestiti tajnika sveta.
11. člen
Če je predmet dela na seji sveta priprava strokovnega mnenja,
določi poročevalca predsednik sveta pred sklicem seje. 
Poročevalca se določi glede na vsebino zadeve, ki je predmet
strokovnega mnenja. 
Pri pripravi osnutka strokovnega mnenja poročevalcu lahko
pomaga tajnik sveta.
12. člen
Na seji sveta je prisoten tudi tajnik sveta, ki skrbi za
organizacijski potek seje in pripravo zapisnika seje. 
Pri posameznih točkah dnevnega reda so na seji lahko prisotni
tudi strokovnjaki, ki jih je svet povabil kot specialiste za posamezno
vprašanje.
13. člen
Sejo sveta vodi predsednik sveta, v primeru njegove
zadržanosti pa njegov namestnik. Če sta zadržana oba, člani izmed sebe izberejo
predsedujočega te seje. 
Seja sveta je sklepčna, če so prisotni najmanj trije člani
sveta. 
V primeru nesklepčnosti predsednik sveta sejo prekine in
določi, kdaj se bo nadaljevala.
14. člen
Če je na dnevnem redu seje priprava strokovnega mnenja,
poročevalec uvodoma predstavi obravnavano zadevo in osnutek strokovnega mnenja.
Osnutek strokovnega mnenja se pripravi v pisni obliki in na način,
določen s tem pravilnikom, ter se najmanj tri dni pred sejo razdeli vabljenim
na sejo. 
Predstavitvi, ki jo opravi poročevalec, sledi razprava. 
V razpravi sodelujejo člani sveta, lahko pa tudi drugi
prisotni na seji.
15. člen
Po sklenjeni razpravi se o strokovnem mnenju odloča z
glasovanjem. 
Pravico do glasovanja o strokovnem mnenju imajo le člani
sveta. 
Svet sprejme odločitev o strokovnem mnenju z večino glasov
vseh članov. 
Glasovanje na seji sveta je javno.
16. člen
Če iz razprave in glasovanja izhaja, da je osnutek
strokovnega mnenja brez bistvenih posegov dobra podlaga za pripravo končnega
besedila strokovnega mnenja, svet zadolži poročevalca, da s pomočjo tajnika
sveta pripravi predlog končnega besedila strokovnega mnenja. 
Če iz razprave izhaja, da je treba osnutek strokovnega mnenja
ali njegovo obrazložitev vsebinsko dopolniti ali spremeniti, svet določi enega
ali več članov, ki s pomočjo tajnika sveta v petnajstih dneh pripravijo predlog
končnega besedila strokovnega mnenja.
17. člen
Če je na podlagi poročevalčeve predstavitve in razprave svet
večinskega mnenja, da podatki o zadevi, o kateri se razpravlja in sklepa, niso
zadostni ali da so za pripravo strokovnega mnenja potrebni dodatni podatki,
predsednik sveta do nadaljnjega prekine sejo in odloži sklepanje o strokovnem
mnenju. 
V primeru iz prejšnjega odstavka predsednik sveta nemudoma
pisno pozove predlagatelja, naj dopolni zahteve za izdajo strokovnega mnenja. V
predlogu je treba natančno navesti vrsto in obseg zahtevanih dodatnih podatkov.
Po prejemu dopolnjene zahteve predlagatelja se prekinjena
seja nadaljuje.
18. člen
Pripravljeni predlog končnega besedila strokovnega mnenja iz
prvega in drugega odstavka 16. člena tega pravilnika se v predvidenem roku
dostavi vsem članom sveta. 
Član sveta, ki je na seji glasoval za večinsko odločitev,
lahko v osmih dneh po prejemu predloga končnega besedila strokovnega mnenja
pisno izjavi, da se z besedilom strokovnega mnenja ne strinja. V takšnem
primeru se končno besedilo strokovnega mnenja predloži na sejo sveta v ponovno
obravnavo in odločanje. 
Če v roku iz prejšnjega odstavka nobeden član sveta iz
prejšnjega odstavka pisno ne nasprotuje, se šteje, da je predlog strokovnega
mnenja dokončno potrjen.
19. člen
Član sveta, ki se ne strinja z večinsko odločitvijo, lahko na
seji sveta zahteva, da se v strokovno mnenje vnese njegovo ločeno mnenje.
Ločeno mnenje se lahko nanaša na izrek strokovnega mnenja ali pa na njegovo
obrazložitev. 
Ločeno mnenje iz prejšnjega odstavka je namenjeno
predstavitvi argumentov, ki jih je član navedel v razpravi o strokovnem mnenju
in so narekovali njegovo odločitev. 
Član sveta iz prvega odstavka mora napovedano ločeno mnenje
posredovati v pisni obliki tajniku sveta najkasneje v petih dneh po seji sveta.
Ločeno mnenje se doda končnemu besedilu strokovnega mnenja.
20. člen
Strokovno mnenje mora vsebovati: 
-       
osnovne podatke o seji sveta, na kateri je bilo strokovno mnenje
sprejeto (datum in kraj seje, zasedbo sveta, v kateri je bila odločitev
sprejeta, izid glasovanja), 
-       
osnovne podatke o zadevi, ki je predmet strokovnega mnenja, 
-       
izrek strokovnega mnenja in 
-       
obrazložitev razlogov za odločitev. 
V strokovnem mnenju ne smejo biti navedeni podatki, ki se
skladno z zakonom varujejo kot zaupni.
21. člen
Končno besedilo strokovnega mnenja, podpiše predsednik sveta,
za njegovo pravočasno dostavo predlagatelju pa skrbi tajnik sveta. 
Kopijo strokovnega mnenja se posreduje tudi vsem članom
sveta.
22. člen
Če je na dnevnem redu seje sveta priprava predloga pri
pripravi predpisov ali v drugih zadevah v zvezi s področji, ki jih pokriva
svet, lahko predstavnik predlagatelja uvodoma predstavi namen in vsebino
zadeve, o kateri se pripravi predlog. 
Po opravljeni razpravi predsednik sveta povzame izražena stališča
in oblikuje vsebino predloga, ki je predmet dnevnega reda. 
Če svet o predlogu odloča z glasovanjem, je predlog sprejet,
če zanj glasuje večina članov sveta.
23. člen
O predlogu iz prvega odstavka prejšnjega člena lahko svet na
predlog predsednika odloči na korespondenčni seji, ne da bi se sestal. 
V primeru korespondenčne seje se gradivo razpošlje vsem
članom sveta z navedbo, komu in do kdaj naj se sporočijo pripombe, stališča in
mnenja, oziroma ali glasuje za ali proti predlogu. 
Da se na podlagi korespondenčne seje lahko pripravi predlog
iz prvega odstavka prejšnjega člena, mora svoje pripombe in stališča v osmih
dneh posredovati večina članov sveta. Če se na korespodenčni seji o predlogu
odloča z glasovanjem, je predlog sprejet, če zanj glasuje večina članov sveta.
24. člen
Končno besedilo predloga, oblikovanega skladno z določbami
22. ali 23. člena tega pravilnika, pripravi tajnik sveta in ga po tem, ko ga
podpiše predsednik sveta, posreduje predlagatelju. 
Kopijo predloga iz prejšnjega odstavka se posreduje tudi vsem
članom sveta.
25. člen
O poteku seje sveta se vodi zapisnik, ki se članom sveta
pošlje v osmih delovnih dneh po seji. 
Če so bili k posamezni točki dnevnega reda na sejo vabljeni
strokovnjaki, se zapisnik pošlje tudi njim. 
Zapisnik vsebuje podatke o kraju in datumu seje, sklepčnosti
oziroma navzočnosti članov sveta in drugih prisotnih oseb, zadevah, o katerih
se je razpravljalo in odločalo, glavnih poudarkih iz razprave, sprejetih
odločitvah in o izidu glasovanja. V zapisniku se navede tudi napovedana ločena
mnenja. Zapisniku se priloži lista prisotnih na seji. 
Zapisnik podpiše predsednik sveta ali namestnik ali član
sveta, ki je sejo vodil. 
Določbe tega člena se smiselno uporabljajo tudi za zapisnik
korespondenčne seje.
26. člen
Zaradi lažje priprave zapisnika se potek seje lahko snema z
avdio-vizualnimi napravami. Neposredno po sprejemu zapisnika je treba posnetke
seje izbrisati. 
Posnetki sej in zapisniki sej so zaupno gradivo. 
Zapisniki sej sveta se trajno hranijo v arhivu sveta.
III. POROČILO O DELU SVETA
27. člen
Svoje letno poročilo svet pripravi in sprejme v prvem
trimesečju tekočega leta. 
Letno poročilo je zbirno poročilo o delu sveta v preteklem
koledarskem letu, ki vsebuje zlasti podatke o: 
-   
številu sej sveta in udeležbi na sejah, 
-   
zadevah, ki jih je svet na zahtevo pristojnih ministrstev obravnaval in
zanje dal strokovno mnenje, 
-   
predlogih sveta pri pripravi predpisov, če so jih obravnavali, 
-   
predlogih sveta v drugih zadevah v zvezi s področji, ki jih pokrivajo, 
-   
oblikah in vsebini sodelovanja s sorodnimi institucijami. 
Letno poročilo se izdela v obliki, ki je primerna za objavo
za javnost.
28. člen
Osnutek letnega poročila pripravi eden ali več članov sveta,
ki jih člani sveta določijo na eni izmed svojih sej. 
Osnutek letnega poročila se sprejme na seji sveta, vključno s
predlogi za njegovo spremembo ali dopolnitev. Če se o poročilu in predlogih za
njegovo spremembo ali dopolnitev odloča z glasovanjem, je poročilo ali predlog
sprejet, če zanj glasuje večina članov sveta.
29. člen
Končno besedilo letnega poročila pripravi tajnik sveta,
podpiše pa predsednik sveta. 
Tajnik sveta posreduje končno besedilo letnega poročila vsem
članom sveta, ministrstvu, pristojnemu za okolje, in URSJV.
IV. POSTOPKI ZA ZAGOTAVLJANJE IZKLJUČENOSTI INTERESOV
30. člen
Pri razpravi in odločanju o zadevi, o kateri mora svet dati
svoje strokovno mnenje, in pri odločanju o tem strokovnem mnenju lahko svet
izloči člana sveta, če je sorodstveno, poslovno ali finančno povezan s pravno
ali fizično osebo, o katere zadevi svet sprejema strokovno mnenje. 
Član iz prejšnjega odstavka ne sme razpravljati in odločati,
če je: 
-       
s fizično osebo ali, če gre za pravno osebo, z lastnikom ali zaposlenim
pri tej pravni osebi v krvnem sorodstvu v ravni vrsti ali v zakonski zvezi ali
v svaštvu. 
-       
sam zaposlen pri osebi, ali ima pri osebi lastniški delež, če gre za
pravno osebo, ali 
-       
opravlja za fizično ali pravno osebo delo, povezano s področjem, o
katerem se pripravlja strokovno mnenje.
31. člen
Če član sveta ugotovi, da bo svet razpravljal in odločal o
strokovnem mnenju v zadevi, ki je razlog za njegovo izločitev skladno z
določbami prejšnjega člena, mora o tem čimprej obvestiti predsednika sveta. 
Izločitev člana sveta zaradi razlogov iz prejšnjega člena
lahko predlagajo tudi drugi člani sveta najpozneje do začetka seje sveta, na
kateri se obravnava strokovno mnenje o zadevi. Predlog za izločitev mora biti
pisno obrazložen. 
Če izve za razloge iz prejšnjega člena, lahko do začetka seje
sveta, na kateri se obravnava strokovno mnenje, izločitev člana sveta predlaga
tudi predlagatelj.
32. člen
O izločitvi člana sveta odloči svet na začetku seje, na
kateri se razpravlja in odloča v zvezi z zadevo, ki je predmet izločitve. 
O izločitvi svet odloči z glasovanjem. Član sveta, o katerega
izločitvi se odloča, nima pravice glasovanja. 
Odločitev o izločitvi je sprejeta, če zanjo glasuje večina
članov sveta. 
Sklep o izločitvi člana sveta se vnese v zapisnik seje sveta.
V. POSTOPKI ZA ZAGOTAVLJANJE VAROVANJA ZAUPNIH PODATKOV
33. člen
Pri vseh postopkih, ki jih opravlja svet v zvezi s pripravo
in dajanjem strokovnega mnenja, je treba zagotoviti, da imajo dostop do
podatkov, ki so določeni kot zaupni (v nadaljnjem besedilu: zaupni podatki),
samo člani sveta, tajnik sveta, predstavnik predlagatelja in strokovnjaki, ki
so povabljeni k razpravi o strokovnem mnenju.
34. člen
Če gradivo za sejo sveta vsebuje zaupne podatke, mora tajnik
sveta poskrbeti, da se gradivo dostavi članom sveta ter vabljenim na sejo tako,
da ga prejmejo le osebe, ki so do tega upravičene. Takšno gradivo se ne sme
pošiljati po nezaščitenih komunikacijskih poteh.
35. člen
Oseba iz 33. člena tega pravilnika mora po prejemu gradivo,
ki vsebuje zaupne podatke, skrbno hraniti in zagotoviti varovanje vseh
dokumentov z zaupnimi podatki in nosilcev ali medijev, na katerih so zaupni
podatki zapisani ali posneti, tako da se prepreči dostop, obdelava, uporaba,
uničenje, spreminjanje ali posredovanje teh podatkov vsem nepooblaščenim
osebam. 
Oseba iz 33. člena tega pravilnika gradiva z zaupnimi podatki
ne sme posredovati drugim osebam, prav tako pa mora ohraniti zase vse, s čemer
se je seznanila v povezavi z zaupnimi podatki, in varovati njihovo tajnost pred
neupravičenimi osebami in javnostjo. 
Oseba iz 33. člena tega pravilnika, ki se je seznanila z
zaupnimi podatki, teh ne sme uporabljati za druge namene kot za opravljanje
nalog sveta.
36. člen
Če oseba iz 33. člena tega pravilnika ugotovi, da je prišlo
do razkritja zaupnih podatkov, mora o tem nemudoma obvestiti predsednika sveta,
ta pa predlagatelja, da se prepreči nepooblaščeno razkrivanje in posredovanje
teh podatkov in možne škodljive posledice.
37. člen
Po dokončani razpravi o prijavi in oblikovanju strokovnega
mnenja sveta morajo osebe iz 33. člena tega pravilnika, ki so prejele gradivo z
zaupnimi podatki, to gradivo vrniti tajniku sveta. 
Tajnik sveta mora poskrbeti, da se vse vrnjeno odvečno
gradivo uniči na način, ki onemogoča branje vseh zaupnih podatkov. 
Oseba iz 33. člena tega pravilnika je dolžna vse zapise in
pisanja, ki jih je opravila v zvezi z delovanjem v svetu in vsebujejo zaupne
podatke, zbrisati ali uničiti na način, da je nemogoča ponovna vzpostavitev
vseh ali dela brisanih zaupnih podatkov.
38. člen
Člani sveta ter vabljeni na sejo sveta javnosti ne smejo sporočati
podatkov o zadevi, ki je predmet obravnave in priprave strokovnega mnenja,
dokler svet ne zaključi zadeve in preda strokovnega mnenja predlagatelju. 
Osebe iz prejšnjega odstavka javnosti ne smejo sporočati
zaupnih podatkov niti potem, ko je svet predlagatelju že dal strokovno mnenje.
VI. KONČNA DOLOČBA
39. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 354-10-1/2003
Ljubljana, dne 12. marca 2003.
EVA 2003-2511-0041
Minister 
za okolje, prostor in energijo 
mag. Janez Kopač l. r.