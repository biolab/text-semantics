I. SPLOŠNE DOLOČBE
1. člen
(vsebina)
Ta pravilnik natančneje ureja pogoje za opravljanje
pripravništva, vsebine in programe pripravništva, postopke opravljanja strokovnega
izpita za zdravstvene delavce in zdravstvene sodelavce (v nadaljnjem besedilu:
delavec), ki delajo na področju zdravstvene dejavnosti, preizkušanje
pripravnikovega praktičnega in teoretičnega znanja, pogoje za opravljanje
strokovnih izpitov in programe strokovnih izpitov.
II. PRIPRAVNIŠTVO
2. člen
(opredelitev in trajanje pripravništva)
(1) Kot pripravnik se zaposli delavec, ki prvič sklene
delovno razmerje in se usposablja za opravljanje posameznega zdravstvenega
poklica, kot je določeno v predpisu, ki določa poklice v zdravstvu.
(2) Pripravništvo traja šest mesecev, razen za poklic
doktor dentalne medicine/doktorica dentalne medicine, kjer traja pripravništvo
dvanajst mesecev.
3. člen
(ustreznost izobrazbe)
K opravljanju pripravništva lahko pristopi, kdor je pridobil
ustrezno izobrazbo v Republiki Sloveniji ali mu je bila izdana odločba
ministrstva, pristojnega za zdravje (v nadaljnjem besedilu: ministrstvo), o
pristopu k opravljanju pripravništva in strokovnega izpita na podlagi 27., 28.
in 29. člena tega pravilnika in potrdilo izobraževalnega zavoda o uspešno
opravljenih dopolnilnih obveznosti študijskega programa.
4. člen
(pooblaščeni izvajalci pripravništva)
(1) Izvajalec zdravstvene dejavnosti izvaja programe
pripravništev, za katere ga je pooblastil minister, pristojen za zdravje (v
nadaljnjem besedilu: pooblaščeni izvajalec pripravništva). Pogoji za pridobitev
pooblastila so:
1.     
ima zaposlene strokovno usposobljene mentorje v skladu z zahtevami iz 8.
člena tega pravilnika,
2.     
ima najmanj enega nadzornega mentorja za določen poklic in najmanj
zadostno število neposrednih mentorjev,
3.     
ima zadostno število pacientov oziroma zdravstvenih obravnav s področja
strokovne dejavnosti, ki jo izvaja,
4.     
v svojih strokovnih enotah ima opremo in pripomočke za poglobljeno delo
po sodobnih načelih in metodah na področju posamezne vrste dejavnosti,
5.     
strokovne enote so za zagotavljanje varnega dela opremljene v skladu s
predpisi s področja varstva pri delu,
6.     
zagotavlja nenehen nadzor nad kakovostjo in varnostjo v zdravstvu.
(2) Izpolnjevanje pogojev za izvajanje posameznih
programov pripravništva na podlagi vloge izvajalca zdravstvene dejavnosti
ugotavlja uradna oseba ministrstva. V postopku ugotavljanja izpolnjevanja
pogojev lahko uradna oseba ministrstva pridobi mnenje zbornice z javnimi
pooblastili, strokovnega združenja z javnimi pooblastili ali drugega ustreznega
organa.
(3) Minister, pristojen za zdravje (v nadaljnjem
besedilu: minister), pooblaščenega izvajalca pripravništva pooblasti za
izvajanje posameznega področja in obsega programa pripravništva za dobo sedmih
let. Minister v odločbi določi tudi število pripravniških delovnih mest,
upoštevaje potrebo po enakomerni zasedenosti teh mest v koledarskem letu. V
postopku določanja števila pripravniških delovnih mest lahko uradna oseba
ministrstva pridobi mnenje zbornice z javnimi pooblastili, strokovnega
združenja z javnimi pooblastili ali drugega ustreznega organa.
(4) Pooblaščeni izvajalec pripravništva v okviru
pooblastila in svoje dejavnosti pripravnikom zagotovi usposabljanje v skladu s
programom pripravništva.
(5) Pooblaščeni izvajalec pripravništva enkrat letno, in
sicer do 31. decembra, ministrstvu za namene spremljanja izvajanja pripravništev
in planiranja potrebnih aktivnosti sporoča:
-       
seznam prostih in zasedenih delovnih mest za usposabljanje pripravnikov,
-       
seznam mentorjev,
-       
seznam zaposlenih pripravnikov in predviden zaključek njihovega
usposabljanja.
(6) Postopek preklica oziroma odvzema pooblastila se
začne po uradni dolžnosti.
5. člen
(opravljanje pripravništva)
(1) Pripravništvo se opravlja pri pooblaščenih
izvajalcih pripravništva, ki so odgovorni za pravilno izvajanje pripravništva.
(2) Ne glede na določbo prejšnjega odstavka se
pripravništvo za poklic zdravnik/zdravnica in doktor dentalne medicine/doktorica
dentalne medicine opravlja pri pooblaščenih izvajalcih zdravstvene dejavnosti v
skladu z zakonom, ki ureja zdravniško službo. Razporejanje pripravnikov za
zdravnike/zdravnice in doktorje dentalne medicine/doktorice dentalne medicine
po pooblaščenih izvajalcih zdravstvene dejavnosti opravlja Zdravniška zbornica
Slovenije.
6. člen
(delovni čas v pripravništvu)
(1) Pripravnik sklene delovno razmerje za polni delovni
čas.
(2) Trajanje pripravništva se lahko podaljša za čas
daljše opravičene odsotnosti v skladu z veljavnimi kolektivnimi pogodbami na
področju dejavnosti zdravstva in socialnega varstva, razen za čas letnega
dopusta.
7. člen
(potek pripravništva)
(1) Pooblaščeni izvajalec pripravništva organizira potek
pripravništva v skladu s programom pripravništva, ki je v Prilogi 1, ki je
sestavni del tega pravilnika.
(2) Če program pripravništva ni določen, delodajalec
pred začetkom pripravništva pripravi program pripravništva in ga posreduje v
soglasje na ministrstvo.
(3) Delodajalec pripravniku pred začetkom pripravništva
določi mentorja, predloži program pripravništva in program strokovnega izpita.
(4) Delodajalec izda pripravniku List o pripravništvu,
ki je v Prilogi 2, ki je sestavni del tega pravilnika.
(5) Če se pripravnik pri delodajalcu ne more seznaniti z
vsemi vsebinami programa pripravništva, mora opravljati pripravništvo deloma
ali v celoti pri drugem delodajalcu, ki izpolnjuje pogoje.
8. člen
(mentor)
(1) Pripravnik opravlja program pripravništva pod
neposrednim vodstvom in nadzorom nadzornega mentorja (v nadaljnjem besedilu:
mentor), na posameznih področjih v trajanju pripravništva pa ima pripravnik
tudi neposredne mentorje, ki usposabljajo in nadzirajo delo pripravnika.
Nadzorni mentor je lahko mentor največ trem pripravnikom hkrati.
(2) Za mentorja je lahko imenovan delavec, ki ima enako
vrsto strokovne izobrazbe in najmanj enako raven izobrazbe kot pripravnik ter
najmanj pet let delovnih izkušenj po opravljenem strokovnem izpitu v
zdravstveni dejavnosti na strokovnem področju, za katerega se pripravnik
usposablja.
(3) Ne glede na prejšnji odstavek je za mentorja
pripravniku za poklic zdravnik/zdravnica imenovan specialist z najmanj tremi
leti praktičnih izkušenj po opravljenem specialističnem izpitu.
(4) Za neposrednega mentorja je lahko imenovan delavec, ki
izpolnjuje pogoj iz drugega odstavka tega člena oziroma druga oseba, ki
razpolaga s strokovnimi znanji s področja, na katerem pripravnik opravlja
pripravništvo. Neposredni mentor je lahko mentor največ enemu pripravniku
hkrati in mora biti pripravniku na razpolago za posvetovanja, navodila in
odgovore na vprašanja vsaj 20 ur na mesec.
(5) Ne glede na prejšnji odstavek je pripravniku za
poklic zdravnik/zdravnica neposredni mentor le zdravnik specialist določene
stroke. Za področje splošnega zobozdravstva je neposredni mentor splošni
zobozdravnik z najmanj petimi leti delovnih izkušenj po opravljenem strokovnem
izpitu.
9. člen
(naloge mentorja)
(1) Naloge mentorja so:
1.     
skrbi in odgovarja, da se pripravništvo izvaja v skladu s programom
pripravništva;
2.     
uvaja pripravnika v delo ter mu z navodili, nasveti in praktičnim delom
pomaga pri usposabljanju za samostojno delo;
3.     
skrbi in odgovarja, da pripravnik sodeluje na strokovnih posvetih,
določenih s programom pripravništva;
4.     
dodeljuje pripravniku delo oziroma posamezna opravila, ki jih mora
pripravnik praktično obvladati po končanem pripravništvu v mentorjevi strokovni
enoti;
5.     
nadzira, ali se je pripravnik v strokovni enoti usposobil za samostojno
delo;
6.     
individualno ali skupinsko s pripravniki obravnava in analizira
posamezna praktična vprašanja oziroma primere iz prakse;
7.     
skrbi in odgovarja, da se pripravnik nauči pravilno uporabljati delovna
sredstva in se seznani s predpisi o varstvu pri delu;
8.     
pripravnika pri konkretnem delu opozarja na kodeks etike;
9.     
sodeluje in pripravi preizkus praktičnega znanja pripravnika;
10.  
s podpisom na Listu o pripravništvu potrdi, da je pripravništvo potekalo
v skladu s programom pripravništva.
(2) Mentor mora biti pripravniku na razpolago za
posvetovanja, navodila in odgovore na vprašanja vsaj 10 ur na mesec.
(3) Mentor ob koncu pripravništva v Listu o
pripravništvu izdela pisno poročilo o opravljenem programu pripravništva in
mnenje o pripravnikovi usposobljenosti za opravljanje strokovnega izpita.
(4) Če mentor oceni, da se pripravnik v času
predpisanega pripravništva ni usposobil za samostojno opravljanje dela v
zdravstveni dejavnosti, lahko mentor pripravništvo podaljša za največ en mesec.
10. člen
(zaključek pripravništva)
(1) Pripravnik ob zaključku pripravništva opravi
preizkus teoretičnega in praktičnega znanja pred dvema delavcema, ki
izpolnjujeta pogoje za mentorstvo iz 8. člena tega pravilnika.
(2) Pripravništvo je opravljeno, če pripravnik opravi
program pripravništva, morebitna predvidena kroženja ter če uspešno opravi
preizkus teoretičnega in praktičnega znanja.
(3) Če pripravnik preizkusa teoretičnega ali praktičnega
znanja ne opravi uspešno, lahko mentor predlaga podaljšanje pripravništva za
največ en mesec.
(4) Mentor mora v zapisnik navesti strokovna področja,
na katerih predlaga podaljšanje pripravništva.
III. STROKOVNI IZPIT
11. člen
(izvajalec strokovnega izpita)
(1) Po uspešno opravljenem pripravništvu pripravnik
pristopi k opravljanju strokovnega izpita, ki je pogoj za opravljanje poklica
na področju zdravstvene dejavnosti.
(2) Pripravnik z izobrazbo 4. ali 5. ravni v skladu z
zakonom, ki ureja slovensko ogrodje kvalifikacij, opravlja strokovni izpit pri
pooblaščenem zavodu, ki ga za izvajanje strokovnih izpitov pooblasti minister.
(3) Pogoji za pridobitev pooblastila so:
-       
ima zaposlene strokovno usposobljene izpraševalce,
-       
v svojih strokovnih enotah ima opremo in pripomočke, ki omogočajo
izvedbo praktičnega dela ustnega izpita.
(4) Pripravnik z izobrazbo 6. ali višje ravni v skladu z
zakonom, ki ureja slovensko ogrodje kvalifikacij, opravlja strokovni izpit pri
ministrstvu.
(5) Ne glede na prejšnji odstavek se strokovni izpit za
poklic magistra farmacije/magistrico farmacije opravlja pri Fakulteti za
farmacijo Univerze v Ljubljani (v nadaljnjem besedilu: Fakulteta za farmacijo),
ki je pooblaščena za opravljanje strokovnih izpitov za navedeni poklic.
12. člen
(postopek s prijavo)
(1) Prijava na strokovni izpit se vloži na obrazcu, ki
ga ministrstvo objavi na svojih spletnih straneh.
(2) Pripravnik prijavi priloži:
-       
dokazilo o doseženi ravni in vrsti izobrazbe,
-       
list o pripravništvu.
(3) Če ob prijavi niso plačani stroški strokovnega
izpita ali ni predložena popolna vloga z dokazili iz prejšnjega odstavka, lahko
kandidat pristopi k izpitu šele v naslednjem roku, če vlogo dopolni oziroma so
stroški poravnani v roku za prijavo na naslednji izpit.
13. člen
(administrativno delo)
(1) Administrativno delo v zvezi z opravljanjem
strokovnih izpitov za posameznike z izobrazbo 4. ali 5. ravni v skladu z
zakonom, ki ureja slovensko ogrodje kvalifikacij, in hrambo s tem povezanega
gradiva (listov o pripravništvu in drugo dokumentacijo) opravljajo pooblaščeni
zavodi.
(2) Pooblaščeni zavod podatke o številu opravljenih
izpitov posreduje ministrstvu enkrat letno za obdobje preteklih dvanajstih
mesecev, in sicer do 15. januarja.
(3) Administrativno delo v zvezi z opravljanjem
strokovnih izpitov za posameznike z izobrazbo 6. ali višje ravni v skladu z
zakonom, ki ureja slovensko ogrodje kvalifikacij, in arhivsko hrambo s tem
povezanega gradiva (listov o pripravništvu in drugo dokumentacijo) opravljata ministrstvo
in Fakulteta za farmacijo.
14. člen
(stroški strokovnega izpita)
(1) Stroške strokovnega izpita krije:
-       
delodajalec, ki je pripravnika prijavil na strokovni izpit,
-       
pripravnik, če se je sam prijavil k strokovnem izpitu oziroma če izpit
ponavlja.
(2) Višino stroškov strokovnega izpita določi minister.
15. člen
(pregled opravljenega programa pripravništva)
(1) Pooblaščeni zavod oziroma ministrstvo pred pristopom
kandidata k strokovnem izpitu preveri, ali je kandidat opravil pripravništvo v
skladu s programom pripravništva.
(2) Če pooblaščeni zavod oziroma ministrstvo ugotovi, da
pripravništvo ni opravljeno v skladu s programom pripravništva, o tem obvesti
delodajalca oziroma kandidata in zahteva dopolnitve.
16. člen
(obseg strokovnega izpita)
(1) Program strokovnega izpita, ki je v Prilogi 1 tega
pravilnika, obsega:
-       
strokovne vsebine poklicnega področja,
-       
izbrane vsebine nujne medicinske pomoči,
-       
osnove kakovosti in varnosti v zdravstvu ter
-       
področno zakonodajo.
(2) Ne glede na prejšnji odstavek program strokovnega
izpita za poklic zdravnik/zdravnica obsega:
-       
urgentno medicino za poklic zdravnik/zdravnica,
-       
osnove kakovosti in varnosti v zdravstvu ter
-       
področno zakonodajo.
(3) Ne glede na prvi odstavek tega člena program
strokovnega izpita za poklic doktor dentalne medicine/doktorica dentalne medicine
obsega:
-       
urgentna stanja v dentalni medicini,
-       
integralno zobozdravniško oskrbo otroka in odraslega,
-       
osnove kakovosti in varnosti v zdravstvu ter
-       
področno zakonodajo.
17. člen
(opravljanje strokovnega izpita)
Strokovni izpit se opravlja ustno. Iz vsebine urgentna
medicina se strokovni izpit opravlja iz pisnega, ustnega in praktičnega dela,
iz vsebine urgentna stanja v dentalni medicini pa iz ustnega dela in
praktičnega preizkusa znanja.
17.a člen
(opravljanje strokovnega izpita s pomočjo tolmača)
(1) Kandidati, ki v
Republiki Sloveniji zaključijo študij v jeziku, ki ni slovenski, lahko
opravljajo strokovni izpit s pomočjo tolmača, navedenega v seznamu sodnih
tolmačev na Ministrstvu za pravosodje. Stroške tolmača krije kandidat sam.
(2) Glede stroškov iz prejšnjega
odstavka se uporablja pravilnik, ki ureja sodne izvedence, sodne cenilce in
sodne tolmače.
18. člen
(ustni del strokovnega izpita)
(1) Ustni del posamezne vsebine strokovnega izpita s
praktičnim preizkusom znanja traja največ 45 minut.
(2) Ustni del izpita je ocenjen pozitivno, če je
kandidat dosegel vsaj 75 odstotni uspeh pri ustnih vprašanjih. Praktični
preizkus znanja je ocenjen pozitivno, če je kandidat dosegel vsaj 75 odstotni
uspeh pri preizkusu, kar ugotovi posamezni član komisije.
(3) Če je kandidat ustni del posamezne vsebine
strokovnega izpita ali praktični preizkus znanja opravil neuspešno, ponavlja te
vsebine v celoti.
19. člen
(pristop k strokovnemu izpitu)
(1) Kandidat lahko
pristopi k strokovnemu izpitu največ petkrat, pri čemer se kot en pristop k
strokovnemu izpitu šteje opravljanje posamezne vsebine ali pa strokovnega
izpita v celoti.
(2) Kandidat se lahko
od strokovnega izpita odjavi najpozneje sedem dni pred izpitnim rokom.
(3) Če se kandidat ne
odjavi od strokovnega izpita v skladu s prejšnjim odstavkom oziroma brez
opravičljivega razloga ne pristopi k opravljanju posamezne vsebine ali pa
strokovnega izpita v celoti, se šteje, da strokovnega izpita ni opravil.
(4) Opravičljiv razlog
iz prejšnjega odstavka je bolezen, poškodba oziroma drug izreden in
nepredvidljiv zunanji dogodek, ki ga kandidat izkaže z ustreznim dokazilom, ki
ga predloži pooblaščenemu zavodu in Fakulteti za farmacijo oziroma ministrstvu,
in sicer najpozneje v treh dneh po izpitnem roku.
20. člen
(ocena uspeha kandidata)
(1) Pripravnik opravi strokovni izpit, če doseže vsaj
75 odstotkov uspešnosti posamezne vsebine.
(2) Uspeh kandidata oceni komisija za strokovni izpit z
oceno »opravil« ali »ni opravil«.
21. člen
(ugovor)
(1) Kandidat, ki se ne strinja z oceno komisije za
strokovni izpit, lahko takoj po razglasitvi uspeha poda ugovor ustno na
zapisnik.
(2) V primeru ugovora kandidat ponovno opravlja
strokovni izpit najpozneje v petih delovnih dneh od razglasitve uspeha pred
novo komisijo za strokovni izpit.
22. člen
(potrdilo o strokovnem izpitu)
Kandidatu, ki je izpit opravil, se izda potrdilo o strokovnem
izpitu na obrazcu, ki je v Prilogi 3, ki je sestavni del tega pravilnika. Potrdilo
podpiše predsednik komisije za strokovni izpit.
IV. SESTAVA IN OBLIKOVANJE KOMISIJE ZA STROKOVNI IZPIT
23. člen
(komisija za strokovni izpit)
(1) Komisija za
strokovni izpit (v nadaljnjem besedilu: komisija) je najmanj tričlanska. Nabor
članov za sestavo komisije s sklepom določi minister, razen v pooblaščenih
zavodih za izvajanje strokovnega izpita in na Fakulteti za farmacijo, kjer
nabor članov za sestavo komisije določi direktor zavoda oziroma dekan
fakultete.
(2) Član komisije mora
imeti izobrazbo najmanj 8. ravni v skladu z zakonom, ki ureja slovensko ogrodje
kvalifikacij, če ta ne obstaja, pa vsaj 7. raven v skladu z zakonom, ki ureja
slovensko ogrodje kvalifikacij, in najmanj pet let delovnih izkušenj s
področja, iz katerega se opravlja strokovni izpit.
(3) Ne glede na
prejšnji odstavek mora imeti član komisije za strokovne vsebine poklicnega
področja izobrazbo najmanj 8. ravni v skladu z zakonom, k ureja slovensko
ogrodje kvalifikacij, če ta ne obstaja, pa vsaj 7. raven v skladu z zakonom, ki
ureja slovensko ogrodje kvalifikacij, opravljen strokovni izpit iz zdravstvene
dejavnosti in najmanj pet let delovnih izkušenj s področja, iz katerega se
opravlja strokovni izpit, po opravljenem strokovnem izpitu iz zdravstvene
dejavnosti.
(4) Preverjanje znanja
iz urgentne medicine oziroma urgentnih stanj v dentalni medicini preverja
zdravnik specialist oziroma doktor dentalne medicine specialist.
(5) Predsednik komisije
je član komisije, ki preverja znanje iz vsebine področna zakonodaja.
(6) Komisijo za
strokovne izpite magistrov farmacije/magistric farmacije pri Fakulteti za
farmacijo imenuje minister na predlog navedene fakultete.
(7) Za predsednika in
člana komisije, ki ni javni uslužbenec, se glede izogibanja nasprotja interesov
in ravnanja z darili smiselno uporabljajo določbe predpisov, ki veljajo za
javne uslužbence.
24. člen
(plačilo članom komisije)
Predsedniku in članom komisije pripada plačilo za delo v
komisiji v višini, ki jo določi minister.
V. NADZOR
25. člen
(nadzor ministrstva)
Ministrstvo spremlja in nadzira izvajanje pripravništva pri
pooblaščenem izvajalcu pripravništva, zlasti potek pripravništva v skladu s
programom pripravništva, izvajanje mentorstva in preizkušanje teoretičnega in
praktičnega znanja, izvajanje strokovnih izpitov pri pooblaščenih zavodih in
daje v zvezi s tem nasvete in informacije ter sprejema potrebne ukrepe.
VI. POSEBNE DOLOČBE
26. člen
(opredelitve in oprostitve pripravništva in strokovnega
izpita)
(1) Posameznik, ki je v Republiki Sloveniji že opravil
strokovni izpit na področju zdravstvene dejavnosti, pa je pozneje pridobil
drugo izobrazbo na področju zdravstvene dejavnosti, opravlja pripravništvo in
strokovni izpit za ta poklic.
(2) Obseg pripravništva in strokovnega izpita iz
prejšnjega odstavka se določi upoštevajoč strokovno izobrazbo, delovne izkušnje
in področje dela.
(3) Na obrazložen predlog delodajalca in prošnjo
posameznika se lahko posameznika z odločbo oprosti opravljanja pripravništva,
strokovnega izpita ali pripravništva in strokovnega izpita, če s svojim strokovnim
delom to upravičuje. Pri tem se upoštevajo zlasti:
-       
delovne izkušnje in kompetence,
-       
dodatna izobraževanja in dodatna znanja.
(4) Posameznika, ki je začel opravljati delo v poklicu
bolničar-negovalec, preden je bilo v Republiki Sloveniji uvedeno formalno
izobraževanje oziroma za katerega je bila spremenjena zahtevana raven strokovne
izobrazbe za ta poklic, ter ima manj kot deset let do izpolnitve zakonskih
pogojev za starostno upokojitev, se oprosti opravljanja pripravništva, če
dokaže, da delo v poklicu opravlja več kot petnajst let. Obseg strokovnega
izpita se glede na delovne izkušnje opredeli v odločbi.
(5) Posameznika, ki ima vsaj petnajst let delovnih
izkušenj v poklicu bolničar-negovalec in ima opravljeno usposabljanje, ki ga
pripravi Zbornica zdravstvene in babiške nege Slovenije – Zveza strokovnih
društev medicinskih sester, babic in zdravstvenih tehnikov Slovenije ter ga
potrdi pristojni razširjeni strokovni kolegij, se oprosti opravljanja
pripravništva, strokovni izpit pa opravi v celoti.
(6) Na obrazložen predlog delodajalca in na prošnjo
posameznika se lahko posameznika z odločbo oprosti opravljanja pripravništva in
strokovnega izpita na podlagi pridobljenih kompetenc z delom. Ministrstvo v
postopku lahko pridobi mnenje zbornice ali strokovnega združenja z javnimi
pooblastili ali drugega ustreznega organa.
27. člen
(strokovni izpit za delavce iz bivše SFR Jugoslavije)
(1) Posamezniku, ki je opravil pripravništvo in
strokovni izpit na področju zdravstvene dejavnosti pred 25. junijem 1991 v
eni od drugih republik bivše SFR Jugoslavije, se opravljen strokovni izpit
prizna, če je v zadnjih petih letih pred vložitvijo vloge na ministrstvo
opravljal svoj poklic v zdravstveni dejavnosti. Pred zaposlitvijo v Republiki
Sloveniji opravi strokovni izpit zgolj iz področja področne zakonodaje.
(2) Vloga iz prejšnjega odstavka vsebuje:
-       
dokazilo o zaključenem študijskem programu v tujini;
-       
dokazilo o opravljenem strokovnem izpitu;
-       
kratek življenjepis z opisom delovnih izkušenj, s poudarkom na zadnjih
desetih letih;
-       
potrdilo pooblaščene izobraževalne ustanove o uspešno opravljenem
preizkusu znanja slovenskega jezika in
-       
izjavo delodajalca oziroma delodajalcev, da je delavec pri njem oziroma
pri njih samostojno opravljal svoj poklic v zdravstveni dejavnosti najmanj zadnjih
pet let pred vložitvijo vloge na ministrstvo. Izjava se predloži v originalu in
prevedena v slovenski jezik.
(3) Dokazila iz prve, druge in pete alineje prejšnjega
odstavka se predložijo v overjenem prevodu v slovenski jezik.
(4) Če posameznik iz prvega odstavka tega člena zadnjih pet
let pred vložitvijo vloge ni opravljal svojega poklica v zdravstveni
dejavnosti, opravlja pripravništvo in strokovni izpit v celoti.
28. člen
(pripravništvo in strokovni izpit za delavce iz tretjih
držav)
(1) Posamezniku, ki je opravil pripravništvo in
strokovni izpit po 25. juniju 1991 v eni od drugih republik bivše SFR
Jugoslavije ali v tretji državi, nima pa delovnih izkušenj in se želi zaposliti
v Republiki Sloveniji, se za pristop k pripravništvu v odločbi določi, na
katerem področju in v katerih vsebinah mora dopolniti obveznost študijskega
programa. Pripravništvo in strokovni izpit opravlja v celoti. Ta določba se
uporablja tudi za posameznike, ki so pridobili izobrazbo v drugi državi članici
Evropske unije, nimajo pa pridobljene poklicne kvalifikacije.
(2) Vloga za pristop k opravljanju pripravništva in
strokovnega izpita vsebuje:
1.     
dokazilo o zaključenem študijskem programu v tujini;
2.     
dokazilo o vsebini in poteku študijskega programa v tujini, iz katerega
so razvidni trajanje in vsebina študijskega programa ter ure posameznega
predmeta študijskega programa;
3.     
program opravljenega pripravništva v tujini;
4.     
dokazilo o opravljenem strokovnem izpitu;
5.     
življenjepis;
6.     
potrdilo pooblaščene izobraževalne ustanove o uspešno opravljenem
preizkusu znanja slovenskega jezika in
7.     
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazila iz 1., 2., 3. in 4. točke prejšnjega
odstavka se predložijo v overjenem prevodu v slovenski jezik.
(4) Ta določba se smiselno uporablja tudi za magistre
farmacije/magistrice farmacije, diplomirane medicinske sestre/diplomirane
zdravstvenike in diplomirane babice/diplomirane babičarje.
29. člen
(pripravništvo in strokovni izpit za delavce iz tretjih
držav z delovnimi izkušnjami)
(1) Posamezniku, ki je opravil pripravništvo in
strokovni izpit po 25. juniju 1991 v eni od drugih republik bivše SFR
Jugoslavije ali v tretji državi ter ima ob oddaji vloge na ministrstvo vsaj pet
let delovnih izkušenj in se želi zaposliti v Republiki Sloveniji, lahko
ministrstvo v odločbi določi, na katerem področju in v katerih vsebinah mora
dopolniti obveznost študijskega programa in pripravništva. Strokovni izpit
opravlja v celoti.
(2) Vloga za pristop k opravljanju pripravništva in
strokovnega izpita vsebuje:
1.     
dokazilo o zaključenem študijskem programu v tujini;
2.     
dokazilo o vsebini in poteku študijskega programa v tujini, iz katerega
so razvidni trajanje in vsebina študijskega programa ter ure posameznega
predmeta študijskega programa;
3.     
program opravljenega pripravništva v tujini;
4.     
dokazilo o opravljenem strokovnem izpitu;
5.     
življenjepis z opisom delovnih izkušenj;
6.     
izjavo delodajalca oziroma delodajalcev, da je delavec pri njem oziroma
pri njih samostojno opravljal svoj poklic v zdravstveni dejavnosti zadnjih pet
let pred vložitvijo vloge z navedbo in opisom delovnih izkušenj ter področja
dela;
7.     
potrdilo pooblaščene izobraževalne ustanove o uspešno opravljenem
preizkusu znanja slovenskega jezika in
8.     
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazila iz 1., 2., 3., 4. in 6. točke prejšnjega
odstavka se predložijo v overjenem prevodu v slovenski jezik.
(4) Pri določitvi vsebine in trajanja opravljanja
pripravništva za delavca ministrstvo upošteva delovne izkušnje in področje
dela.
(5) Ta določba se smiselno uporablja tudi za magistre
farmacije/magistrice farmacije, diplomirane medicinske sestre/diplomirane
zdravstvenike in diplomirane babice/diplomirane babičarje.
30. člen
(pripravništvo in strokovni izpit za delavce iz tretjih
držav z opravljeno specializacijo)
(1) Posameznik, ki je opravil specializacijo po
25. juniju 1991 v eni od drugih republik bivše SFR Jugoslavije ali v
tretji državi ter ima po opravljenem specialističnem izpitu v zadnjih desetih
letih najmanj sedem let delovnih izkušenj na specialističnem področju, mora
pred zaposlitvijo v Republiki Sloveniji opraviti strokovni izpit.
(2) Vloga za opravljanje strokovnega izpita vsebuje:
1.     
dokazilo o zaključenem študijskem programu v tujini;
2.     
dokazilo o opravljenem strokovnem izpitu;
3.     
dokazilo o opravljenem specialističnem izpitu;
4.     
življenjepis z opisom delovnih izkušenj, s poudarkom na zadnjih desetih
letih, v slovenskem jeziku;
5.     
izjavo delodajalca oziroma delodajalcev, da je delavec pri njem oziroma
pri njih samostojno opravljal svoj poklic v zdravstveni dejavnosti na
specialističnem področju zadnjih sedem let pred vložitvijo vloge;
6.     
potrdilo pooblaščene izobraževalne ustanove o uspešno opravljenem
preizkusu znanja slovenskega jezika in
7.     
mnenje o izobraževanju v skladu s predpisi, ki urejajo vrednotenje in
priznavanje izobraževanja.
(3) Dokazila iz 1., 2., 3. in 5. točke prejšnjega
odstavka se predložijo v overjenem prevodu v slovenski jezik.
31. člen
(dopolnitev obveznosti)
(1) V postopku dopolnitve obveznosti izobraževalnega
programa iz 28. in 29. člena tega pravilnika se primerja:
-       
izobraževalni program, ki ga je posameznik opravil, z izobraževalnim
programom, ki velja za zadevni poklic v Republiki Sloveniji in
-       
trajanje izobraževanje, ki ga je posameznik zaključil, s trajanjem
izobraževanja v Republiki Sloveniji.
(2) Če je posameznik zaključil izobraževalni program, ki
ne izpolnjuje pogojev izobraževalnega programa v Republiki Sloveniji, se v
odločbi določi opravljanje dopolnilnega izpita ali izpitov, ki bi jih
posameznik moral opraviti, da bi izobraževalni program po vsebini in poteku
ustrezal slovenskemu izobraževalnemu programu. V odločbi določi strokovno
področje dopolnilnega izpita ali strokovna področja dopolnilni izpitov in
izobraževalni zavod, kjer se dodatni izpit ali izpiti opravljajo.
(3) Če uradna oseba ministrstva ne razpolaga s
strokovnim znanjem, ki je potrebno za presojo študijskega programa v skladu s
prvim odstavkom tega člena, se za podajo mnenja imenuje izvedenec. Izvedenec je
lahko posameznik oziroma izobraževalni ali drug javni zavod.
(4) Dopolnilni izpit oziroma dopolnilni izpiti se
opravljajo pri izobraževalnem zavodu, ki se določi z odločbo in ki izvaja
zadevni izobraževalni program v Republiki Sloveniji.
(5) Posameznik lahko pristopi k opravljanju dopolnilnega
izpita tolikokrat, kot je predvideno z akti posameznega izobraževalnega zavoda.
(6) Izobraževalni zavod, določen v odločbi, izda
potrdilo, da je posameznik uspešno opravil dopolnilne izpite.
(7) Strošek dopolnilnega izpita določi izobraževalni
zavod, pri čemer ta strošek ne sme biti višji od tistega, ki je za opravljanje
izpitov določen za dijake ali študente izobraževalnih zavodov v Republiki
Sloveniji.
(8) Posameznik lahko pristopi k opravljanju
pripravništva po uspešno opravljenem dopolnilnem ali dopolnilnih izpitih.
(9) Če uradna oseba ministrstva ne razpolaga s
strokovnim znanjem, ki je potrebno za določitev pripravništva, za podajo mnenja
o dopolnitvi obveznosti pripravništva imenuje izvedenca.
(10) V odločbi se določi rok, v katerem mora posameznik
opraviti vse dopolnile obveznosti, pri čemer upošteva število dopolnilih
izpitov in predvideno trajanje pripravništva ter druge upoštevne okoliščine.
(11) Višino stroškov izvedenskega mnenja in mnenja o
dopolnitvi obveznosti pripravništva iz tega člena določi minister.
(12) Stroški iz tega člena bremenijo kandidata.
32. člen
(določitev opravljanja strokovnega izpita)
Ne glede na določbo 11. člena tega pravilnika posamezniki iz
27., 28., 29. in 30. člena tega pravilnika opravljajo strokovni izpit pri
ministrstvu.
33. člen
(potrditev programov pripravništva)
(1) Posamezniki, ki so zaključili izobraževalni program
v Republiki Slovenije, lahko, po pridobljenem predhodnem soglasju ministrstva,
opravljajo pripravništvo v tujini, pod pogojem, da je program pripravništva
enakovreden programu pripravništva v Republiki Sloveniji.
(2) Enakovrednost programov pripravništva ugotavlja
ministrstvo.

Priloga
1: Programi pripravništva in strokovnega izpita za poklice v zdravstveni
dejavnosti
Priloga
2: List o pripravništvu
Priloga
3: Potrdilo o strokovnem izpitu

Pravilnik o pripravništvu in strokovnih
izpitih zdravstvenih delavcev in zdravstvenih sodelavcev na področju
zdravstvene dejavnosti (Uradni list RS, št. 47/18) vsebuje naslednje prehodne in
končne določbe:
»VII. PREHODNE IN KONČNE DOLOČBE
34. člen
(nadaljevanje postopkov in
začetek uporabe)
(1) Posamezniki, ki so vložili vlogo na ministrstvo pred
uveljavitvijo tega pravilnika, opravljajo pripravništvo in strokovni izpit po
predpisih, ki so veljali do uveljavitve tega pravilnika.
(2) Delodajalci, ki so na podlagi tretjega odstavka
6. člena Pravilnika o pripravništvu in strokovnih izpitih zdravstvenih delavcev
in zdravstvenih sodelavcev na področju zdravstvene dejavnosti Uradni list RS,
št. 33/04, 38/06, 84/09, 107/10 – ZPPKZ, 42/12, 14/15, 40/17 – ZZdrS-F in 64/17
– ZZDej-K) program pripravništva poslali v soglasje na ministrstvo in odločba še
ni bila izdana, prilagodijo in izvedejo program pripravništva skladno z
programom pripravništva za posamezno poklicno področje, kot je določen v
Prilogi 1 tega pravilnika.
(3) Programi strokovnega izpita, kot so določeni v
16. členu tega pravilnika, se začnejo uporabljati 1. decembra 2018.
(4) Ne glede na prejšnji odstavek se za pripravnike, ki
jim je bil sekundariat odobren v skladu s Pravilnikom o vsebini in poteku
sekundariata (Uradni list RS, št. 4/18), vsebine strokovnega izpita začnejo
uporabljati z uveljavitvijo tega pravilnika.
35. člen
(pooblastitev zavodov)
Minister pooblasti izvajalce iz 4. in 11. člena tega
pravilnika najpozneje v šestih mesecih od uveljavitve tega pravilnika. Do
imenovanja novih pooblaščenih zavodov iz 11. člena tega pravilnika, pooblaščeni
zavodi nadaljujejo z izvajanjem strokovnih izpitov.
36. člen
(prenehanje uporabe in
veljavnosti)
Z dnem uveljavitve tega pravilnika:
-       
se preneha uporabljati Pravilnik o pripravništvu in strokovnih izpitih
zdravstvenih delavcev in zdravstvenih sodelavcev na področju zdravstvene
dejavnosti (Uradni list RS, št. 33/04, 38/06, 84/09, 107/10 – ZPPKZ,
42/12, 14/15, 40/17 – ZZdrS-F in 64/17 – ZZDej-K),
-       
preneha veljati Odredba o programu pripravništva in strokovnega izpita
za poklic tehnik zdravstvene nege/tehnica zdravstvene nege (Uradni list RS, št.
10/12) in
-       
preneha veljati Program pripravništva in strokovnega izpita za poklic
zobozdravnik-zobozdravnica (Uradni list RS, št. 74/01 in 35/04).
37. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o pripravništvu in strokovnih izpitih zdravstvenih delavcev in
zdravstvenih sodelavcev na področju zdravstvene dejavnosti (Uradni list RS, št.
150/20) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.