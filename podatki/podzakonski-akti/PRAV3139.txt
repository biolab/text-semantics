I. SPLOŠNE DOLOČBE
1. člen
Ta pravilnik podrobneje ureja izvrševanje
vzgojnega ukrepa oddaje mladoletnika v prevzgojni dom (v nadaljnjem besedilu:
vzgojni ukrep).
2. člen
Izvrševanje vzgojnega ukrepa v prevzgojnem
domu (v nadaljnjem besedilu: dom) mora potekati tako, da omogoča mladoletniku
izobraževanje, priučevanje in usposabljanje za delo, športno ter ustvarjalno in
kulturno udejstvovanje.
Dom je dolžan ukreniti vse, kar je potrebno,
da prepreči izvajanje pritiskov skupin mladoletnikov ali posameznikov nad
drugimi skupinami, ali posamezniki, medsebojno obračunavanje ali ustrahovanje,
izkoriščanje, žaljenje, poniževanje ali zasmehovanje.
Dom mora v sodelovanju z enoto, pristojno za
zaščito ogroženih oseb (v nadaljnjem besedilu: enota), ukreniti vse, kar je
potrebno za zagotovitev varnosti mladoletnika, ki je zaščitena oseba po zakonu,
ki ureja zaščito prič (v nadaljnjem besedilu: zaščitena oseba).
II. SPREJEM MLADOLETNIKA V DOM
3. člen
Dom sprejme mladoletnika na podlagi
obvestila o napotitvi na izvršitev vzgojnega ukrepa, ki ga pošlje pristojni
center za socialno delo skupaj z odločbo, s katero je bil vzgojni ukrep
mladoletniku izrečen.
Pristojni center za socialno delo pošlje
hkrati socialno poročilo, ki zajema podatke o osebnostnem razvoju in zorenju
osebnosti mladoletnika, podatke za oceno družinskega stanja ter zaključno
poročilo vzgojnega zavoda, če je bil mladoletnik pred sprejemom v dom v takem
zavodu.
Če mladoletnik na določen dan ne pride v
dom, dom o tem najpozneje v treh dneh obvesti pristojni center za socialno
delo, ki ga je napotil na nastop vzgojnega ukrepa.
V zvezi z zaščiteno osebo center za
socialno delo pri pripravi obvestila iz prvega odstavka tega člena in socialnega
poročila iz drugega odstavka tega člena upošteva odločitve komisije, pristojne
za zaščito ogroženih oseb, in sodeluje z enoto. Enota poskrbi za varen prihod
zaščitene osebe v dom.
4. člen
Ob sprejemu mladoletnika v dom je treba
ugotoviti njegovo istovetnost. Istovetnost zaščitene osebe se ugotavlja s
sodelovanjem enote.
O sprejemu mladoletnika na izvrševanje
vzgojnega ukrepa dom najpozneje v osmih dneh obvesti sodišče, ki je
mladoletniku vzgojni ukrep izreklo.
Če gre za zaščiteno osebo, se prejšnji odstavek
ne uporablja. Enota na ustrezen način obvesti sodišče o sprejemu zaščitene
osebe v dom.
5. člen
Ob sprejemu v dom se mora mladoletnik
okopati.
Po potrebi se odredi tudi dezinsekcija in
druge higienske ukrepe.
6. člen
Ob sprejemu v dom se mladoletniku odvzamejo
predmeti, ki jih po hišnem redu ne sme imeti pri sebi. O odvzetih predmetih se
mladoletniku izda potrdilo, v katerem morajo biti odvzete stvari opisane.
Kopija potrdila se vloži v njegov osebni spis.
O odvzetih predmetih iz prejšnjega odstavka
se vodi posebna evidenca po kartotečnem sistemu.
Odvzeti dragoceni predmeti in denar se
vpišejo v posebno knjigo, ki se hrani skupaj z odvzetimi dragocenimi predmeti
in denarjem.
Odvzeti predmeti se hranijo v ustreznem
prostoru, odvzeti dragoceni predmeti in denar pa v ustrezno zavarovani
depozitni blagajni doma.
7. člen
Če je nujno, mora mladoletnika ob sprejemu
v dom še isti dan pregledati domski zdravnik. Če to ni mogoče, je treba
mladoletnika odpeljati k zdravniku v zdravstveno organizacijo zunaj doma.
Vsak sprejeti mladoletnik mora biti
praviloma zdravniško pregledan prvi dan, ko domski zdravnik v domu dela,
najkasneje pa v enem tednu po sprejemu v dom.
8. člen
Dom je dolžan mladoletnika ob sprejemu v
dom fotografirati in mu vzeti prstne odtise, bris ustne sluznice in druge
potrebne biometrične podatke. Mladoletnikova fotografija, prstni odtisi in
ostali pridobljeni biometrični podatki se vložijo ali nalepijo v njegov osebni
spis.
Prvi delovni dan po sprejemu v dom se
mladoletnika vpiše v matično knjigo in zanj odpre osebni list. Osebne podatke v
zvezi z zaščiteno osebo za matično knjigo in osebni list zagotovi enota.
Delavci doma so morajo podatke o zaščiteni
osebi varovati kot poklicno skrivnost.
III. POSTOPEK Z MLADOLETNIKOM V SPREJEMNEM OBDOBJU
9. člen
Sprejemno obdobje traja do 20 dni.
V sprejemnem obdobju je treba mladoletnika
seznaniti z njegovimi pravicami in dolžnostmi med izvrševanjem vzgojnega
ukrepa, ga uvajati v novo okolje in seznanjati z namenom bivanja v domu in
podrobneje predstaviti hišni red doma.
10. člen
Med sprejemnim obdobjem je treba o
mladoletniku zbrati podatke o njegovem zdravstvenem stanju, šolski izobrazbi,
vedenjskih in osebnostnih značilnostih, družinski in socialni problematiki ter
druge podatke, ki so pomembni za presojo mladoletnikove osebnosti, naravo in
njegove osebnostne motenosti in podatke o okolju ter razmerah, v katerih je
mladoletnik živel in ki so vplivali na njegov razvoj.
V obdobju iz prejšnjega odstavka dom
pridobi tudi poročilo organa socialnega varstva, če ni bilo priloženo odločbi
sodišča, ki jo je treba izvršiti.
Če se ugotovi, da so bili mladoletniku že
izrečeni drugi vzgojni ukrepi oziroma da se je zoper njega pred sprejemom v dom
izvrševal kakršenkoli zavodski vzgojni ukrep, zaprosi dom pristojno sodišče oziroma
vzgojni zavod za poročilo in morebitno drugo dokumentacijo.
Podatke iz prejšnjih odstavkov o zaščiteni
osebi zagotovi enota.
11. člen
V sprejemnem obdobju bivajo mladoletniki v
bivalnih prostorih, ki so ločeni od bivalnih prostorov ostalih mladoletnikov in
ki so prilagojeni za bivanje v sprejemnem obdobju.
Bivalni prostor iz prejšnjega odstavka se
za zaščiteno osebo določi v sodelovanju z enoto.
12. člen
Med trajanjem sprejemnega obdobja dela z
mladoletnikom strokovna skupina, v kateri mora biti praviloma pedagog, socialni
delavec, psiholog, zdravnik, učitelj praktičnega pouka in predstavnik paznikov
(v nadaljnjem besedilu: strokovna skupina). Po potrebi sodeluje v skupini tudi
psihiater.
Če gre za zaščiteno osebo, se strokovna
skupina iz prejšnjega odstavka sestavi v skladu z usmeritvami enote, katere
predstavnik tudi sodeluje v strokovni skupini.
13. člen
Ko strokovna skupina iz prejšnjega člena
prouči podatke o sprejetem mladoletniku, se sestane na sprejemni konferenci, na
kateri zlasti:
-      
razpravlja o zdravstvenih, pedagoških,
socialnih in psiholoških ugotovitvah in predlogih zbranih v sprejemnem obdobju,
-      
sestavi za mladoletnika okvirni osebni načrt (v
nadaljnjem besedilu: osebni načrt),
-      
določi vzgojno skupino, v katero se vključi
mladoletnik.
Pri sestavi osebnega načrta za zaščiteno
osebo je treba upoštevati usmeritve enote, da se zagotovi njena varnost.
14. člen
Osebni načrt za mladoletnika vsebuje
zlasti:
-      
vse aktivnosti, katerih naj bi se mladoletnik
udeleževal, ter omejitve in ugodnosti, ki naj bi jih bil deležen;
-      
cilje na posameznih področjih ter metode,
tehnike in okvirne usmeritve za delo z mladoletnikom;
-      
konkretne zadolžitve posameznih strokovnih
služb in mladoletnika pri doseganju ciljev iz osebnega načrta;
-      
realizacijo in opazovanja mladoletnikovega
vedenja in dosežkov med potekom in ob zaključku izvajanja vzgojnega ukrepa.
Strokovna skupina je dolžna pri
sestavljanju osebnega načrta zagotoviti mladoletniku ustvarjalno sodelovanje.
Osebni načrt potrdi pedagoški vodja doma.
15. člen
Mladoletnika je treba v celoti seznaniti z
osebnim načrtom, še preden je zaključeno sprejemno obdobje.
Še posebej mu je potrebno obrazložiti, v
katero vzgojno skupino bo vključen, način in potek morebitnega izobraževanja
ter predvideno razporeditev na delo.
Potrjen osebni načrt se mladoletniku ponudi
v podpis.
Osebni načrt in dokumentacija o ugotovitvah
v sprejemnem obdobju ter ugotovitve sprejemne konference se vloži oziroma vpiše
v mladoletnikov osebni spis.
16. člen
Strokovna skupina je dolžna voditi in
spremljati izvajanje osebnih načrtov mladoletnikov. Po potrebi jih ponovno
obravnava, ustrezno spremeni ali dopolni.
IV. NASTANITEV, PREHRANA, OSKRBA IN IZRABA PROSTEGA ČASA
MLADOLETNIKOV
17. člen
Bivalni prostori doma, v katerih bivajo
mladoletniki, morajo biti opremljeni tako, da omogočajo izvajanje vzgojnega
programa in hišnega reda doma.
Bivalni prostori za mladoletnice so ločeni
od bivalnih prostorov za mladoletnike.
Zaščitena oseba se v bivalni prostor
razporedi ob upoštevanju odločitve komisije, pristojne za zaščito ogroženih
oseb, in usmeritve enote.
18. člen
Mladoletniki dobijo dnevno najmanj tri
obroke hrane. Obroki prehrane se pripravljajo skladno s prehranskimi normativi,
ki jih potrdi Inštitut za varovanje zdravja Republike Slovenije.
Prehrana mladoletnikov se pripravlja pod
nadzorstvom zdravstvene službe doma.
Zaščitena oseba dobiva hrano po postopku in
na način, ki ga določi enota.
19. člen
Mladoletniki lahko nosijo svojo obleko,
perilo in obutev.
Mladoletnike, ki nimajo svoje primerne
obleke, perila in obutve, oskrbi s tem dom.
Obleka, perilo in obutev iz tega člena se
označi in se med mladoletniki ne zamenjuje.
20. člen
Dom je dolžan za mladoletnike organizirati
koristno in smotrno izrabo prostega časa. Mladoletnikom je treba v skladu s
hišnim redom omogočiti aktivno sodelovanje pri športnih in drugih oblikah
rekreacije na prostem.
Za zaščiteno osebo dom organizira izrabo
prostega časa v sodelovanju z enoto.
V. DELO MLADOLETNIKOV
21. člen
Mladoletniki, ki niso vključeni v
izobraževanje in se tudi ne priučujejo, se razporejajo na delo v domu, izjemoma
pa tudi zunaj doma v skladu s programom vzgojnega dela in osebnim načrtom.
O delu mladoletnika zunaj doma odloča direktor
doma, pri čemer upošteva razloge varnosti, reda in discipline ter izvedbo osebnega
načrta.
Zaščitena oseba se razporedi na delo le ob
soglasju in v skladu z usmeritvami enote.
22. člen
Pri delu nosijo mladoletniki delovno obleko
in obutev, ki mora ustrezati higienskim in tehničnim predpisom o varstvu pri
delu.
Stroške za nabavo in vzdrževanje delovne
obleke iz prejšnjega odstavka nosi gospodarska dejavnost doma.
VI. ZDRAVSTVENO VARSTVO MLADOLETNIKOV
23. člen
Mladoletnikom je zagotovljena osnovna
zdravstvena dejavnost v domu.
Dom mora imeti primerno opremljeno splošno
in zobozdravstveno ambulanto in bolniško sobo za zdravljenje mladoletnikov.
Za vsakega mladoletnika vodi dom
zdravstveni karton o njegovem splošnem zdravstvenem stanju, ki je sestavni del
zdravstvene dokumentacije, katera se za mladoletnika vodi po splošnih
predpisih.
24. člen
Mladoletnikom mora dom zagotoviti
zdravniško pomoč. V nujnih primerih je treba takoj poklicati zdravniško pomoč.
Po odredbi domskega zdravnika je dom dolžan
poslati mladoletnika na zdravljenje v bolnišnico ali drugo ustrezno zdravstveno
ustanovo oziroma specialistični zdravniški pregled zunaj doma.
Na predlog strokovne skupine lahko pošlje
zdravnik iz prejšnjega odstavka tega člena mladoletnika, ki uživa prepovedane
droge ali alkohol, na zdravljenje v ustrezno zdravstveno ali drugo ustanovo
zunaj doma, če s tem soglaša direktor doma.
Če je na zdravljenje iz drugega in tretjega
odstavka tega člena treba poslati zaščiteno osebo, dom pripravi in izvede
ukrepe za zagotovitev njene varnosti v sodelovanju z enoto.
25. člen
O hujši bolezni mladoletnika je dolžan dom
obvestiti njegove ožje družinske člane. Če gre za zaščiteno osebo, dom najprej
obvesti enoto, ki ravna v skladu z zakonom, ki ureja zaščito prič.
26. člen
Mladoletnikom je treba omogočiti cepljenje
proti hepatitisu B in proti klopnemu meningoencefalatisu ob pogojih in na
način, ki jih določa zakon o nalezljivih boleznih.
Dom je mladoletnika dolžan seznaniti z
možnostjo zaupnega testiranja na okužbo z virusom HIV in virusom hepatitisa in
jim o tem posredovati potrebne informacije ter nasvete.
27. člen
Mladoletnikom, odvisnim od prepovedanih
drog, je treba zagotoviti možnost vključitve v program obravnave odvisnosti, ki
omogoča obiskovanje programov edukacije in motivacije, ter nadaljnjo
rehabilitacijo v oddelkih brez drog.
Mladoletnikom, ki niso odvisni od drog in
ne želijo priti v stik z drogo, je treba zagotoviti bivanje v oddelkih brez
drog.
Mladoletnikom, ki ne zmorejo vključitve v
obravnavo, je treba zagotoviti vključevanje v programe zmanjševanja škode.
Obravnava odvisnosti mora potekati v skladu
z navodilom, ki ureja obravnavo zaprtih oseb, odvisnih od prepovedanih drog.
28. člen
Dokazovanje prisotnosti prepovedanih drog
in njihovih presnovkov v telesu in alkohola pri mladoletniku iz 63. člena
zakona o izvrševanju kazenskih sankcij (v nadaljnjem besedilu: zakon) opravi
delavec zdravstvene službe ali drug ustrezno usposobljen delavec doma.
Prisotnost psihoaktivnih snovi v telesu se
opravi z imunokemijskimi urinskimi testi, prisotnost alkohola pa z alko testi.
Uporaba imunokemijskih urinskih testov in
alko testov je dovoljena samo v primerih, ko ima mladoletnik sklenjen
terapevtski dogovor in je v procesu obravnave v zavodu ali da pismeno soglasje
za izvedbo testa.
29. člen
Dom je dolžan obveščati Upravo Republike
Slovenije za izvrševanje kazenskih sankcij (v nadaljnjem besedilu: uprava) o
nesrečah pri delu mladoletnikov, samopoškodbah in drugih telesnih poškodbah,
samomorih in poizkusih samomora, dalj časa trajajočem odklanjanju hrane in
podobno.
30. člen
Če mladoletnik umre med izvrševanjem
vzgojnega ukrepa v domu, obvesti dom o smrti njegove starše ali skrbnika ter
sodišče, ki je vzgojni ukrep izreklo, po potrebi pa tudi druge osebe.
Če med izvrševanjem vzgojnega ukrepa v domu
umre zaščitena oseba, dom o tem nemudoma obvesti enoto, ki ravna v skladu z
zakonom, ki ureja zaščito prič.
VII. INVALIDSKO ZAVAROVANJE MLADOLETNIKOV
31. člen
Dom je ob sprejemu dolžan mladoletnika na
predpisanem obrazcu zavarovati za invalidnost in telesno okvaro iz 66. člena
zakona.
32. člen
Ko nastopi zavarovalni primer, je dom
dolžan takoj ukreniti vse potrebno, da se začne postopek za uveljavitev pravic
mladoletnikov iz invalidskega zavarovanja.
33. člen
Uprava sklene z izbrano zavarovalnico
zavarovalno pogodbo iz 69. člena zakona.
Če je mladoletnik med izvrševanjem
vzgojnega ukrepa utrpel trajno izgubo splošne delovne zmožnosti, mu je dom
dolžan nuditi ustrezno pravno pomoč za uveljavljanje pravic po zavarovalni
pogodbi iz tega člena.
34. člen
Prošnjo mladoletnika ali predlog strokovne
skupine za izvajanje poklicne rehabilitacije zunaj zavoda pošlje dom s svojim
mnenjem upravi, ki izda o zadevi ustrezno odločbo.
VIII. VZGOJNO DELO Z MLADOLETNIKI
35. člen
Vzgojno delo z mladoletniki poteka po
programu vzgojnega dela doma, ki ga sprejme uprava.
Program vzgojnega dela doma vsebuje:
-      
strokovno teoretična izhodišča postopanja z
mladoletniki;
-      
organizacijske in vsebinske okvire dela z
mladoletniki;
-      
oblike splošnega izobraževanja in poklicnega
usposabljanja mladoletnikov;
-      
oblike kulturnih, športno-vzgojnih in
rekreativnih ter drugih prostočasnih dejavnosti mladoletnikov;
-      
razporejanje mladoletnikov na delo;
-      
specifične terapevtske oblike dela z
mladoletniki;
-      
oblike sodelovanja mladoletnikov pri
organizaciji dela in življenja v domu;
-      
oblike socialne pomoči in socialnega
vključevanja med prestajanjem vzgojnega ukrepa in po njem;
-      
način evidentiranja opravljenega prevzgojnega
dela;
Program vzgojnega dela doma izvajajo
strokovni delavci doma.
Pri vzgojnem delu z zaščiteno osebo je
treba upoštevati odločitve komisije, pristojne za zaščito ogroženih oseb, in
usmeritve enote.
36. člen
Vzgojno delo z mladoletniki poteka v domu
individualno, v vzgojnih skupinah in v posebni vzgojni skupini z intenzivnejšim
postopkom iz 195. člena zakona (v nadaljnjem besedilu: posebna skupina).
Vzgojne skupine mladoletnikov se oblikujejo
na podlagi ugotovitev v sprejemnem obdobju ter potreb in začrtanih ciljev iz
osebnih načrtov mladoletnikov ter programa vzgojnega dela doma.
37. člen
Vsaka vzgojna skupina mladoletnikov mora
imeti skupinski program, ki ga sestavi vodja vzgojne skupine na podlagi osebnih
načrtov vključenih mladoletnikov, v soglasju s pedagoškim vodjem doma.
Za sestavo skupinskega programa se smiselno
uporabljajo predpisi o šolstvu ob upoštevanju skupnih in posebnih nalog, ki so definirane
v vzgojnem programu doma.
38. člen
Vzgojno skupino vodi vzgojitelj, ki ga
določi pedagoški vodja v soglasju z direktorjem doma.
Vzgojitelju se po potrebi dodeli sodelavec
izmed članov strokovne skupine doma.
Vzgojitelj je dolžan skrbeti za izvajanje skupinskega
programa vzgojnega dela ter za realizacijo osebnih načrtov vključenih
mladoletnikov.
Vzgojna skupina ima praviloma stalnega
vzgojitelja.
Vzgojitelj mora o svojem delu voditi
dnevnik.
39. člen
Mladoletniki vseh vzgojnih skupin so
vključeni v domsko skupnost. Na sestankih domske skupnosti se obravnava
problematika, ki se nanaša na življenje in delo v domu ter druge aktivnosti,
določene s programom vzgojnega dela doma.
40. člen
Predlog za premestitev mladoletnika iz
vzgojne skupine v posebno skupino poda vodja strokovne skupine doma.
Strokovna skupina doma mora enkrat tedensko
preveriti utemeljenost bivanja mladoletnika v posebni skupini in realizacijo
namena bivanja vpisati v osebni spis. Mladoletnika se po prenehanju razlogov za
bivanje v posebni skupini premesti nazaj v vzgojno skupino. Odločitev o tem se
vpiše v osebni načrt.
IX. IZOBRAŽEVANJE MLADOLETNIKOV
41. člen
Mladoletniki, ki nimajo dokončane popolne
osnovnošolske izobrazbe, se vključujejo v osnovnošolsko izobraževanje na način,
kot je to predvideno v osebnem načrtu.
42. člen
Pouk v poklicni šoli se izvaja po
predmetniku in učnih načrtih, ki so določeni s predpisi o poklicnem
izobraževanju.
Če je poklicno izobraževanje predvideno v osebnem
načrtu, se v poklicno šolo vključujejo mladoletniki, ki izpolnjujejo pogoje za
tovrstno izobraževanje.
Praktični pouk se izvaja praviloma v učnih
delavnicah, ki so v okviru gospodarske dejavnosti doma.
Posameznim mladoletnikom se lahko na
njihovo željo omogoči vključitev v poklicno ali drugo šolo izven doma, če
izpolnjujejo pogoje za prost izhod iz doma.
43. člen
Usposabljanje mladoletnika poteka po
programu, ki ga sestavi strokovna skupina v sodelovanju z odgovornimi delavci izobraževalne
in gospodarske dejavnosti doma.
Mladoletniki iz prejšnjega odstavka
opravljajo izpit pred ustrezno komisijo. Po uspešno opravljenem izpitu se
mladoletniku izda listino, iz katere je razvidna mladoletnikova usposobljenost
za opravljanje določenega dela.
X. POHVALE IN NAGRADE MLADOLETNIKOV
44. člen
Za prizadevanje in uspehe pri delu,
izobraževanju, krepitev dobrih medsebojnih odnosov, aktivno sodelovanje v
vzgojni skupini, domski skupnosti ter pri šolskih, kulturnih in športnih
dejavnostih se posameznim mladoletnikom ali skupini lahko izrekajo pohvale in
podeljujejo nagrade.
Predlog za izrek pohvale ali podelitev
nagrade iz prejšnjega odstavka lahko podajo vzgojna skupina, domska skupnost in
tudi posamezni delavci doma.
Pohvale in nagrade izreka oziroma podeljuje
direktor ali delavec doma, ki ga on pooblasti.
Z izrečenimi pohvalami oziroma podeljenimi
nagradami je treba seznaniti vse mladoletnike doma.
XI. UGODNOSTI, LETNI POČITEK IN SKUPNO LETOVANJE
MLADOLETNIKOV
45. člen
Ugodnosti, določene v hišnem redu doma na
podlagi 188. člena zakona, podeljuje mladoletnikom direktor ali od njega
pooblaščen delavec doma na predlog strokovne skupine.
Po postopku iz prejšnjega odstavka se
mladoletnikom omogoči, da izkoristijo letni počitek zunaj zavoda, če so
pridobili pravico do letnega počitka iz dela ali izobraževanja.
Pri podeljevanju ugodnosti zaščiteni osebi
je treba upoštevati usmeritve enote.
46. člen
Dom lahko organizira za mladoletnike, ki se
primerno vedejo in dosegajo dobre uspehe pri delu ali izobraževanju in če niso
begosumni, skupno letovanje zunaj doma v Republiki Sloveniji.
V času letovanja se smiselno uporablja
hišni red doma.
Za organizacijo in izvedbo letovanja
mladoletnikov skrbijo ustrezni delavci doma, ki jih določi direktor doma.
47. člen
Pohvale, nagrade in podeljene ugodnosti je
treba vpisati v mladoletnikov osebni spis.
XII. DISCIPLINSKO KAZNOVANJE, ODŠKODNINSKA ODGOVORNOST IN
IZLOČITEV MLADOLETNIKOV
48. člen
Disciplinski prestopki mladoletnikov so:
-      
nepravilen odnos do delavcev doma ali
mladoletnikov;
-      
nedovoljena oddaljitev iz okolice doma,
delovnega mesta, učilnice ali učne delavnice;
-      
neprimerno obnašanje;
-      
kajenje v prostorih, kjer to ni posebej
dovoljeno;
-      
posedovanje alkoholnih pijač in narkotikov;
-      
malomaren odnos do dela, domskega inventarja in
delovnih sredstev;
-      
neredno vstajanje in odhod k nočnemu počitku;
-      
odklanjanje čiščenja bivalnih in drugih
prostorov.
49. člen
Disciplinske kazni izreka direktor doma ali
oseba, ki jo za to pooblasti direktor doma (v nadaljnjem besedilu: oseba, ki
vodi disciplinski postopek).
Predsednika, njegovega namestnika in člane
komisije ter njihove namestnike imenuje z odločbo direktor uprave izmed
strokovnih delavcev doma s področja tretmaja, pazniške službe in gospodarske
dejavnosti. Predsednik in namestnik predsednika komisije morata imeti praviloma
pravno izobrazbo. (črtan)
Komisija odloča v sestavi predsednika in
dveh članov. (črtan)
Če gre za zaščiteno osebo se komisija iz
prejšnjih odstavkov sestavi v skladu z usmeritvami enote, katere predstavnik
tudi sodeluje v komisiji. (črtan)
50. člen
Oseba, ki vodi disciplinski postopek mora
po prejemu predloga za začetek disciplinskega postopka nemudoma določiti rok za
disciplinsko obravnavo in ga pisno sporočiti mladoletniku, zoper katerega je
podan predlog za disciplinski postopek. Hkrati ga tudi pouči, da lahko na svoje
stroške najame pooblaščenca, ki ga bo zagovarjal v disciplinskem postopku.
Disciplinska obravnava mora biti opravljena
v roku treh dni po vložitvi predloga za začetek disciplinskega postopka.
Na disciplinski obravnavi mora biti
mladoletnik zaslišan. Preveriti je treba njegov zagovor in ugotoviti dejanski
stan disciplinskega prestopka ter druge okoliščine, ki zadevajo disciplinski
prestopek ter osebnost mladoletnika, ki so pomembne za pravilno izbiro oziroma
odmero disciplinske kazni, od katere je pričakovati, da bo z njo v največji
meri dosežen namen kaznovanja. Na disciplinski obravnavi je treba zaslišati
tudi morebitne priče, ki jih predlaga mladoletnik oziroma predlagatelj
disciplinskega postopka.
Če mladoletnik navaja, da iz zdravstvenih
razlogov ni zmožen prestajati disciplinske kazni namestitve v poseben prostor,
mora o tem oseba, ki vodi disciplinski postopek pridobiti mnenje zdravnika.
51. člen
O vsaki izrečeni disciplinski kazni je
treba izdati obrazloženo pisno odločbo in jo v 24 urah vročiti mladoletniku.
Če se mladoletnik pritoži zoper odločbo iz
prejšnjega odstavka, mora dom takoj, najkasneje pa v 48 urah pritožbo odstopiti
upravi. Pritožbi mora priložiti izpodbijano odločbo, gradivo o disciplinskem
prestopku in mladoletnikov osebni spis.
52. člen
Če iz zdravstvenih razlogov v obdobju dveh
mesecev ni mogoče izvršiti disciplinske kazni namestitve v poseben prostor, se
mladoletniku izreče druga disciplinska kazen.
53. člen
Disciplinska kazen namestitve v poseben
prostor je v tem, da mora mladoletnik prebivati sam v določenem prostoru, kolikor
traja izrečena kazen, razen ob obiskih in med triurnim bivanjem na prostem, če
mu je bila izrečena disciplinska kazen namestitve v poseben prostor brez
pravice do dela.
54. člen
Med prestajanjem disciplinske kazni
namestitve v poseben prostor morajo biti mladoletniku zagotovljeni ustrezni
higienski in zdravstveni pogoji. Poseben prostor mora biti opremljen s
posteljo, mizo in stolom.
55. člen
Med prestajanjem disciplinske kazni
namestitve v poseben prostor mora mladoletnika obiskati domski zdravnik in delavec
doma, ki ga določi direktor. Če zdravnik ugotovi, da bi nadaljnje prestajanje
disciplinske kazni namestitve v poseben prostor ogrozilo mladoletnikovo
zdravje, obvesti o tem direktorja, ki odredi, da se prestajanje disciplinske
kazni ustavi.
56. člen
Vse disciplinske kazni, izrečene
mladoletniku, se vpišejo v njegov osebni spis.
Kopijo odločbe o izrečeni disciplinski
kazni namestitve mladoletnika v poseben prostor dostavi dom tudi upravi.
57. člen
Če mladoletnik povzroči namenoma ali iz
hude malomarnosti domu škodo, jo mora povrniti skladno s splošnimi predpisi.
Obstoj škode in okoliščine, v katerih je
nastala, ugotavlja tričlanska komisija, ki jo imenuje direktor doma.
Komisija iz prejšnjega odstavka zbere
potrebno dokumentacijo, ki izkazuje obstoj in višino škode. O svojih
ugotovitvah sestavi zapisnik.
58. člen
Škoda, ki jo je povzročil mladoletnik, se
oceni po dejanski vrednosti poškodovane ali uničene stvari na dan škodnega
primera.
Če povzroči škodo več mladoletnikov, se
smiselno uporabljajo splošni predpisi o odškodninski odgovornosti
povzročiteljev škode.
Če mladoletnik škode ni pripravljen
plačati, pošlje dom pristojnemu državnemu pravobranilstvu Republike Slovenije
poročilo z dokaznim gradivom in predlogom, da vloži proti povzročitelju škode
tožbo.
59. člen
Dom je dolžan upravi poslati fotokopijo
odločbe s svojim poročilom o namestitvi mladoletnika v poseben prostor.
Pritožbo zoper odločbo o odreditvi ukrepa
namestitve mladoletnika v poseben prostor in mladoletnikov osebni spis mora dom
nemudoma poslati upravi.
XIII. UVELJAVLJANJE IN VARSTVO PRAVIC TER PRITOŽBE
MLADOLETNIKOV
60. člen
Če mladoletnik domu izroči predlog za sodno
varstvo iz 83. člena zakona oziroma odškodninski zahtevek, dom odškodninski
zahtevek skupaj s svojim poročilom dostavi upravi v nadaljnje reševanje.
61. člen
Generalni direktor uprave je dolžan v
najkrajšem možnem času po prejemu mladoletnikove pritožbe in poročila o
pritožbenih navedbah doma ukreniti vse potrebno, da se ugotovi, ali so bile
kršene mladoletnikove pravice oziroma ali je bilo ravnanje in postopanje
delavcev doma zakonito in primerno.
Če generalni direktor ugotovi, da je
pritožba utemeljena, naroči direktorju doma, da ukrene kar je potrebno, da se
mladoletniku zagotovijo njegove pravice.
O ugotovitvah in morebitnih ukrepih v
pritožbenem postopku generalni direktor uprave mladoletnika seznani pisno in ga
hkrati pouči, da ima pravico poslati pritožbo Ministrstvu za pravosodje, če
meni, da njegova pritožba ni bila ustrezno rešena.
Mladoletnik lahko pritožbo na Ministrstvo
za pravosodje poda pisno ali ustno na zapisnik, lahko pa se pritoži tudi ustno
delavcu Ministrstva za pravosodje, ki je pooblaščen, da opravlja nadzor nad
domom.
Uprava mora poslati pisno pritožbo
mladoletnika skupaj s poročilom doma in mladoletnikovim osebnim spisom
Ministrstvu za pravosodje v treh dneh po prejemu pritožbe.
Odgovor na pritožbo pošlje Ministrstvo za
pravosodje mladoletniku preko uprave.
62. člen
Pravno pomoč po 211. členu zakona nudijo
mladoletniku za to usposobljeni strokovni delavci doma.
Če dom nima takih strokovnih delavcev, nudi
mladoletniku pravno pomoč ustrezno strokovno usposobljena oseba zunaj doma, s
katero sklene dom pogodbo.
XIV. NADZORSTVO NAD DOMOM
63. člen
Nadzorstvo glede zakonitega ravnanja z
mladoletniki, ki ga opravlja Ministrstvo za pravosodje po 212. členu zakona,
obsega zlasti:
-      
ugotavljanje, ali je ravnanje z mladoletniki v
skladu s predpisi, zlasti glede humanega postopanja in spoštovanja človekovega
dostojanstva,
-      
ugotavljanje, ali se izvajajo pravice, ki jim
po tem zakonu niso odvzete oziroma omejene.
64. člen
Pri opravljanju nadzorstva ima pooblaščeni
delavec Ministrstva za pravosodje pravico zahtevati ustna pojasnila od delavcev
doma in mladoletnikov.
65. člen
O opravljenem nadzorstvu poda pooblaščeni
delavec Ministrstva za pravosodje pisno poročilo, ki ga pošlje upravi in domu.
XV. POGOJNI ODPUST IN ODPUST MLADOLETNIKA IZ DOMA
66. člen
Vlogo oziroma predlog za pogojni odpust
mladoletnika, za ustavitev vzgojnega ukrepa ali za nadomestitev tega ukrepa
pošlje dom sodišču, ki je vzgojni ukrep izreklo (82. člen kazenskega zakonika).
Vlogi oziroma predlogu iz prejšnjega
odstavka mora dom priložiti poročilo o doseženih rezultatih na področju
prevzgoje ter napotke za morebitne nadaljnje ukrepe strokovnih služb, ki bodo po
odpustu pomagale mladoletniku pri vključitvi v življenje in delo na prostosti.
Poročilo iz tega člena pošlje dom v vednost
pristojnemu centru za socialno delo.
Pri posredovanju oziroma pripravi vloge
oziroma predloga iz prvega odstavka tega člena in poročila iz drugega odstavka
tega člena v zvezi z zaščiteno osebo dom sodeluje z enoto. Poročilo iz drugega
odstavka tega člena praviloma ne vsebuje napotkov strokovnim službam za pomoč
zaščiteni osebi po odpustu in se ne pošilja v vednost centru za socialno delo
iz prejšnjega odstavka. Pomoč zaščiteni osebi po odpustu organizira enota v
skladu z zakonom, ki ureja zaščito prič.
67. člen
Dom predlaga pristojnemu centru za socialno
delo postavitev svetovalca mladoletniku, če se pričakuje, da se mladoletnik po
odpustu iz doma ne bo mogel sam vključiti v življenje in delo na prostosti.
O postavitvi svetovalca iz prejšnjega
odstavka obvesti pristojni center za socialno delo dom pred odpustom
mladoletnika iz doma.
Prejšnja odstavka se ne uporabljata, če gre
za zaščiteno osebo. Takemu mladoletniku pri vključitvi v življenje in delo na
prostosti pomaga enota v skladu z zakonom, ki ureja zaščito prič.
68. člen
Mladoletniku je treba ob odpustu iz doma
izročiti njegove predmete in denar, če ga ima na depozitu.
Ob odpustu iz doma se mladoletniku izda
potrdilo.
V hišnem redu doma se natančneje predpiše
postopek o odpustu mladoletnika iz doma.
O odpustu zaščitene osebe dom obvesti
enoto, ki poskrbi za potrebne postopke in ukrepe v skladu z zakonom, ki ureja
zaščito prič.

Pravilnik o
izvrševanju vzgojnega ukrepa oddaje mladoletnika v prevzgojni dom (Uradni list
RS, št. 73/00)
vsebuje naslednjo končno določbo:
»XVI. KONČNA DOLOČBA
69. člen
Z dnem, ko začne veljati ta pravilnik,
preneha veljati pravilnik o izvrševanju vzgojnega ukrepa oddaje v prevzgojni
dom (Uradni list SRS, št. 3/79).
Ta pravilnik začne veljati osmi dan po
objavi v Uradnem listu RS.«.

Pravilnik o
spremembah in dopolnitvah Pravilnika o izvrševanju vzgojnega ukrepa oddaje
mladoletnika v prevzgojni dom (Uradni list RS, št. 127/06)
vsebuje naslednjo končno določbo:
»KONČNA DOLOČBA
22. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o
spremembah in dopolnitvah Pravilnika o izvrševanju vzgojnega ukrepa oddaje
mladoletnika v prevzgojni dom (Uradni list RS, št. 74/09)
vsebuje naslednjo končno določbo:
»KONČNA DOLOČBA
25. člen
Ta pravilnik začne veljati petnajsti dan po
objavi v Uradnem listu Republike Slovenije.«.