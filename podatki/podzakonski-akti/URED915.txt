I. SPLOŠNE DOLOČBE
1. člen
(namen uredbe)
Ta uredba ureja način uporabe kriterijev, pomen posameznega
kriterija za presojo upravičenosti do državnih nadomestil ter postopek
dodeljevanja državnih nadomestil prevoznikom, registriranim v Republiki
Sloveniji, ki opravljajo železniški prevoz potnikov v mednarodnem prometu,
železniški prevoz blaga in/ali kombinirani prevoz.
2. člen
(pomen izrazov)
V tej uredbi uporabljeni izrazi imajo naslednji pomen: 
-       
državna nadomestila so izdatki ali zmanjšani prejemki države, ki
pomenijo korist za prevoznika – prejemnika državne pomoči in so namenjeni
financiranju ali sofinanciranju njihovih programov raziskav in stroškov naložb
ter prevozov, 
-       
prevoznik je javno podjetje, ki ga na podlagi zakona ustanovi Vlada
Republike Slovenije (v nadaljnjem besedilu: vlada), ali druga pravna oseba,
katere pretežna dejavnost je opravljanje prevoznih storitev v železniškem
prometu in ki zagotavlja vleko vlakov, 
-       
prevozne storitve v železniškem prometu so prevoz potnikov in/ali blaga
v notranjem in mednarodnem prometu, 
-       
druga vrsta prevoza je prevoz potnikov in/ali blaga v prometnih
sistemih, ki niso železniški, 
-       
tarifa je akt prevoznika, ki vsebuje pogoje in cene prevoza potnikov in
blaga, 
-       
stroški prevoza so dejanski stroški, ki nastanejo prevozniku pri
izvajanju prevozne storitve, 
-       
prihodki prevoza so finančna sredstva, ki jih prevoznik realizira s
prodajo prevoznih storitev, 
-       
javni interes na področju izvajanja prevoznih storitev v železniškem
prometu izkazuje država z zagotavljanjem javnih prevozov potnikov ali blaga, ki
so pod enakimi pogoji dostopni vsakomur, 
-       
obveznost izvajanja prevoznih storitev je obveznost, da mora prevoznik
prevažati potnike ali blago po določenih cenah ali pod določenimi pogoji.
3. člen
(javni interes)
Pristojni državni organ lahko prevozniku naloži, da mora pod
določenimi pogoji zaradi javnega interesa opravljati določene železniške
prevozne storitve, čeprav jih ob upoštevanju lastnih poslovnih interesov ne bi.
Javni interes iz prvega odstavka tega člena je izkazan: 
-       
z zagotavljanjem mobilnosti prebivalcev in prevoza blaga, 
-       
s preusmeritvijo prometa s ceste na železnico ob upoštevanju
okoljevarstvenega vpliva, 
-       
z izvajanjem mednarodno sprejetih obveznosti v železniškem potniškem
prometu, 
-       
z vključevanjem Slovenije v mednarodne blagovne prometne tokove.
4. člen
(državna nadomestila)
Država lahko nadomešča del stroškov prevoznikom iz 1. člena
te uredbe za: 
1.     
prevoze, 
2.     
raziskave, 
3.     
naložbe, 
kadar so zagotovljena sredstva za te namene v
letnem proračunu resornega ministrstva, pri čemer se nadomestilo lahko
dodeljuje dokler kvota sredstev za te namene v tekočem letu ni porabljena.
II. KRITERIJI
5. člen
(kriteriji za presojo upravičenosti do nadomestil)
Kriteriji, na osnovi katerih pristojni organ presodi
upravičenost do nadomestila dela stroškov prevoznikom iz 1. člena te uredbe, so
naslednji: 
1.     
javni interes, 
2.     
možnost dostopa do drugih oblik prevoza, če gre za prevoz potnikov ali
blaga, 
3.     
razlika med prihodkom na osnovi tarife in stroški prevoznika, 
4.     
razlika med prihodki, ki jih prevoznik lahko doseže na trgu in
dejanskimi stroški prevoza, 
5.     
usmerjenost raziskovalnega dela v dolgoročno zasnovo razvoja slovenskega
železniškega prometa, s poudarkom na uresničevanju nacionalnega programa
razvoja javne železniške infrastrukture, 
6.     
vpliv naložbe na varnost železniškega prometa in na kvalitativne ter
kvantitativne možnosti, ki jih le-ta zagotavlja uporabnikom.
6. člen
(način uporabe in pomen kriterijev za presojo upravičenosti)
Za presojo upravičenosti do nadomestila dela stroškov prevozov
se uporabljajo kriteriji od 1. do 4. točke, za presojo upravičenosti do
nadomestila dela stroškov za raziskave kriterija iz prve in pete točke, za
presojo upravičenosti do nadomestila dela stroškov za naložbe pa kriterija iz
1. in 6. točke prejšnjega člena te uredbe. 
Pomen posameznega kriterija za presojo upravičenosti do
nadomestila je določen z vrstnim redom kriterijev iz prejšnjega člena te
uredbe.
III. NADOMESTILO DELA STROŠKOV PREVOZOV
7. člen
(presoja upravičenosti)
Pri presoji upravičenosti do nadomestila dela stroškov
prevozov se upošteva predvsem: 
-       
da za opravljanje prevoznih storitev obstaja javni interes, 
-       
negativne posledice, ki bi z ukinitvijo tega prevoza nastale.
8. člen
(dokazila)
Dokazila, ki jih mora prevoznik priložiti vlogi za nadomestilo
dela stroškov prevozov so: 
-       
izpisek iz registra, 
-       
letno poročilo za preteklo leto, sprejeto skladno s predpisi, 
-       
letno računovodsko dokazilo za preteklo leto in/ali polletno
računovodsko dokazilo za tekoče leto o razliki med donosi in odhodki pri opravljanju
prevoznih storitev, za katere prosi za nadomestilo, 
-       
prikaz metodologije zajemanja stroškov aktivnosti, ki so nujno potrebne
za opravljanje teh prevoznih storitev, 
-       
ustrezen instrument zavarovanja vračila sredstev v primeru nenamenske
rabe sredstev, 
-       
analiza, iz katere je razvidna možnost dostopa do drugih oblik prevoza, 
-       
potrdilo DURS, da ima plačane vse davke in prispevke.
9. člen
(višina nadomestila)
Nadomestilo dela stroškov prevozov krije negativno razliko
med prihodki, ki jih prevoznik lahko doseže na trgu in dejanskimi stroški
prevoza do višine, s katero se prevozniku zagotavlja enakopraven ekonomski
položaj s prevozniki blaga in storitev v drugih vrstah prometa. Pri tem so
dejanski stroški prevoza tisti stroški, ki nastanejo pri prevozniku neposredno
zaradi opravljanja prevoznih storitev.
IV. NADOMESTILO DELA STROŠKOV ZA RAZISKAVE
10. člen
(presoja upravičenosti)
Pri presoji upravičenosti do nadomestila dela stroškov za
raziskave se upošteva predvsem: 
-       
da je raziskava namenjena proučevanju in uvajanju učinkovitejših
železniških prometnih sistemov in tehnologij, s poudarkom na uresničevanju
nacionalnega programa razvoja javne železniške infrastrukture, 
-       
da je raziskava namenjena povečanju konkurenčnosti kombiniranega prevoza
oziroma spodbujanju uporabe sodobnih tehnologij v kombiniranem prevozu.
11. člen
(dokazila)
Dokazila, ki jih mora prevoznik priložiti vlogi za
nadomestilo stroškov za raziskave so: 
-       
izpisek iz registra, 
-       
letno poročilo za preteklo leto, sprejeto skladno s predpisi, 
-       
opredelitev raziskave in njenih ciljev, 
-       
predračun stroškov raziskave, 
-       
ustrezen instrument zavarovanja vračila sredstev v primeru nenamenske
rabe sredstev, 
-       
potrdilo DURS, da ima plačane vse davke in prispevke.
12. člen
(višina nadomestila)
Višina nadomestila se določi skladno z višino razpoložljivih
proračunskih sredstev za te namene in skladno s predpisi.
V. NADOMESTILO DELA STROŠKOV ZA NALOŽBE
13. člen
(presoja upravičenosti)
Pri presoji upravičenosti do nadomestila stroškov za naložbe
se upošteva: 
-       
da gre za naložbe v razvoj smotrnejših železniških prometnih sistemov in
tehnologij, 
-       
da gre za inovacijske projekte, ki spodbujajo preusmeritev prometa s
cest na železnico, 
-       
vpliv naložbe na varnost prometa, 
-       
da gre za inovacijske projekte, ki prispevajo k povečanju uporabe
kombiniranega prevoza, 
-       
vpliv naložbe na kvalitativne in kvantitativne možnosti, ki jih le-ta
zagotavlja uporabnikom.
14. člen
(dokazila)
Dokazila, ki jih mora prevoznik priložiti vlogi za
nadomestilo stroškov za naložbe so: 
-       
izpisek iz registra, 
-       
letno poročilo za preteklo leto, sprejeto skladno s predpisi, 
-       
izdelana študija upravičenosti, 
-       
ustrezen instrument zavarovanja vračila sredstev v primeru nenamenske
rabe sredstev, 
-       
potrdilo DURS, da ima plačane vse davke in prispevke.
15. člen
(višina nadomestila)
Višina nadomestila se določi skladno z višino razpoložljivih
proračunskih sredstev za te namene in skladno s predpisi.
VI. POSTOPEK
16. člen
(način dodeljevanja nadomestila)
Postopek dodeljevanja nadomestila mora biti opravljen skladno
s predpisi, ki urejajo proračunsko poslovanje, javna naročila in dodeljevanje
državnih pomoči.
17. člen
(komisija)
O zahtevi prevoznika za nadomestilo dela stroškov odloča
komisija, ki jo na predlog direktorja Direkcije za železniški promet, s sklepom
imenuje minister, pristojen za promet in zveze. 
Pristojnosti komisije so: 
-       
predhodno ovrednotenje kriterijev, na osnovi katerih se presoja
upravičenost in določa višina nadomestila, 
-       
presoja upravičenosti do nadomestila, 
-       
določitev višine nadomestila. 
Do nadomestila dela stroškov iz 3. člena te uredbe je
prevoznik upravičen, če je pri seštevku vrednotenja posameznih kriterijev
dosegel vsaj 50% možnih točk. 
Kolikor komisija ugotovi, da so izpolnjeni vsi pogoji za
nadomestitev dela stroškov prevozniku, Direkcija za železniški promet z
upravičencem sklene pogodbo, s katero se uredijo medsebojne pravice in
obveznosti pogodbenih strank.
18. člen
(rok za odločanje komisije)
Komisija iz prejšnjega člena odloči o nadomestilu dela
stroškov v roku 30 dni od vložitve vloge prevoznika.
VII. OBVEZNOSTI PREJEMNIKA NADOMESTILA
19. člen
(vodenje ločene računovodske evidence)
Prejemnik nadomestila, ki prejme nadomestilo skladno z
določbami te uredbe, je dolžan v času prejemanja nadomestila voditi ločeno
računovodsko evidenco, ki omogoča ločen obračun za dejavnost, za katero prejema
nadomestilo, ter preglednost uporabe sredstev iz naslova prejetega nadomestila.
VIII. PREHODNA IN KONČNA DOLOČBA
20. člen
(začasno zadržanje uporabe določil uredbe)
Do polnopravnega članstva Republike Slovenije v Evropski
skupnosti se ne uporabljajo določila III. poglavja uredbe (Nadomestilo dela
stroškov prevozov) v delu, ki se nanaša na kombinirani prevoz.
21. člen
(začetek veljavnosti uredbe)
Ta uredba začne veljati osmi dan po objavi v Uradnem listu
Republike Slovenije.
Št. 426.00/2000-1
Ljubljana, dne 9. novembra 2000.
Vlada Republike Slovenije
dr. Andrej Bajuk l. r.
Predsednik