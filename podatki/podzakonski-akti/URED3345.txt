1. člen
Ta uredba določa carinske urade Carinske
uprave Republike Slovenije in njihove sedeže ter njihovo krajevno pristojnost
glede na območja upravnih enot, določena z Uredbo o teritorialnem obsegu
upravnih enot v Republiki Sloveniji (Uradni list RS, št. 75/94, 8/96 in 39/03).
2. člen
Carinski uradi Carinske uprave Republike
Slovenije so: 
1.    
Carinski urad Brežice, s sedežem na Obrežju, za območje upravnih enot:
Brežice, Krško in Sevnica; 
2.    
Carinski urad Celje, s sedežem v Celju, za območje upravnih enot: Celje,
Hrastnik, Laško, Mozirje, Slovenske Konjice, Šentjur pri Celju, Šmarje pri
Jelšah, Trbovlje, Velenje, Zagorje ob Savi in Žalec; 
3.    
Carinski urad Dravograd, s sedežem v Dravogradu, za območje upravnih
enot: Dravograd, Radlje ob Dravi, Ravne na Koroškem in Slovenj Gradec; 
4.    
Carinski urad Jesenice, s sedežem na Jesenicah, za območje upravnih
enot: Jesenice, Radovljica in Tržič; 
5.    
Carinski urad Koper, s sedežem v Kopru, za območje upravnih enot: Izola,
Koper in Piran; 
6.    
Carinski urad Ljubljana, s sedežem v Ljubljani, za območje upravnih
enot: Cerknica, Črnomelj, Domžale, Grosuplje, Kamnik, Kočevje, Kranj, Litija,
Ljubljana, Logatec, Metlika, Novo mesto, Ribnica, Škofja Loka, Trebnje in
Vrhnika; 
7.    
Carinski urad Maribor, s sedežem v Mariboru, za območje upravnih enot:
Lenart, Maribor, Pesnica, Ptuj, Ruše in Slovenska Bistrica; 
8.    
Carinski urad Murska Sobota, s sedežem v Murski Soboti, za območje
upravnih enot: Gornja Radgona, Lendava, Ljutomer, Murska Sobota in Ormož; 
9.    
Carinski urad Nova Gorica, s sedežem v Vrtojbi, za območje upravnih
enot: Ajdovščina, Idrija, Nova Gorica in Tolmin; 
10.  Carinski
urad Sežana, s sedežem v Sežani, za območje upravnih enot: Ilirska Bistrica,
Postojna in Sežana.
2.a člen
Za izvajanje nalog trošarinskih predpisov
je pristojen carinski urad glede na sedež ali stalno prebivališče trošarinskega
zavezanca oziroma upravičenca do vračila trošarine, razen če predpisi določajo
drugače.
2.b člen
Za takojšnjo izvršitev odločb in za
izvrševanje sklepov o začasnem odvzemu vrednostnih papirjev ali premičnin, ki
jih v prekrškovnih postopkih izdajajo drugi prekrškovni organi, razen tistih,
ki jih izdaja Davčna uprava Republike Slovenije, so carinski uradi pristojni za
celotno območje Republike Slovenije.
3. člen
Ne glede na 2. člen te uredbe je za celotno
območje Republike Slovenije pristojen:
-      
Carinski urad Brežice za koordinacijo in usmerjanje postopkov nadzora
ter drugih nalog v skladu s predpisi, ki urejajo prevoze v cestnem prometu in
je zanje pristojna carinska služba, za naknaden obračun davka na dodano
vrednost od storitev prevoza potnikov ter za koordinacijo in usmerjanje kontrol
nad obračunavanjem in plačevanjem DDV od prevoznih storitev v mednarodnem
potniškem prometu;
-      
Carinski urad Celje za izvajanje postopkov davčne izvršbe denarnih
terjatev države in samoupravnih lokalnih skupnosti, ki se izterjujejo v skladu
z zakonom, ki ureja splošni upravni postopek, zakonom, ki ureja upravne takse,
in zakonom, ki ureja brezplačno pravno pomoč, ter drugih denarnih terjatev, ki
niso davki in jih izterjuje davčni organ po drugih predpisih, za obravnavo
zahtevkov in izdajo enotnih dovoljenj za poenostavljene postopke (EDPP) ter za
obravnavo zahtevkov in izdajo dovoljenj za poenostavljene carinske postopke, za
poenostavitve v tranzitnih postopkih, razen za tiste poenostavitve v tranzitnih
postopkih, za katere je v tem členu določena pristojnost drugega carinskega
urada, in za pooblaščenega pošiljatelja za poenostavljeno dokazovanje
skupnostnega statusa blaga; 
-      
Carinski urad Dravograd za izvajanje postopkov vračila dela plačane
trošarine za plinsko olje, ki se dokazljivo porabi kot pogonsko gorivo za
komercialni namen, upravičencem s sedežem v drugih državah članicah Evropske
unije ali s sedežem v državah članicah EFTE;
-      
Carinski urad Jesenice za upravljanje sistema kvot in podatkovne baze
TARIC ter za izdajanje listin, potrebnih pri uvozu določenega blaga, ki je
predmet količinskega nadzora ali količinskih omejitev, za registracijo oseb iz
tretjih držav v Republiki Sloveniji ter dodeljevanje številk EORI, za okoljski
davčni nadzor, okoljsko davčno kontrolo in pobiranje ter vračanje okoljskih
dajatev iz pristojnosti carinske službe, razen okoljske dajatve za
onesnaževanje zraka z emisijo ogljikovega dioksida, okoljske dajatve za
onesnaževanje okolja zaradi odvajanja odpadnih voda in okoljske dajatve za
onesnaževanje okolja zaradi odlaganja odpadkov na odlagališčih;
-      
Carinski urad Koper za obravnavo zahtevkov in izdajo dovoljenj za
poenostavitve v tranzitnih postopkih za prevoz blaga po morju ter za
elektronsko dokazovanje skupnostnega statusa blaga za ladijske družbe;
-      
Carinski urad Ljubljana za zbiranje podatkov o prometu po prenosnem
omrežju (cevovodi, plinovodi ali daljnovodi) za celotno območje Republike
Slovenije, za obravnavo zahtevkov in izdajo dovoljenj za poenostavitve v
tranzitnih postopkih za prevoz blaga po železnici, v velikih zabojnikih, po
zraku ali za gibanje po cevovodih, za obravnavo zahtevkov in izdajo potrdil za
pooblaščenega gospodarskega subjekta (AEO) ter za opravljanje nalog v zvezi z
oprostitvami in vračili davkov za diplomatska predstavništva, konzulate, inštitucije
in organe Evropske unije ter mednarodne organizacije v skladu z mednarodnimi
pogodbami, ki obvezujejo Republiko Slovenijo;
-      
Carinski urad Maribor za izvajanje postopkov davčne izvršbe denarnih
terjatev države iz naslova glob, stroškov postopka in odločb o odvzemu
premoženjske koristi s plačilom denarnega zneska, ki se izterjujejo v skladu z
zakonom, ki ureja prekrške, in jih izreka ministrstvo, pristojno za notranje
zadeve, oziroma Policija;
-      
Carinski urad Murska Sobota za pobiranje proizvodnih dajatev za sladkor,
za sprejem in obravnavo zahtev Unije za carinsko ukrepanje na področju varstva
pravic intelektualne lastnine ter za izvajanje postopkov davčne izvršbe
denarnih terjatev države in samoupravnih lokalnih skupnosti iz naslova glob,
stroškov postopka in odločb o odvzemu premoženjske koristi s plačilom denarnega
zneska, ki se izterjujejo v skladu z zakonom, ki ureja prekrške, razen tistih,
za katere je z zakonom ali v tem členu določena pristojnost drugega carinskega
urada, in tistih, ki jih v skladu z zakonom izterjuje Davčna uprava Republike
Slovenije;
-      
Carinski urad Nova Gorica za zbiranje, preverjanje, analiziranje, hrambo
in posredovanje statističnih podatkov o blagovni menjavi med državami članicami
Evropske unije, za obravnavo zahtevkov in izdajo dovoljenj za uporabo skupnega
zavarovanja v tranzitnih postopkih in opustitev zavarovanja v tranzitnih
postopkih, za zaključevanje, nadzor in pobiranje dajatev iz naslova nepravilno
zaključenih in nezaključenih tranzitnih postopkov, za vodenje postopkov v zvezi
z nerazbremenjenimi zvezki ATA ter za opravljanje drugih nalog s področja
tranzitnih postopkov;
-      
Carinski urad Sežana za izvajanje postopkov davčne izvršbe denarnih
terjatev države in samoupravnih lokalnih skupnosti iz naslova denarnih kazni,
ki se izterjujejo v skladu z zakonom, ki ureja pravdni postopek, denarnih
kazni, stroškov postopka in odvzema premoženjske koristi v skladu z zakonom, ki
ureja kazenski postopek, sodnih taks v skladu z zakonom, ki ureja sodne takse,
ter stroškov privedbe v skladu z zakonom, ki ureja izvrševanje kazenskih
sankcij.
3.a člen
(1) Ne glede na krajevno pristojnost
posameznega carinskega urada iz 2. in 3. člena te uredbe, lahko carinski
inšpektor carinskega urada izvaja inšpekcijski nadzor, uslužbenci mobilnih
oddelkov in Oddelka za analizo in kontrole Carinskega urada Koper pa naloge iz
svoje pristojnosti na celotnem območju Republike Slovenije.
(2) V primeru inšpekcijskega nadzora
je za pobiranje dajatev pristojen carinski urad, ki je opravil inšpekcijski
nadzor.

Uredba o določitvi carinskih uradov v
Republiki Sloveniji, njihovem sedežu in krajevni pristojnosti (Uradni list RS,
št. 45/04)
vsebuje naslednji končni določbi:
»4. člen
Z dnem uveljavitve te uredbe preneha
veljati Uredba o določitvi carinskih uradov v Republiki Sloveniji, njihovem
sedežu in krajevni pristojnosti (Uradni list RS, št. 111/00 in 29/04).
5. člen
Ta uredba začne veljati 1. maja 2004.«.

Uredba o dopolnitvi Uredbe o določitvi
carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 96/05) vsebuje naslednjo končno določbo: 
»2. člen
Ta uredba začne veljati naslednji dan po
objavi v Uradnem listu Republike Slovenije, uporablja pa se od 1. novembra 2005
dalje.«.

Uredba o dopolnitvi Uredbe o določitvi
carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 120/05) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije, uporablja pa se od 1. januarja 2006
dalje.«.

Uredba o spremembi in dopolnitvah Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 66/06) vsebuje naslednjo končno določbo:
»3. člen
Ta uredba začne veljati dne 1. julija 2006.«.

Uredba o spremembah in dopolnitvah Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 31/08) vsebuje naslednjo končno določbo:
»4. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o dopolnitvah Uredbe o določitvi
carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 48/09) vsebuje naslednjo končno določbo: 
»2. člen
(1) Ta uredba začne veljati naslednji dan
po objavi v Uradnem listu Republike Slovenije. 
(2) Določbi pete in sedme alinee 3. člena
uredbe se začneta uporabljati 1. julija 2009, določba šeste alinee 3. člena
uredbe pa 1. januarja 2010.«. 

Uredba o spremembah in dopolnitvah Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 42/10) vsebuje naslednjo končno določbo: 
»3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 63/10) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije, spremenjena in dopolnjena druga
alinea 3. člena uredbe pa se začne uporabljati 1. oktobra 2010.«.

Uredba o dopolnitvi Uredbe o določitvi
carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 71/11) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi in dopolnitvi Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 90/11) vsebuje naslednjo končno določbo:
»3. člen
Ta uredba začne veljati naslednji dan po
objavi v Uradnem listu Republike Slovenije, 2.b člen, šesta alinea 3. člena v
delu, ki se nanaša na opravljanje nalog v zvezi z oprostitvami in vračili
davkov, sedma alinea 3. člena, osma alinea 3. člena v delu, ki se nanaša na
izvajanje postopkov davčne izvršbe, in deveta alinea 3. člena uredbe v delu, ki
se nanaša na vodenje postopkov v zvezi z nerazbremenjenimi zvezki ATA, pa se
začnejo uporabljati 1. januarja 2012.«.

Uredba o spremembah in dopolnitvah Uredbe o
določitvi carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 2/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o določitvi
carinskih uradov v Republiki Sloveniji, njihovem sedežu in krajevni
pristojnosti (Uradni list RS, št. 51/13) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. julija 2013.«.