1. člen
Ta uredba ureja izročanje gradiva iz arhiva nekdanje Službe
državne varnosti Arhivu Republike Slovenije, način izročanja, imenovanje in
sestavo komisije, ki opravi izločanje, in mesto ter način hrambe tega gradiva.
2. člen
Gradivo iz arhiva nekdanje Službe državne varnosti, ki je
nastalo v nekdanji Službi državne varnosti in njenih predhodnicah pred 17.
majem 1990, se preda Arhivu Republike Slovenije.
3. člen
(1) Gradivo iz prejšnjega člena iz obstoječega operativnega,
dokumentarnega in arhivskega gradiva, ki je v hrambi pri Slovenski
obveščevalno-varnostni agenciji (v nadaljnjem besedilu: agencija), izloči in
odbere Komisija za izločanje in odbiranje gradiva iz arhiva nekdanje službe
državne varnosti (v nadaljnjem besedilu: komisija). 
(2) Komisija je sestavljena iz uslužbencev Arhiva Republike
Slovenije, uslužbencev agencije in predstavnikov zgodovinske stroke. 
(3) Predsednik komisije je direktor Arhiva Republike
Slovenije. Podpredsednik komisije je direktor agencije. 
(4) Direktor Arhiva Republike Slovenije imenuje štiri člane
komisije izmed uslužbencev Arhiva Republike Slovenije in predstavnikov
zgodovinske stroke, direktor agencije pa imenuje dva člana izmed uslužbencev
agencije.
4. člen
Arhiv Republike Slovenije zagotovi, če je to potrebno iz
razlogov nacionalne varnosti, in na predlog direktorja agencije, posebno
varovanje in dostopnost predanega gradiva iz 2. člena te uredbe. Komisija
določi obliko in način predaje in hrambe predanega gradiva.
5. člen
Ta uredba začne veljati naslednji dan po objavi v Uradnem
listu Republike Slovenije.
Št. 02021-1/2007/5
Ljubljana, dne 4. junija 2007
EVA 2007-2011-0084
Vlada Republike Slovenije
Janez Janša l.r. 
Predsednik