I. SPLOŠNE DOLOČBE
1. člen
(namen kolektivne pogodbe)
Ta kolektivna pogodba (v nadaljnjem besedilu: pogodba) ureja
delovna razmerja, ki se sklepajo s pogodbo o zaposlitvi med delavcem in Banko
Slovenije (v nadaljnjem besedilu: banka).
Pogodba ureja tudi pravice in obveznosti strank te pogodbe,
vključno z načinom mirnega reševanja sporov.
2. člen
(uporaba izrazov v pogodbi)
Izrazi, uporabljeni v tej pogodbi, zapisani v moški slovnični
obliki, se uporabljajo kot nevtralni za ženske in moške.
3. člen
(odločanje o pravicah, obveznostih in odgovornostih
delavcev)
O pravicah, obveznostih in odgovornostih delavcev po tej
pogodbi odloča guverner oziroma od njega pisno pooblaščena oseba. 
Pristojnosti, ki jih ima po tej pogodbi guverner, lahko v
skladu z Zakonom o Banki Slovenije prenese na namestnika guvernerja,
viceguvernerja ali druge delavce s posebnimi pooblastili in odgovornostmi, o
čemer mora pisno obvestiti sindikat.
II. POGODBA O ZAPOSLITVI
1. Sklenitev pogodbe o zaposlitvi
4. člen
(pogoji za sklenitev pogodbe o zaposlitvi)
Posebni pogoji za opravljanje dela v delovnem razmerju z
banko so določeni v aktu o sistemizaciji delovnih mest.
O potrebi po sklenitvi delovnega razmerja odloča guverner na
podlagi utemeljenega predloga direktorja oddelka ali vodje organizacijske
enote.
5. člen
(izpolnjevanje pogojev)
Delavec, ki sklene pogodbo o zaposlitvi, mora izpolnjevati
pogoje za opravljanje dela, določene v aktu o sistemizaciji delovnih mest banke
in objavljene v skladu z zakonom, ki ureja delovna razmerja in to pogodbo.
2. Pravice in obveznosti strank pri sklepanju pogodbe
o zaposlitvi
6. člen
(objava prostih delovnih mest oziroma vrste dela)
Objava delovnega mesta mora vsebovati zlasti:
-       
delovno mesto oziroma vrsto dela, 
-       
pogoje za opravljanje dela, določene v sistemizaciji delovnih mest in
druge posebne pogoje,
-       
poskusno delo,
-       
čas, za katerega se sklepa pogodba o zaposlitvi,
-       
rok za prijavo kandidata, ki ne sme biti krajši od petih delovnih dni
ter
-       
preizkus znanja in sposobnosti, po potrebi.
7. člen
(preizkus znanja oziroma sposobnosti)
Preizkus znanj oziroma sposobnosti kandidatov za opravljanje
dela na delovnem mestu oziroma za vrsto dela, za katero se sklepa pogodba o
zaposlitvi, se opravi v primerih, ko je preizkus določen v aktu o sistemizaciji
delovnih mest ali, če tako odločita direktor oddelka Organizacija in kadri in
direktor oddelka oziroma vodja organizacijske enote, kjer bo kandidat opravljal
delo, in je preizkus znanja oziroma sposobnosti izrecno predviden v objavi delovnega
mesta ter je enak za vse testirane kandidate.
Znanja in druge sposobnosti se lahko preizkusijo zlasti na
naslednje načine:
-       
z razgovorom,
-       
s psihološkim testiranjem,
-       
s preizkusom znanja s področja, za katerega se kandidat prijavlja, pred
tričlansko komisijo, katere člani imajo najmanj tako strokovno izobrazbo, kot
se zahteva za delovno mesto oziroma vrsto dela,
-       
z zdravniškim pregledom, ki ga izvede izvajalec medicine dela,
-       
z zagovorom pisne naloge, s katerim kandidat dokazuje strokovno znanje
za dela na delovnem mestu, na katerega se je prijavil in ga opravi pred
tričlansko strokovno komisijo, katere člani morajo imeti najmanj tako strokovno
izobrazbo, kot se zahteva za delovno mesto oziroma vrsto dela, ali
-       
s preizkusom znanja tujega jezika.
8. člen
(izbira kandidata)
Izbiro med kandidati opravi direktor oddelka ali vodja
organizacijske enote v sodelovanju z oddelkom Organizacija in kadri.
Izbranemu kandidatu se pošlje obvestilo o izbiri, pisno ali
po elektronski poti na elektronski naslov kandidata, s katerim je kandidat
seznanil banko. Obvestilo mora vsebovati čas zglasitve v banki in rok, do
katerega mora kandidat podpisati pogodbo o zaposlitvi.
9. člen
(oblika in sestavine pogodbe o zaposlitvi)
Pogodba o zaposlitvi se sklene v pisni obliki. Banka mora izbranemu
kandidatu izročiti pisni predlog pogodbe o zaposlitvi praviloma tri delovne dni
pred predvideno sklenitvijo pogodbe, pisno pogodbo o zaposlitvi pa ob njeni
sklenitvi.
Pred pričetkom dela se je izbrani kandidat dolžan seznaniti s
to pogodbo in splošnimi akti banke.
Pogodba o zaposlitvi mora vsebovati:
-       
podatke o delavcu in banki z navedbo njunega prebivališča oziroma
sedeža,
-       
datum nastopa dela,
-       
naziv delovnega mesta ali vrsto dela, s kratkim opisom dela, ki ga mora
delavec opraviti po pogodbi o zaposlitvi,
-       
kraj opravljanja dela,
-       
čas, za katerega je sklenjena pogodba o zaposlitvi in razlog za
sklenitev pogodbe o zaposlitvi za določen čas in določilo o načinu izrabe
letnega dopusta, če je sklenjena pogodba o zaposlitvi za določen čas,
-       
določilo, ali gre za pogodbo o zaposlitvi s polnim ali krajšim delovnim
časom,
-       
določilo o dnevnem ali tedenskem delovnem času in razporeditvi delovnega
časa,
-       
trajanje poskusnega dela in osebo, ki ocenjuje uspešnost delavca v času
poskusnega dela,
-       
določilo o znesku osnovne plače delavca, delu plače za delovno uspešnost
in dodatkih, ki mu pripadajo za opravljanje dela po pogodbi o zaposlitvi ter o
drugih sestavinah plače in morebitnih drugih plačilih in
-       
navedbo splošnih aktov banke, ki zavezujejo banko, določajo pogoje dela,
pravice in obveznosti delavca, oziroma urejajo tiste sestavine pogodbe o
zaposlitvi po zakonu, ki ureja delovna razmerja, pri katerih se banka lahko
sklicuje na splošne akte (dnevni ali tedenski redni delovni čas in razporeditev
delovnega časa, plačilno obdobje, plačilni dan in način izplačevanja plače,
letni dopust oziroma način določanja letnega dopusta, dolžino odpovednih
rokov).
10. člen
(opravljanje drugega ustreznega dela)
Banka lahko ne glede na določbe pogodbe o zaposlitvi v skladu
z zakonom delavcu pisno odredi začasno opravljanje drugega ustreznega dela, ki
lahko traja največ tri mesece v koledarskem letu. V tem primeru je delavec
upravičen do plače, kot da bi opravljal svoje delo, če je to zanj ugodnejše.
3. Prenehanje pogodbe o zaposlitvi
3.1. Ugotavljanje delavčeve nesposobnosti
11. člen
(ugotavljanje delavčeve nesposobnosti)
Postopek ugotavljanja delavčeve nesposobnosti začne
pooblaščena oseba na pisen in obrazložen predlog neposrednega vodje ali
direktorja oddelka, v katerem je delavec zaposlen.
Delodajalec mora podati odpoved iz razloga nesposobnosti
najkasneje v šestih mesecih od nastanka utemeljenega razloga.
12. člen
(postopek ugotavljanja delavčeve nesposobnosti)
Pooblaščena oseba delodajalca mora delavca pisno seznaniti z
očitanimi kršitvami oziroma z očitanim razlogom nesposobnosti in mu omogočiti
zagovor, v katerem se delavec izreče o ugotovitvah oziroma navedbah
neposrednega vodje ali direktorja oddelka. Delavec mora imeti za zagovor
najmanj tri delovne dni časa, pri čemer ima delavec pravico do vpogleda v
dokumentacijo, na podlagi katere je bil pričet postopek. O razgovoru se vodi
zapisnik.
V postopku je potrebno ugotoviti vse okoliščine v zvezi z
očitanimi kršitvami in, ali je bil delavcu omogočen enak obseg in dane enake
možnosti usposabljanja za delo oziroma za strokovno izpopolnjevanje kot drugim
delavcem, ki opravljajo enako ali podobno delo.
Pooblaščena oseba poda pisni in obrazloženi predlog za redno
odpoved iz razloga nesposobnosti oddelku Organizacija in kadri.
13. člen
(odpravnina zaradi redne odpovedi pogodbe o zaposlitvi iz
razloga nesposobnosti)
Delavcu, ki je zaposlen v banki več kot eno leto, se v
primeru odpovedi pogodbe o zaposlitvi iz razloga nesposobnosti izplača
odpravnina po določilih zakona, ki ureja delovna razmerja.
3.2. Izredna odpoved pogodbe o zaposlitvi
14. člen
(izredna odpoved pogodbe o zaposlitvi)
Banka lahko delavcu izredno odpove pogodbo o zaposlitvi v
zakonsko določenih primerih.
3.3. Odpoved večjemu številu delavcev iz poslovnih
razlogov
15. člen
(kriteriji za določitev presežnih delavcev)
Pri določitvi presežnih delavcev se upoštevajo naslednji
kriteriji:
1.     
strokovna izobrazba oziroma usposobljenost za delo ter potrebna dodatna
znanja in zmožnosti; 
prednost pri ohranitvi zaposlitve ima
delavec z višjo strokovno izobrazbo oziroma z višjo strokovno usposobljenostjo
in z več dodatnimi znanji in zmožnostmi potrebnimi za delo,
2.     
delovne izkušnje v banki; 
prednost pri ohranitvi zaposlitve ima ob
enakih predhodnih pogojih delavec z daljšimi delovnimi izkušnjami v banki,
3.     
delovna uspešnost; 
prednost pri ohranitvi zaposlitve ob enakem
predhodnem kriteriju ima delavec, ki je po oceni delovne uspešnosti pri delu
bolj uspešen,
4.     
delovna doba; 
ob enakem predhodnem kriteriju ima prednost
pri ohranitvi zaposlitve delavec z daljšo delovno dobo,
5.     
zdravstveno stanje delavca; 
prednost pri ohranitvi zaposlitve ima
delavec s slabšim zdravstvenim stanjem, zlasti, če je to stanje posledica
poškodbe pri delu,
6.     
socialno stanje delavca in njegove družine; 
prednost pri ohranitvi zaposlitve ima
delavec s slabšim socialnim stanjem; pri ugotavljanju socialnega stanja se
upošteva predvsem število nepreskrbljenih otrok.
16. člen
(program razreševanja presežnih delavcev)
Program razreševanja presežnih delavcev sprejme guverner.
17. člen
(odpravnina presežnih delavcev)
Če banka odpove pogodbo o zaposlitvi iz poslovnih razlogov,
je dolžna izplačati delavcu odpravnino ob prenehanju pogodbe o zaposlitvi.
Osnova za izračun odpravnine je povprečna mesečna plača, ki jo je prejel ali,
ki bi jo prejel delavec, če bi delal, v zadnjih treh mesecih pred odpovedjo.
Delavcu pripada odpravnina v višini:
-       
1/3 osnove za vsako leto dela v banki, če je zaposlen v banki več kot
eno leto do 15 let,
-       
1/2 osnove za vsako leto dela v banki, če je zaposlen v banki več kot 15
let.
Odpravnina iz prejšnjega odstavka lahko presega 10-kratnik osnove,
vendar ne sme preseči 20-kratnika povprečne plače izplačane po Kolektivni
pogodbi Banke Slovenije v zadnjih treh mesecih.
3.4. Odpovedni roki
18. člen
(odpovedni roki)
Če odpoveduje pogodbo o zaposlitvi delavec, ima po podani
pisni odpovedi naslednji odpovedni rok:
-       
delavec v času poskusnega dela 7 dni;
-       
delavec, ki opravlja delo, za katero se zahteva I., II. ali III. stopnja
strokovne izobrazbe 30 dni;
-       
delavec, ki opravlja delo, za katero se zahteva IV. ali V. stopnja
strokovne izobrazbe 45 dni;
-       
delavec, ki opravlja delo, za katero se zahteva VI. (VI/1, VI/2),
VII. ali VIII. (VIII/1, VIII/2) stopnja strokovne izobrazbe 60 dni.
Za vse zaposlene z do enim letom zaposlitve pri delodajalcu,
se ne glede na stopnjo strokovne izobrazbe, določi 15 dnevni odpovedni
rok.
Delavec se v primerih iz tretje in četrte alineje prvega
odstavka tega člena lahko z banko pisno sporazume tudi o krajšem odpovednem
roku, po predhodnem soglasju direktorja oddelka, vendar odpovedni rok ne sme
biti krajši od 30 dni.
V času odpovednega roka ima delavec pravico do plačane
odsotnosti zaradi iskanja nove zaposlitve v trajanju dveh ur na teden oziroma
do odsotnosti najmanj en dan na teden za vključevanje v ukrepe na trgu dela v
skladu s predpisi o urejanju trga dela.
V primeru redne odpovedi pogodbe o zaposlitvi s strani banke
iz poslovnega razloga ali iz razloga nesposobnosti je odpovedni rok:
-       
do enega leta zaposlitve v banki 15 dni,
-       
od enega do dveh let zaposlitve v banki 30 dni.
Nad dve leti zaposlitve v banki odpovedni rok v trajanju 30
dni narašča za vsako izpolnjeno leto zaposlitve v banki za dva dni, največ pa
do 60 dni.
Nad 25 let zaposlitve v banki je odpovedni rok 80 dni.
III. PRAVICE, OBVEZNOSTI IN ODGOVORNOSTI IZ DELOVNEGA
RAZMERJA
1. Poskusno delo
19. člen
(splošno)
Poskusno delo se kot pogoj za sklenitev pogodbe o zaposlitvi
določi za vsa delovna mesta v banki.
20. člen
(trajanje poskusnega dela)
Poskusno delo, glede na stopnjo zahtevane strokovne izobrazbe
za delovno mesto, traja:
-       
za dela od I. do III. stopnje                                         1
mesec
-       
za dela IV. stopnje                                                     2
meseca
-       
za dela V. stopnje                                                      3
mesece
-       
za dela VI. (VI./1, VI./2) stopnje                                 4
mesece
-       
za dela od VII. do VIII. (VIII/1, VIII/2) stopnje            6 mesecev
Poskusno delo se lahko podaljša v primeru začasne odsotnosti
z dela zaradi bolezni ali druge odsotnosti, ki traja več kot 15 delovnih dni,
za toliko časa, kolikor je trajala začasna odsotnost z dela.
21. člen
(ugotavljanje uspešnosti poskusnega dela)
Med poskusnim delom spremlja delo delavca njegov neposredni
vodja. Neposredni vodja ugotavlja pri delavcu zlasti odnos do dela, kvaliteto
dela, pravočasnost pri opravljanju nalog in rezultate dela.
Zapisnik o ugotovitvah z vsemi podatki, ki so potrebni za
odločitev, ali je bil delavec med poskusnim delom uspešen in ali je dosegel
ustrezne rezultate dela, posreduje neposredni vodja za dela od I. do V. stopnje
najkasneje petnajst dni, za dela od VI. do VIII. stopnje pa najkasneje trideset
dni pred iztekom poskusnega dela direktorju oddelka in direktorju oddelka
Organizacija in kadri.
Delavec mora biti seznanjen z ugotovitvami neposrednega
vodje.
Če delodajalec v času trajanja ali ob poteku poskusnega dela
ugotovi, da delavec poskusnega dela ni uspešno opravil, lahko delavcu redno
odpove pogodbo o zaposlitvi.
2. Plačilo za delo
22. člen
(vrsta plačil)
Plačilo za delo po pogodbi o zaposlitvi je sestavljeno iz:
-       
plače, ki je sestavljena iz osnovne plače, dela plače za delovno
uspešnost in dodatkov
-       
drugih vrst plačil po tej pogodbi.
Podatki o izplačanem plačilu za delo posameznega delavca so
zaupni.
23. člen
(plačilni dan)
Plača se izplačuje za plačilno obdobje enega meseca.
Plačo za pretekli mesec se izplača najkasneje sedmi delovni
dan po preteku plačilnega obdobja.
Banka je dolžna delavcu do konca plačilnega dne izdati
obračun, iz katerega so razvidni vsi zakonsko določeni podatki o plači,
povračilih in prispevkih.
2.1. Osnovna in izhodiščna plača
24. člen
(osnovna plača)
Osnovna plača za delovno mesto je zmnožek tarifnega količnika
delovnega mesta, za katerega je delavec sklenil pogodbo o zaposlitvi, in
izhodiščne plače.
Tarifni količnik delovnega mesta pomeni razmerje posameznega
delovnega mesta do vrednosti najbolj enostavnega delovnega mesta v banki, ki je
ovrednoteno s tarifnim količnikom 1.00 (tarifni razred I).
25. člen
(izhodiščna plača)
Pogodbene stranke gibanje izhodiščne plače uskladijo s sporazumom,
ki se praviloma sklene za dve leti.
Pogodbene stranke najkasneje 6 mesecev pred iztekom
veljavnosti sporazuma iz prejšnjega odstavka tega člena pristopijo k novim
pogajanjem za uskladitev izhodiščne plače. Če dogovor ni pravočasno dosežen, se
še naprej uporablja predhodni sporazum.
26. člen
(tarifni razredi)
Delovna mesta se razvrščajo v devet tarifnih razredov,
znotraj njih pa se stopnjujejo s tarifnimi količniki.
Izhodiščni tarifni količniki
posameznih tarifnih razredov so:


Tarifni
  razredi/opis zahtevnosti

TK


I.
Delovna mesta, v okviru katerih se opravljajo enostavna
  dela, sestavljena iz manjšega števila enoličnih in kratkotrajnih operacij, ki
  jih je mogoče zaradi njihovih tehnoloških značilnosti opravljati po
  enostavnem postopku, z enostavnimi delovnimi sredstvi.
 
Tej stopnji zahtevnosti ustreza nepopolna ali
  osnovnošolska izobrazba. 

1,00


II.
Delovna mesta, v okviru katerih se opravljajo manj
  zahtevna dela, na splošnem in tehničnem področju, sestavljena iz manjšega
  števila različnih in kratkotrajnih operacij, ki se ponavljajo in izvajajo z
  enostavnimi in mehaniziranimi delovnimi sredstvi.
 
Tej stopnji zahtevnosti ustreza osnovnošolska izobrazba s
  programom uvajanja v delo.

1,04


III.
Delovna mesta, v okviru katerih se opravljajo srednje
  zahtevna, raznovrstna dela, na splošnem in tehničnem področju, ki se jih
  izvaja z mehaniziranimi in enostavnimi delovnimi sredstvi. Za dela v tej
  skupini je značilna zahteva po višji stopnji razumevanja delovnega procesa,
  ker obstoja možnost nepredvidljivih delovnih situacij, v katerih mora delavec
  sam reševati manjše nastale probleme.
 
Tej stopnji zahtevnosti ustreza nižja poklicna izobrazba
  (dvoletni, verificiran izobraževalni program) ali podobna izobrazba.

1,10


IV.
Delovna mesta, v okviru katerih se opravljajo zahtevna,
  raznovrstnejša dela, na splošnem in tehničnem področju, ki zahtevajo
  razumevanje obvestil iz pisanih, ustnih in grafičnih oblik ter v veliki meri
  samostojno reševanje manjših problemov.
 
Tej stopnji zahtevnosti ustreza srednja poklicna in podobna
  izobrazba (triletni program).

1,17


V.
Delovna mesta, v okviru katerih se opravljajo zahtevnejša,
  zelo raznovrstna operativna dela v okviru določene tehnologije na posameznih
  področjih poslovanja.
 
Tej stopnji zahtevnosti ustreza srednja strokovna ali splošna
  izobrazba (štiriletni program).

1,27


VI.
Delovna mesta, v okviru katerih se opravljajo zelo
  zahtevna dela priprave, spremljanja, kontrole, organiziranja in analiziranja
  delovnih procesov ter vodenja na posameznih področjih poslovanja.
 
Tej stopnji zahtevnosti ustreza višja strokovna izobrazba,
  višješolska izobrazba (prejšnja), specializacija po višješolski izobrazbi,
  višješolska strokovna izobrazba (bolonjska prva stopnja), višješolska
  univerzitetna izobrazba (prva bolonjska stopnja) in podobna izobrazba. 

1,43


VII.
Delovna mesta, v okviru katerih se opravljajo visoko
  zahtevna dela načrtovanja, analiziranja, organiziranja in razvoja posameznih
  delovnih procesov, oblikovanja novih teoretičnih in praktičnih rešitev,
  vodenja poslovanja ter svetovanja na posameznih področjih poslovanja.
 
Tej stopnji zahtevnosti ustreza specializacija po
  visokošolski strokovni izobrazbi (prejšnja), visokošolska univerzitetna
  izobrazba (prejšnja), magistrska izobrazba (druga bolonjska stopnja) in
  podobna izobrazba.

1,88


VIII/1.
Delovna mesta, v okviru katerih se opravljajo visoko
  zahtevna dela analiziranja, izvajanja, vodenja, svetovanja in
  znanstveno-raziskovalnega dela.
 
Tej ravni zahtevnosti ustrezna specializacija po
  univerzitetni izobrazbi (prejšnja), magisterij znanosti (prejšnji) in podobna
  izobrazba.

2,00


VIII/2.
Delovna mesta, v okviru katerih se opravljajo najbolj
  visoko zahtevna dela analiziranja, izvajanja, vodenja, svetovanja in
  znanstveno-raziskovalnega dela.
 
Tej ravni zahtevnosti ustreza doktorat znanosti (prejšnji)
  oziroma doktorat znanosti (tretja bolonjska stopnja) in podobna izobrazba.

2,25


27. člen
(delovna uspešnost)
Delovna uspešnost delavca se ocenjuje mesečno, letno in
polletno. Kriterije in postopek ocenjevanja delovne uspešnosti se določi s
posebnim splošnim aktom. 
Delavec lahko prejme delovno uspešnost največ v višini
20 % od osnovne plače oziroma se lahko delovna uspešnost izkaže kot
negativen učinek v višini 10 % od osnovne plače. Negativno delovno
uspešnost morajo ocenjevalci pisno obrazložiti. 
Za mesečno delovno uspešnost se uporabi najmanj 10 %
bruto sredstev za osnovne plače v banki. 
Za polletno delovno uspešnost se uporabi najmanj 2 %
bruto sredstev za osnovne plače v banki.
2.2. Dodatki k plači
28. člen
(vrste dodatkov)
Delavec ima pravico do plačila naslednjih dodatkov:
-       
dodatka za delovno dobo,
-       
dodatka za težje pogoje dela,
-       
dodatka za delo v posebnih pogojih dela, ki izhajajo iz razporeditve
delovnega časa,
-       
dodatka za dežurstvo,
-       
dodatka za pripravljenost na domu,
-       
dodatka za deficitarnost,
-       
dodatka za nadomeščanje.
29. člen
(osnova za dodatke)
Osnova za obračun dodatkov, razen za obračun dodatka za
nadomeščanje, je delavčeva osnovna plača za polni delovni čas oziroma ustrezna
urna postavka. Osnovna plača se kot osnova za obračun dodatkov upošteva le, če
je delavec ves delovni čas delal v težjih ali posebnih pogojih, zaradi katerih
mu ta dodatek pripada, v vseh drugih primerih je osnova za obračun dodatkov
delavčeva urna postavka. Višina dodatkov se lahko določi v splošnem aktu banke
tudi v nominalnem znesku.
Posamezni dodatki se med seboj ne izključujejo, izključujeta
pa se dodatek za delo prek polnega delovnega časa z dodatkom za čas opravljanja
dežurstva.
30. člen
(dodatek za delovno dobo)
Delavcu pripada za vsako dopolnjeno leto delovne dobe dodatek
v višini 0,5 % njegove osnovne plače za polni delovni čas.
Dodatek na delovno dobo se delavcem, ki imajo več kot 25 let
delovne dobe, poveča še za 0,25 % za vsako začeto leto nad 25 let delovne dobe.
Dodatek na delovno dobo po prvem in drugem odstavku tega
člena ne more presegati 20 %.
31. člen
(dodatek za težje pogoje dela)
Delavec ima pravico do dodatka za težje pogoje dela za:
-       
stalno delo v kletnih prostorih brez naravne osvetlitve 10 %,
-       
naloge zunanje kontrole 30 %,
-       
blagajniški riziko 8,5 EUR bruto na dan, če je bil delavec prisoten na
delu vsaj 4 ure,
-       
trezorsko soključarstvo ter hramba šifre trezorja 8,5 EUR bruto na
dan, če je bil delavec na delu prisoten vsaj 4 ure.
Kot osnova za obračun dodatkov se uporabi 29. člen te
pogodbe.
32. člen
(dodatek za delo v posebnih pogojih dela, ki izvirajo iz
razporeditve delovnega časa)
Delavec ima pravico do dodatka za delo v posebnih pogojih
dela, ki izvirajo iz razporeditve delovnega časa dela, in sicer za:
-       
nočno delo 50 %,
-       
delo preko polnega delovnega časa 30 %,
-       
delo v nedeljo, na praznike in dela proste dneve po zakonu 50 %,
-       
izmensko delo 10 %,
-       
delo v deljenem delovnem času od 15 % do 20 %,
-       
vse vrste dežurstev 10 % ter v primerih, ko dežurstvo traja najmanj
30 minut, fiksni dodatek v višini 20 EUR bruto na dan oziroma 
-       
5 EUR bruto na dan, če se delavcu dežurstvo prične ali konča v roku ene
ure pred začetkom (med 6:00 in 7:00) ali po končanju okvirnega delovnega
časa (med 18:00 in 19:00),
-       
intervencija v in izven okvirnega delovnega časa 50 EUR bruto na
intervencijo.
Kot osnova za obračun dodatkov se uporabi 29. člen te
pogodbe.
Za čas pripravljenosti na domu pripada delavcu nadomestilo
plače v višini 10 % od osnovne urne postavke delavca za polni delovni čas. Če
je pripravljenost na domu odrejena v soboto od 0:00 ure in do nedelje do 23:59
ure oziroma na drug dela prost dan, pripada delavcu nadomestilo plače v višini
13 % od osnovne urne postavke delavca za polni delovni čas. Pripravljenost
pisno odredi guverner oziroma od njega pooblaščena oseba na predlog direktorja
oddelka.
33. člen
(dodatek za deficitarnost)
Delavec ima pravico do dodatka za deficitarnost, če dela na
delovnem mestu, ki ga banka izjemoma in začasno določi kot deficitarno zaradi
razmer na trgu delovne sile ali iz drugih razlogov.
O predlogu za ugotovitev ali prenehanje deficitarnosti
delovnega mesta odloči na predlog direktorja oddelka in mnenja oddelka
Organizacija in kadri guverner oziroma od njega pooblaščena oseba, ki odloči
tudi o višini dodatka.
Dodatek za deficitarnost lahko znaša do 20 % osnove iz 29.
člena te pogodbe.
34. člen
(dodatek za nadomeščanje)
Delavci, ki nadomeščajo odsotnega delavca, so lahko
upravičeni do dodatka za nadomeščanje. Dodatek za nadomeščanje lahko prejmejo
največ trije zaposleni, ki prevzamejo večji del dela delavca, ki je začasno
(nepretrgoma najmanj 3 mesece) odsoten za polni delovni čas, pri čemer
dodatek posameznega delavca ne sme preseči 20 % plače odsotnega delavca.
Dodatek je časovno omejen na čas odsotnosti delavca.
O predlogu za dodelitev dodatka za nadomeščanje na predlog
sektorskega vodje in na osnovi mnenja oddelka Organizacija in kadri odloči
guverner oziroma od njega pooblaščena oseba.
2.3 Nagrada za izjemne rezultate
35. člen
(nagrada za izjemne rezultate)
Guverner lahko dodeli denarni znesek ali drugo obliko
materialne nagrade delavcu, ki pri svojem delu doseže izjemne rezultate dela.
2.4. Plačilo ob koncu koledarskega leta
36. člen
(plačilo ob koncu koledarskega leta)
Ob koncu koledarskega leta pripada delavcu dodatno plačilo
praviloma v višini ene povprečne mesečne delavčeve plače, prejete v koledarskem
letu, sorazmerno času, za katerega je bila izplačana plača ali nadomestilo v
breme banke. O višini plačila vsako leto odloči guverner.
Plačilo ob koncu koledarskega leta se izplača najkasneje do
sredine januarja naslednjega leta.
2.5. Povračila stroškov v zvezi z delom
37. člen
(povračilo stroškov za prehrano)
Delavcu pripada za dneve prisotnosti na delu povračilo
stroškov za prehrano med delom po pravilniku, ki ureja materialne stroške
banke.
38. člen
(povračilo stroškov za prevoz na delo in z dela)
Delavcu pripada za dneve prisotnosti na delu povračilo
stroškov prevoza na delo in z dela po pravilniku, ki ureja materialne stroške
banke, za oddaljenost nad en kilometer od banke.
Če se stroški za prevoz na delo in z dela pri posameznem
delavcu naknadno povečajo iz razlogov na strani delavca, ima delavec pravico do
povračila tako povišanega stroška prevoza, vendar največ v višini stroškov
prevoza, ki se obračunajo za razdaljo do kraja, ki je od sedeža delodajalca
oddaljen največ 30 km.
39. člen
(povračilo stroškov na službenem potovanju)
Delavcu pripada za službeno potovanje v domovini in v tujini
povračilo stroškov prehrane, prevoznih in drugih stroškov po predloženih
računih, ali v pavšalnem znesku, če je tako predvideno s potnim nalogom, po
pravilniku, ki ureja materialne stroške banke.
2.6. Regres za letni dopust
40. člen
(regres za letni dopust)
Banka je dolžna delavcu, ki ima pravico do letnega dopusta,
izplačati regres za letni dopust največ v višini njegove osnovne plače,
povečane za dodatek za delovno dobo, v mesecu pred izplačilom regresa za polni
delovni čas. Regres se izplača najkasneje do 30. junija tekočega leta.
Ne glede na določbo prejšnjega odstavka lahko guverner za
delavce z najnižjimi plačami določi višjo osnovo za izračun regresa.
V primeru, da ima delavec pravico le do sorazmernega dela
letnega dopusta, ima pravico le do sorazmernega dela regresa.
2.7. Odpravnina ob upokojitvi
41. člen
(odpravnina ob upokojitvi)
V primeru upokojitve pripada delavcu, ki je bil v banki
zaposlen najmanj pet let, ob odpovedi pogodbe o zaposlitvi ob izpolnitvi
minimalnih pogojev za starostno upokojitev oziroma najkasneje tri mesece po
izpolnitvi minimalnih pogojev, odpravnina v višini štirih povprečnih mesečnih
plač v banki, izplačanih v preteklih treh mesecih oziroma v višini štirih
povprečnih mesečnih plač delavca za pretekle tri mesece, če je to za delavca
ugodneje. Zaposleni, ki se bodo upokojili kasneje, bodo upravičeni do izplačila
odpravnine v višini dveh povprečnih mesečnih plač v banki, izplačanih v
preteklih treh mesecih oziroma v višini dveh povprečnih mesečnih plač delavca
za pretekle tri mesece, če je to za delavca ugodneje.
Če se delavec, ki je bil v banki zaposlen najmanj pet let,
delno upokoji, ima pri delodajalcu, pri katerem mu je prenehala pogodba o
zaposlitvi in je sklenil novo za krajši delovni čas, pravico do odpravnine v
sorazmernem znesku.
Pravico do odpravnine ob upokojitvi po prvem odstavku tega
člena imajo tudi delavci, ki jim pogodba o zaposlitvi preneha veljati po samem
zakonu, ko je delavcu vročena odločba o ugotovljeni invalidnosti I. kategorije,
ali o pridobitvi pravice do invalidske pokojnine postala pravnomočna.
Delavec ni upravičen do odpravnine po prvem odstavku tega
člena, če ima pravico do odpravnine po 108. členu ZDR-1 in če je banka zanj
financirala dokup pokojninske dobe. Delavec je upravičen do izplačila razlike,
če je znesek odpravnine po 108. členu tega zakona oziroma znesek za dokup
pokojninske dobe nižji od zneska odpravnine po prvem odstavku tega člena.
2.8. Jubilejna nagrada
42. člen
(jubilejna nagrada)
Delavcu pripada jubilejna nagrada za 10, 20 in 30 let skupne
delovne dobe.
Jubilejna nagrada znaša:
-       
za 10 let delovne dobe         50 %
-       
za 20 let delovne dobe         75 %
-       
za 30 let delovne dobe         100 %
povprečne mesečne bruto plače na delavca v
banki, izplačane v preteklih treh mesecih oziroma povprečne mesečne bruto plače
delavca, izplačane v preteklih treh mesecih, če je to zanj ugodneje.
Jubilejno nagrado se delavcu izplača pri plači za mesec, v
katerem je dopolnil delovno dobo iz prejšnjega odstavka.
2.9. Solidarnostna pomoč
43. člen
(solidarnostna pomoč)
Delavcu oziroma njegovi družini pripada solidarnostna pomoč v
višini ene povprečne plače v banki izplačane v preteklih treh mesecih v
naslednjih primerih:
-       
ob smrti delavca,
-       
ob smrti v njegovi ožji družini (zakonec oziroma izvenzakonski partner,
njuni otroci oziroma posvojenci in starši ter posvojitelji),
-       
ob elementarni nesreči ali požaru, ki prizadene delavca in njegovo ožjo
družino,
-       
v primeru invalidnosti ali najmanj 60 % telesne okvare,
-       
v primeru daljše bolezni, ki je posledica poklicne bolezni ali poškodbe
pri delu, v neprekinjenem trajanju najmanj treh mesecev oziroma najmanj
dvanajst mesecev v primeru drugih bolezni, za zaposlene v obeh primerih,
katerih plača ne dosega povprečne plače v banki,
-       
v primeru izjemnih socialnih težav, ki prizadenejo delavca in njegovo
ožjo družino.
Kriteriji za dodelitev solidarnostne pomoči iz šeste alineje
se uredijo s splošnim aktom banke.
Do solidarnostne pomoči po peti alineji prejšnjega odstavka
je delavec upravičen samo enkrat letno.
2.10. Dodatno pokojninsko zavarovanje
44. člen
(dodatno pokojninsko zavarovanje)
Banka delavcu plača dodatno pokojninsko zavarovanje v skladu
s pogodbo, sklenjeno med banko in reprezentativnim sindikatom v banki.
2.11. Nezgodno zavarovanje
45. člen
(nezgodno zavarovanje)
Banka delavcu plača nezgodno zavarovanje po ustrezni
zavarovalni polici o kolektivnem nezgodnem zavarovanju.
V primeru, ko delavec opravlja delo, pri katerem je tveganje
za nezgodo večje, banka delavca dodatno zavaruje.
2.12. Nadomestilo plače
46. člen
(nadomestilo plače v primeru odsotnosti zaradi bolezni ali
poškodbe, ki ni povezana z delom)
Delavec ima pravico do nadomestila plače v primeru odsotnosti
z dela zaradi bolezni ali poškodbe, ki ni povezana z delom, v višini 90 % plače
v preteklih treh mesecih za polni delovni čas.
3. Delovni čas
47. člen
(razporejanje delovnega časa)
Delovni čas je razporejen na pet delovnih dni v tednu.
Delovni čas je lahko razporejen tudi v izmene.
Dnevna delovna obveznost je lahko določena v premičnem ali
nepremičnem delovnem času.
Razporejanje delovnega časa, način evidentiranja in
obračunavanja prisotnosti delavcev na delu oziroma odsotnosti z dela, se določi
s splošnim aktom banke.
Razporejanje delovnega časa delavca, ki dela s krajšim
oziroma skrajšanim delovnim časom skladno z zakonom, se določi v pogodbi o
zaposlitvi.
48. člen
(polni delovni čas)
Polni delovni čas v banki je 40 ur na teden.
3.1. Letni dopust
49. člen
(trajanje letnega dopusta)
Dolžina letnega dopusta je odvisna od:
-       
delovne dobe delavca,
-       
delovnih pogojev,
-       
posebnih socialnih in zdravstvenih razmer in
-       
starosti delavca.
50. člen
(odmera in razpored letnih dopustov)
Pri odmeri letnega dopusta delavcu se upoštevajo pogoji, ki
veljajo v času odmere letnega dopusta.
Dolžino letnega dopusta ugotovi oddelek Organizacija in
kadri, ki o njej pisno ali po elektronski pošti obvesti delavce najkasneje do
31. 3. tekočega leta.
O razporedu izrabe najmanj dveh tednov letnega dopusta za
tekoče koledarsko leto, so oddelki dolžni pisno obvestiti oddelek Organizacija
in kadri najkasneje do 15. 4. tekočega leta.
51. člen
(določanje trajanja letnega dopusta)
Letni dopust se delavcu določi v
odvisnosti od delovne dobe delavca na naslednji način:


Delovna doba

Število dni letnega dopusta


do 5 let

22


5–10 let

24


10–20 let

26


20–25 let

28


nad 25 let

30


Delovno dobo se ugotavlja z odločbami Zavoda za pokojninsko
in invalidsko zavarovanje Slovenije ob upoštevanju delovne dobe v Republiki
Sloveniji in v tujini, ki se po predpisih pokojninskega in invalidskega zavarovanja
štejejo v zavarovalno dobo. V delovno dobo se všteva tudi delovna doba, ki jo
je delavec pridobil z delom v ECB ali v drugi centralni banki, ki deluje v
okviru Evrosistema. Upošteva se delovna doba do 31. 12. tekočega koledarskega
leta.
V delovno dobo po prejšnjem odstavku se ne všteva dokupljena
zavarovalna doba, zavarovalna doba, ki se šteje s povečanjem in posebna
(pokojninska) doba.
V odvisnosti od delovnih pogojev, zdravstvenih in socialnih
razmer delavca in njegove družine ter starosti, se delavcu odmeri letni dopust
v trajanju:
-       
delavcu, ki stalno opravlja delo v prostorih brez kakršnekoli naravne
osvetlitve – 3 dni,
-       
invalidu II. kategorije in delavcu z najmanj 60 % telesne okvare – 5
dni,
-       
invalidu III. kategorije – 3 dni,
-       
delavcu, ki neguje in varuje otroka s telesno ali duševno prizadetostjo
– 5 dni (za vsakega otroka),
-       
za vsakega otroka, ki še ni dopolnil 15 let starosti – 1 dan – do
leta, v katerem otrok dopolni to starost; v letu, v katerem je otrok rojen, se
dan dopusta ne odmeri,
-       
starejšemu delavcu, ki v tekočem letu dopolni starost po zakonu, ki
ureja delovna razmerja in delavcu, ki je to pravico pridobil že po prejšnjih
predpisih – 5 dni.
Skupni letni dopust delavca ne more preseči 35 dni, razen v
primeru, ko bi bil razlog uveljavitve pravice iz druge, tretje ali četrte
alineje četrtega odstavka tega člena.
52. člen
(pridobitev pravice do letnega dopusta)
Delavec pridobi pravico do letnega dopusta s sklenitvijo
delovnega razmerja.
Delavec, ki sklene delovno razmerje ali mu preneha delovno
razmerjem med koledarskim letom in ima v posameznem koledarskem letu obdobje
zaposlitve krajše od enega leta, ima pravico do 1/12 letnega dopusta za vsak
mesec zaposlitve.
3.2. Druge odsotnosti z dela
53. člen
(plačana odsotnost z dela zaradi osebnih okoliščin)
Delavec ima pravico do plačane odsotnosti z dela zaradi
osebnih okoliščin do skupaj največ sedem delovnih dni v posameznem koledarskem
letu, in sicer za:
-       
za lastno poroko – 3 dni,
-       
za poroko otroka – 1 dan,
-       
oče ob rojstvu otroka – 3 dni,
-       
ob smrti zakonca ali zunajzakonskega partnerja, otroka, posvojenca,
otroka zakonca ali zunajzakonskega partnerja, očeta, matere, zakonca ali
zunajzakonskega partnerja, starša, posvojitelja – 3 dni,
-       
ob smrti brata, sestre, starih staršev, staršev zakonca – 1 dan,
-       
za selitev delavca – 2 dneva,
-       
v primeru hujše nesreče, ki zadane delavca – 3 dni.
54. člen
(neplačana odsotnost)
Delavcu se lahko odobri odsotnost z dela brez nadomestila
plače v naslednjih primerih:
-       
če se ponovi primer iz 53. člena,
-       
za izobraževanje, ki je v lastnem interesu delavca,
-       
za nego ožjega družinskega člana,
-       
v drugih primerih, ko je odsotnost z dela delavcu potrebna zaradi
urejanja osebnih zadev.
Odsotnost z dela brez pravice do nadomestila plače lahko
odobri guverner oziroma od njega pisno pooblaščena oseba, vendar le pod
pogojem, da taka odsotnost ne ovira poslovanja banke in, če so delavčevi
interesi usklajeni s potrebami delovnega procesa.
Med odsotnostjo po tem členu vse pravice in obveznosti
delavca mirujejo.
4. Izobraževanje
55. člen
(uvajanje v delo)
Delavca, ki sklene pogodbo o zaposlitvi, je potrebno uvesti v
delo v banki. Če je za uvajanje organiziran poseben seminar, se ga delavec mora
udeležiti.
Delavcu se zaradi poglobitve znanja in delovnih povezav lahko
zagotovi usposabljanje tudi v drugih organizacijskih delih banke oziroma v
drugih organizacijah.
56. člen
(obveznost vodje)
Za uvajanje delavca v delo je odgovoren delavčev neposredni
vodja.
Neposredni vodja je dolžan seznaniti novega delavca zlasti:
-       
z glavnimi značilnostmi dela v organizacijski enoti,
-       
z vsebino dela na delovnem mestu ali z vsebino vrste dela,
-       
s pravicami, obveznostmi in odgovornostmi pri delu,
-       
z organizacijo dela v organizacijski enoti,
-       
s predpisi in strokovno literaturo,
-       
s sodelavci in njihovim delovnim področjem,
-       
z delovnimi pogoji in nevarnostmi pri delu,
-       
z ustreznimi ukrepi in sredstvi za varstvo pri delu.
57. člen
(izobraževanje kot pravica in dolžnost)
Delavec se je dolžan izobraževati za pridobitev strokovne
izobrazbe, strokovno usposabljati in izpopolnjevati (v nadaljevanju
izobraževati), če ga banka napoti na izobraževanje.
Delavec ima pravico, da v dogovoru z banko sam kandidira za
udeležbo na izobraževanjih.
58. člen
(pogodba o izobraževanju)
Medsebojne pravice in obveznosti med banko in delavcem, ki se
izobražuje, se praviloma uredijo s pogodbo o izobraževanju, zlasti v primeru
izobraževanj, ki so povezana z visokimi stroški za banko.
59. člen
(kritje stroškov izobraževanja)
Delavec, ki se izobražuje, ima pravico do:
-       
plačila kotizacije ali šolnine,
-       
plačila prevoznih stroškov,
-       
povrnitve stroškov prenočišča,
-       
plačila dnevnice,
-       
plačane odsotnosti z dela,
-       
kritja drugih stroškov v zvezi z izobraževanjem (npr. strokovne
literature, stroškov opravljanja izpita).
60. člen
(obveznosti delavca v zvezi z izobraževanjem)
Delavec, ki se izobražuje, ima naslednje obveznosti:
-       
da se vključi v izobraževalni program,
-       
da v času izobraževanja ne spreminja programa brez soglasja banke, 
-       
da banki predloži dokazila o izobraževanju (poročilo, potrdilo o
izpitih),
-       
da predloži dokazila v primeru uveljavljanja pravice do povrnitve
stroškov (prevoz, šolnina ipd.),
-       
da ob uveljavljanju pravice do odsotnosti z dela zaradi opravljanja
izpitov pri izobraževanju za pridobitev strokovne izobrazbe to predhodno
sporoči neposrednemu vodji oziroma odsotnost uskladi s potrebami delovnega
procesa,
-       
da v primeru prekinitve izobraževanja, neuspešnega izobraževanja ali
prenehanja pogodbe o zaposlitvi na podlagi redne ali izredne odpovedi, kadar je
odpovedni razlog na strani delavca, povrne banki stroške izobraževanja v skladu
s pogodbo o izobraževanju,
-       
da po končanem izobraževanju ostane v delovnem razmerju z banko v skladu
s pogodbo o izobraževanju.
61. člen
(plačana odsotnost z dela)
Delavec ima v primeru izobraževanja za pridobitev strokovne
izobrazbe, ki ga sofinancira banka, pravico do plačane odsotnosti z dela v
trajanju:
-       
2 delovna dneva za enkratno pripravo in opravljanje izpita iz
posameznega predmeta na srednji in prvi bolonjski stopnji,
-       
3 delovne dni za pripravo in opravljanje zaključnega izpita oziroma
mature na srednji šoli in prvi bolonjski stopnji,
-       
5 delovnih dni na leto za študij na drugi bolonjski stopnji in 10
delovnih dni na leto za študij na tretji bolonjski stopnji oziroma za
opravljanje pravniškega državnega izpita.
62. člen
(obveznost delavca po končanem izobraževanju)
Delavec je po končanem izobraževanju dolžan ostati na delu v
banki:
-       
v primeru izobraževanja za pridobitev strokovne izobrazbe: najmanj
toliko časa, kolikor je trajalo izobraževanje po statutu izobraževalnega
zavoda,
-       
v primeru strokovnega usposabljanja ali izpopolnjevanja, katerega
stroški presegajo 300 EUR: najmanj eno leto od konca strokovnega usposabljanja
ali izpopolnjevanja.
63. člen
(povrnitev stroškov)
V primeru, da delavcu preneha pogodba o zaposlitvi na njegovo
željo (razen v primeru prenehanja zaradi upokojitve), oziroma po njegovi krivdi
pred iztekom rokov iz prejšnjega člena, mora delavec vrniti stroške
izobraževanja:
-       
v primeru izobraževanja za pridobitev strokovne izobrazbe: vse stroške
izobraževanja sorazmerno času, ko bi delavec še moral ostati na delu,
-       
v primeru strokovnega usposabljanja ali izpopolnjevanja: vse neposredne
stroške usposabljanja ali izpopolnjevanja (kotizacija, nastanitev, potni
stroški, dnevnice …), ki jih je krila banka, sorazmerno času, ko bi delavec še
moral ostati na delu.
64. člen
(možnost pogodbenega urejanja pravic in obveznosti)
Ne glede na določbe 60. do 64. člena te pogodbe, se lahko
delavec in banka, glede na okoliščine posameznega primera, s pogodbo dogovorita
drugače.
5. Disciplinska odgovornost
65. člen
(obveznosti in disciplinska odgovornost delavca)
Delavec mora poleg obveznosti, določenih z zakonom, ki ureja
delovna razmerja, izpolnjevati obveznosti iz te pogodbe in obveznosti, ki
izhajajo iz splošnih aktov banke ter obveznosti iz pogodbe o zaposlitvi.
Za kršitev obveznosti iz prejšnjega odstavka je delavec
disciplinsko odgovoren.
66. člen
(disciplinske sankcije)
Disciplinsko odgovornemu delavcu lahko banka izreče opomin,
denarno kazen ali odvzem bonitet.
Sklep o izrečeni denarni kazni, zoper katerega delavec ni
zahteval arbitražnega ali sodnega varstva, je izvršilni naslov.
67. člen
(ugotavljanje disciplinske odgovornosti)
Disciplinsko odgovornost delavca ugotavlja guverner oziroma
od njega pooblaščena oseba na podlagi pisnega in obrazloženega predloga
neposrednega vodje oziroma direktorja oddelka, v katerem dela delavec, ki krši
delovne obveznosti.
Pooblastilo mora biti pisno in je dano za vsak primer
posebej.
6. Odškodninska odgovornost
68. člen
(ugotavljanje odškodninske odgovornosti)
Višino škode, ki jo delavec na delu ali v zvezi z delom
povzroči banki, ugotavlja tričlanska komisija, ki jo imenuje guverner za vsak
primer posebej. Komisija posreduje svoje ugotovitve guvernerju, ki odloči o
odgovornosti delavca za škodo, o plačilu in pogojih za plačilo odškodnine.
69. člen
(pavšalna odškodnina)
Če bi ugotavljanje škode povzročilo nesorazmerne stroške za
banko, je delavec dolžan za nastalo škodo plačati pavšalno odškodnino, in sicer
v višini 20 % do 30 % osnove. Osnova za določitev višine odškodnine je plača
delavca v mesecu, v katerem je povzročil škodo.
IV. UVELJAVLJANJE VARSTVA PRAVIC, OBVEZNOSTI IN ODGOVORNOSTI
IZ DELOVNEGA RAZMERJA
70. člen
(pisna zahteva)
Pisno zahtevo za izpolnitev pogodbenih obveznosti oziroma za
odpravo kršitve katere od pravic iz delovnega razmerja lahko delavec vloži
najkasneje v 30 dneh pri direktorju oddelka oziroma drugi pooblaščeni osebi.
Če delodajalec v roku osmih delovnih dni po vročeni pisni
zahtevi delavca ne izpolni svoje obveznosti iz delovnega razmerja oziroma ne
odpravi kršitve, lahko delavec v roku 30 dni od poteka roka za izpolnitev
obveznosti oziroma odprave kršitev s strani delodajalca, zahteva sodno varstvo
pred pristojnim delovnim sodiščem.
71. člen
(alternativno reševanje sporov)
Pogodbene stranke se lahko dogovorijo, da bodo individualne
delovne spore reševale z arbitražo ali mediacijo, kolektivne spore pa z
mediacijo. Če arbitraža ali mediacija nista uspešno zaključeni najkasneje v
roku 90 dni od sklenitve dogovora o mediaciji, lahko delavec v nadaljnjem roku
30 dni od neuspešno zaključene mediacije uveljavlja sodno varstvo pred
delovnim sodiščem.
V. PRAVICA DO STAVKE
72. člen
(prepoved odpovedi pogodbe o zaposlitvi)
Delavcu, ki sodeluje pri organiziranju in vodenju stavke, ali
se udeleži stavke, organizirane v skladu z zakonom in sindikalnimi stavkovnimi
pravili, banka ne sme odpovedati pogodbe o zaposlitvi, niti ne more zoper
delavca zaradi stavke začeti postopka za ugotavljanje disciplinske oziroma
odškodninske odgovornosti.
73. člen
(omejitev pravice do stavke)
Organizator stavke ne sme organizirati stavke, ne da bi bilo
v času stavke zagotovljeno minimalno izvajanje naslednjih operativnih funkcij
banke:
-       
priprava strokovnih gradiv za Svet banke in Svet ECB,
-       
opravljanje plačilnega prometa,
-       
upravljanje z deviznimi rezervami države,
-       
distribucija gotovine,
-       
nadzor nad poslovanjem bank,
-       
izpolnjevanje obveznosti, ki izvirajo iz članstva v mednarodnih
finančnih organizacijah in v evropskem sistemu centralnih bank,
-       
varovanje banke.
Omejitev pravice do stavke zaradi nemotenega delovnega
procesa se določi v delovnem listu delavca.
74. člen
(nadomestilo plače za čas stavke)
Za čas stavke delavcu pripada nadomestilo plače v višini 70 %
osnovne bruto plače za največ pet delovnih dni pod naslednjimi pogoji:
-       
če stavka zaradi kršitve te pogodbe glede plač, regresa ali imunitete
sindikalnih zaupnikov,
-       
če je stavka organizirana v skladu z zakonom in po stavkovnih pravilih.
V primeru stavke delavca v nasprotju z določbo prejšnjega
člena delavcu ne pripada nadomestilo plače.
VI. DELOVANJE SINDIKATA
75. člen
(posebna pogodba)
Pogoje za delovanje sindikata v banki se določi s posebno
pogodbo, ki jo skleneta reprezentativni sindikat v banki in banka.
76. člen
(pravica sindikata do vpogleda v podatke)
Predsednik sindikata ima pravico do vpogleda v naslednje
podatke:
-       
splošne podatke o izplačilih plač v banki (izhodiščna plača, bruto masa,
povprečna plača),
-       
podatke o politiki zaposlovanja, fluktuaciji ter o rezultatih kadrovskih
analiz o delu,
-       
podatke o izkoriščenosti delovnega časa.
VII. POSEBNE DOLOČBE
77. člen
(začasno delo v tujini)
V primeru, ko delavec začasno preneha opravljati delo v banki
zaradi opravljanja dela pri drugem delodajalcu v Republiki Sloveniji ali v
tujini po posebnem dogovoru o sodelovanju med banko in drugim delodajalcem
oziroma med banko in delavcem, se uporabijo določbe zakona, ki ureja delovna
razmerja, o suspenzu pogodbe o zaposlitvi.
Med suspenzom pogodbe o zaposlitvi mirujejo pogodbene in
druge pravice ter obveznosti iz delovnega razmerja, ki so neposredno vezane na
opravljanje dela.
Banka in delavec lahko za čas suspenza pogodbe o zaposlitvi
medsebojne pravice in obveznosti uredita s posebno pogodbo, v kateri se
dogovorita zlasti o:
-       
trajanju dela pri drugem delodajalcu,
-       
minimalnem letnem dopustu in izrabi letnega dopusta,
-       
praznikih in dela prostih dnevih,
-       
višini plače in valuti, v kateri se le-ta izplačuje,
-       
pravici do plačil in povračil stroškov, do katerih je delavec upravičen
v banki za čas dela v tujini,
-       
dodatnem zavarovanju za zdravstvene storitve v tujini,
-       
pogojih vrnitve na delo v banko.
78. člen
(delovna praksa dijakov in študentov)
Delovno prakso v banki lahko opravljajo:
-       
štipendisti banke v skladu s pogodbo o štipendiranju,
-       
drugi praktikanti.
Delovna praksa poteka pod vodstvom mentorja delovne prakse,
ki ga določi direktor oddelka, v katerem se opravlja delovna praksa.
Dijaki in študentje na delovni praksi imajo pravico do
nagrade v skladu z uspešnostjo opravljanja delovne prakse.
Uspeh dijaka oziroma študenta na delovni praksi je lahko ocenjen
kot manj uspešen, uspešen, oziroma zelo uspešen. Oceno poda mentor delovne
prakse kadrovski službi pred iztekom delovne prakse.
VIII. RAZMERJE MED STRANKAMA POGODBE
79. člen
(spoštovanje določb pogodbe)
Stranki pogodbe si morata z vsemi sredstvi, ki so jima na
voljo, prizadevati za pravilno izvrševanje te pogodbe in spoštovanje njenih
določb.
Stranki sta dolžni opustiti vsako dejanje, ki bi nasprotovalo
izvrševanju te pogodbe.
80. člen
(predlaganje sprememb pogodbe)
Pogodbena stranka, ki želi spremembo oziroma dopolnitev
pogodbe, predloži nasprotni stranki svojo obrazloženo zahtevo v pisni obliki
najkasneje tri mesece pred iztekom koledarskega leta za naslednje leto.
Nasprotna stranka se je do predloga dolžna opredeliti v 30
dneh.
81. člen
(komisija za razlago kolektivne pogodbe)
Stranke kolektivne pogodbe imenujejo vsaka po dva člana v
komisijo za razlago te pogodbe. Predsednika komisije, kot sedmega člana, pa
stranke imenujejo sporazumno iz vrst priznanih strokovnjakov iz področja
delovnega prava. Komisija odloča v sedemčlanskem senatu, ki mu vedno predseduje
predsednik komisije. Če tudi na ta način ni možno doseči soglasja, izda Svet
Banke Slovenije akt na podlagi pooblastil iz Zakona o Banki Slovenije.
Komisija za razlago sprejema razlage in priporočila
najkasneje v 30 dneh od prejema zahtevka za razlago. Komisija pri sprejemu
razlage ali priporočila izhaja iz namena pogajalskih strani pri sprejemu
določbe, ki je predmet razlage ali priporočila. Vse razlage kolektivne pogodbe
morajo podpisati vsi člani komisije za razlago kolektivne pogodbe.
Razlage komisije pomenijo obvezen način uporabe določb
kolektivne pogodbe za delodajalca in delavca ter obvezno podlago za odločanje v
sporih o pravicah in obveznostih delavcev in delodajalcev, ki izvirajo iz te pogodbe.
82. člen
(odstop od pogodbe)
V primeru, da ena od strank krši obveznosti, ki jih je
prevzela s to pogodbo, lahko pogodbi zvesta stranka, od pogodbe odstopi. Odstop
je potrebno drugi stranki predhodno pisno napovedati v roku, ki ne sme biti
krajši kot tri mesece.
Pred iztekom roka iz predhodnega odstavka od pogodbe ni
mogoče odstopiti. Po odstopu od pogodbe lahko vsaka stranka zahteva sklenitev
nove pogodbe.

Aneks
št. 3 h Kolektivni pogodbi 

Kolektivna pogodba Banke Slovenije (Uradni
list RS, št. 74/16) vsebuje naslednje prehodne in
končne določbe:
»IX. PREHODNE IN KONČNE DOLOČBE
83. člen
(postopki uveljavljanja in
varstva pravic delavcev)
Postopki uveljavljanja in varstva pravic, obveznosti in
odgovornosti iz delovnega razmerja, začeti pred dnem uveljavitve te pogodbe, se
dokončajo v skladu z določbami kolektivne pogodbe banke, ki je veljala do
uveljavitve te pogodbe.
84. člen
(posebne določbe glede
tarifnih količnikov)
Dodatek za težje pogoje dela iz druge alineje prvega odstavka
31. člena te pogodbe se obračunava do spremembe plačne politike banke in
predloga novih tarifnih količnikov za profil inšpektor.
85. člen
(veljavnost pogodbe)
Ta pogodba se sklene za nedoločen čas. Če nobena od
pogodbenih strank pisno ne odpove pogodbe najkasneje tri mesece pred koncem
koledarskega leta, se šteje, da se veljavnost pogodbe avtomatično podaljša za
naslednje koledarsko leto.
V primeru odpovedi pogodbe se do sklenitve nove pogodbe
uporabljajo določbe te pogodbe.
86. člen
(uveljavitev kolektivne
pogodbe)
Ta pogodba je sestavljena v treh enakih izvodih od katerih
vsaka stranka prejme po enega.
Pogodba stopi v veljavo z dnem 1. 1. 2017.
Z uveljavitvijo te pogodbe preneha veljati Kolektivna pogodba
Banke Slovenije z dne 10. 10. 2014 (Uradni list RS, št. 72/14).«.

Aneks št. 1 h Kolektivni pogodbi Banke
Slovenije (Uradni list RS, št. 14/18) vsebuje naslednjo končno določbo:
»2. člen
Aneks je sestavljen v treh izvodih, pri čemer vsaka pogodbena
stranka prejme en izvod. 
Aneks začne veljati z dnem sklenitve, uporablja pa se od
1. 3. 2018 dalje.«.

Aneks št. 2 h Kolektivni pogodbi Banke
Slovenije (Uradni list RS, št. 64/18) vsebuje naslednjo končno določbo:
»3. člen
Aneks je sestavljen v treh izvodih, pri čemer vsaka pogodbena
stranka prejme en izvod. 
Aneks začne veljati z dnem sklenitve, uporablja pa se od
28. 9. 2018 dalje.«.

Aneks št. 3 h Kolektivni pogodbi (Uradni
list RS, št. 51/19) vsebuje naslednji končni določbi:
»KONČNI DOLOČBI
5. člen
(posebna določba glede
84. člena Kolektivne pogodbe)
Z dnem uveljavitve tega aneksa je realiziran dogovor o
spremembi plačne politike Banke Slovenije glede novih tarifnih količnikov za
profil »nadzornik«, predviden v 84. členu Kolektivne pogodbe, pri čemer v
njem določena posledica prenehanja obračunavanja dodatka za težje pogodbe dela
iz druge alineje prvega odstavka 31. člena Kolektivne pogodbe v skladu z v
tem aneksu izpolnjenim dogovorom ne nastopi. 
6. člen
(uveljavitev aneksa)
Ta aneks je sklenjen v treh izvodih, od katerih vsaka stranka
prejme po enega. 
Ta aneks začne veljati dne 1. 8. 2019.«.