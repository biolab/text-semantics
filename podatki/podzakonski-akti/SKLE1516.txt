I
Vlada Republike Slovenije ugotavlja, da je osnutek
lokacijskega načrta za vzhodno avtocesto od Malenc do Šentjakoba in del severne
obvozne ceste od Tomačevega do Zadobrove v Ljubljani, ki ga je izdelal
Ljubljanski urbanistični zavod, p.o. Ljubljana pod št. 3914 (LN) v juliju 1993
pripravljen v skladu z usmeritvami dolgoročnega plana Republike Slovenije za
obdobje od leta 1986 do leta 2000, v skladu z družbenim planom Republike
Slovenije za obdobje od leta 1986 do leta 1990, v skladu z osnutkom sprememb in
dopolnitev prostorskih sestavin dolgoročnega plana občin in mesta Ljubljane in
srednjeročnih družbenih planov občin Ljubljana Bežigrad, Ljubljana Moste –
Polje in Ljubljana Vič – Rudnik ter v skladu z zakonom in je primeren za javno
razgrnitev.
II
Osnutek lokacijskega načrta iz prejšnje točke se pošlje mestu
Ljubljani ter občinam Ljubljana Bežigrad, Ljubljana Moste – Polje in Ljubljana
Vič – Rudnik v javno razgrnitev in obravnavo. Izvršni sveti skupščin teh občin
in mesta poskrbijo za izvedbo javne razgrnitve in za organizacijo javnih
obravnav, sočasno z javno razgrnitvijo in javno obravnavo sprememb in
dopolnitev prostorskih sestavin dolgoročnih in srednjeročnih planskih aktov
občin in mesta. Javna razgrnitev mora trajati najmanj 30 dni.
III
Po preteku javne razgrnitve oblikujejo Izvršni svet Skupščine
mesta Ljubljane in Izvršni sveti Skupščin občin Ljubljana Bežigrad, Ljubljana
Moste – Polje in Ljubljana Vič – Rudnik stališča in predloge k osnutku
lokacijskega načrta in jih pošljejo Ministrstvu za okolje in prostor; ta
pripombe prouči in jih skupaj z dopolnjenim osnutkom lokacijskega načrta
predloži Vladi Republike Slovenije.
IV
Ta sklep začne veljati z dnem objave v Uradnem listu
Republike Slovenije.
Št. 350-04/93-1/1-8
Ljubljana, dne 6. avgusta 1993.
Vlada Republike Slovenije
Lojze Peterle l. r. 
Podpredsednik