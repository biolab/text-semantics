1. člen
S tem pravilnikom se določa pristojni organ za zbiranje in
posredovanje podatkov v zvezi z emisijami CO2 cestnih motornih vozil o
novih cestnih vozilih za izvajanje naslednjih uredb:
1.     
Uredbe (EU) 2019/631 Evropskega parlamenta in Sveta z dne 17. aprila
2019 o določitvi standardov emisijskih vrednosti CO2 za nove osebne
avtomobile in nova lahka gospodarska vozila ter razveljavitvi uredb (ES) št.
443/2009 in (EU) št. 510/2011 (UL L št. 111 z dne 25. 4. 2019, str. 13; v
nadaljnjem besedilu: Uredba 2019/631/EU) in
2.     
Uredbe (EU) 2018/956 Evropskega parlamenta in Sveta z dne 28. junija
2018 o spremljanju emisij CO2 in porabe goriva pri novih težkih
vozilih ter o poročanju o njih (UL L št. 173 z dne 9. 7. 2018, str. 1; v
nadaljnjem besedilu: Uredba 2018/956/EU).
2. člen
Pristojni organ za izvajanje tega pravilnika in uredb iz prejšnjega
člena je Javna agencija Republike Slovenije za varnost prometa (v nadaljnjem
besedilu: agencija).
3. člen
Agencija izvaja naloge iz:
-       
prvega, drugega, tretjega, šestega in enajstega odstavka 7. člena Uredbe
2019/631/EU in
-       
4. člena Uredbe 2018/956/EU.
4. člen
Agencija podatke, zbrane v skladu s Pravilnikom o izvajanju
uredb (EU) in (ES) o določitvi standardov emisijskih vrednosti za nova cestna
vozila za zmanjšanje emisij CO2 ter poročanje in
posredovanje podatkov (Uradni list RS, št. 66/18), uporabi za namene izvajanja
nalog iz prejšnjega člena.
KONČNI DOLOČBI
5. člen
Z dnem uveljavitve tega pravilnika preneha veljati Pravilnik
o izvajanju uredb (EU) in (ES) o določitvi standardov emisijskih vrednosti za
nova cestna vozila za zmanjšanje emisij CO2 ter poročanje in
posredovanje podatkov (Uradni list RS, št. 66/18), ki pa se uporablja do 31.
decembra 2019.
6. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2020.
Št. 007-261/2019
Ljubljana, dne 11. oktobra 2019
EVA 2019-2430-0055
Mag. Alenka Bratušek
ministrica 
za infrastrukturo