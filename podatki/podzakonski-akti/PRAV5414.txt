I. SPLOŠNE DOLOČBE
1. člen
Ta pravilnik določa lokacijo igralnega salona, način
opravljanja dejavnosti prirejanja posebnih iger na srečo v igralnih salonih,
obveznosti koncesionarjev za igralni salon in druga vprašanja v zvezi z
opravljanjem te dejavnosti.
2. člen
Posamezni izrazi uporabljeni v tem pravilniku, imajo
naslednji pomen:
-       
igralni proces je zaporedje postopkov in dejanj, ki jih je v skladu s
predpisi, navodili za izvajanje iger in pravili igre potrebno opraviti pri
prirejanju posebnih iger na srečo na igralnih avtomatih,
-       
recepcija je prostor, kjer se izvaja evidentiranje igralcev,
-       
igralni prostor je prostor, kjer se nahajajo igralni avtomati, na
katerih se prirejajo posebne igre na srečo,
-       
blagajna je prostor, v katerem se izvajajo gotovinske, negotovinske in
žetonske transakcije ter pripravlja dnevni obračun igralnega salona,
-       
števnica je prostor za štetje gotovine, žetonov in lističev,
-       
sistemski prostor je prostor, v katerem je nameščena računalniška in
druga oprema nadzornega informacijskega sistema,
-       
avdio video prostor je prostor, v katerem je nameščena avdio video
oprema za snemanje in iz katerega se izvaja avdio video nadzor,
-       
trezor je posebej varovan prostor z varnostnimi vrati, kjer se hranijo
gotovina, lističi, žetoni in druge vrednotnice, za katere se v skladu s
predpisi in internimi akti zahteva takšna hramba,
-       
listič (ticket, vrednostni listič, izplačilni listič) je vrednostni
kupon, opremljen s črtno kodo in z alfanumeričnimi kodami, ki je v povezavi z
validacijskim sistemom, namenjen vplačilu kreditov na igralnem avtomatu ali
izplačilu gotovine na blagajni,
-       
validacijski sistem je zaključen funkcionalni del blagajniškega
poslovanja, vključenega v nadzorno informacijski sistem, v katerega so povezani
igralni avtomati in blagajne z namenom preverjanja veljavnosti lističev,
-       
samopostrežna blagajna je samopostrežna blagajna, kot je opredeljena v
47. točki 3. člena Pravilnika o nadzornem informacijskem sistemu igralnih
naprav,
-       
kreditna točka je enota za merjenje vložka v igro in izplačil iz igre s
točno določeno vrednostjo, ki jo lahko na igralnem avtomatu izbere igralec,
-       
žeton je nadomestilo za določeno vsoto denarja oziroma kovanec z
določeno vrednostjo, ki se pri igri uporablja za vplačila in izplačila,
-       
kredit je stanje v dobro igralca, prikazano na igralnem avtomatu kot
število kreditnih točk,
-       
sprejemnik bankovcev (bill-acceptor) je naprava, nameščena na igralnem
mestu igralnega avtomata, ki sprejema bankovce ali lističe različnih vrednosti
igralne valute,
-       
obračunski model igralnega avtomata je formula za izračun obračuna
posameznega igralnega avtomata na podlagi števcev vplačil v igro in izplačil iz
igre,
-       
zalogovnik žetonov (hopper) je del igralnega avtomata, v katerem je
zaloga žetonov za izplačilo,
-       
zbiralnik žetonov (cash-box) je prostor, kjer se zbirajo v igralni
avtomat vstavljeni žetoni, ko je zalogovnik žetonov poln,
-       
zbiralnik bankovcev (stacker-box) je prostor, kjer se zbirajo v igralni
avtomat vstavljeni bankovci in lističi,
-       
polnitev igralnega avtomata je postopek dodajanja žetonov v zalogovnik
žetonov,
-       
progresiva je mehanizem polnjenja progresivnega sklada, s katerim je
povezana ena ali več igralnih naprav, in proženja progresivnega dobitka po
vnaprej določenih pravilih,
-       
progresivni sistem se sestoji iz ene ali več igralnih naprav in iz
pripadajoče progresivne nadgradnje,
-       
progresivni prikazovalnik je prikazovalnik, na katerem je izpisana
trenutna vrednost progresivnega sklada,
-       
realizacija je vrednost prejetih vplačil za udeležbo v igri zmanjšana za
izplačane dobitke iz igre,
-       
kartica za vstop je posebna kartica, na kateri so podatki o igralcu in
služi za identifikacijo igralca pri vstopu v igralni salon.
II. LOKACIJA IGRALNEGA SALONA
3. člen
Igralni salon se lahko nahaja samo v turistični lokalni
skupnosti, kjer turistična infrastruktura in naravno okolje omogočata večjo
koncentracijo gostov, mestni občini, ki ima nad 40.000 prebivalcev in obmejnih
občinah, kjer je pričakovati obisk pretežno tujih gostov.
4. člen
Za turistično lokalno skupnost po tem pravilniku se šteje
lokalna skupnost, na območju katere je najmanj 500 ležišč v osnovnih
nastanitvenih kapacitetah in dosega 40.000 nočitev letno.
5. člen
(1) Ne glede na 3. in 4. člen tega pravilnika se igralni
salon lahko nahaja tudi v lokalni skupnosti, ki je geografsko povezana z največ
štirimi lokalnimi skupnostmi, ki imajo skupaj več kot 40.000 prebivalcev ali
več kot 500 ležišč v osnovnih nastanitvenih kapacitetah in presegajo 40.000
nočitev letno, in ki sklenejo pisni dogovor o opravljanju igralniške
dejavnosti.
(2) Vsaka lokalna skupnost lahko sklene le en dogovor o
opravljanju igralniške dejavnosti.
(3) Pri presoji izpolnjevanja pogojev iz 3. in 4. člena tega
pravilnika in prvega odstavka tega člena se uporabljajo zadnji podatki o
številu ležišč v osnovnih namestitvenih kapacitetah, prenočitvah turistov in
številu prebivalcev, s katerimi razpolaga Statistični urad Republike Slovenije.
6. člen
(1) Lokacija igralnega salona v okviru turistične lokalne
skupnosti mora biti uravnotežena s ponudbo prirejanja posebnih iger na srečo in
ostalo turistično ponudbo na območju katere se nahaja igralni salon.
(2) Igralni salon ne sme biti lociran v neposredni bližini
stanovanjskih območij, vzgojno-izobraževalnih zavodov, zdravstvenih in verskih ustanov.
Lokacija igralnega salona mora biti usklajena s predpisi, ki urejajo urejanje
prostora in nadzor državne meje.
III. NAČIN OPRAVLJANJA DEJAVNOSTI V IGRALNIH SALONIH
7. člen
(1) Za prirejanje posebnih iger na srečo mora imeti igralni
salon naslednje fizično ločene prostore:
-       
recepcijo,
-       
avdio video prostor,
-       
sistemski prostor,
-       
blagajno,
-       
števnico,
-       
trezor,
-       
igralni prostor.
(2) Ne glede na prejšnji odstavek sta avdio video prostor in
sistemski prostor lahko združena, prav tako sta lahko v skupnem prostoru tudi
trezor in števnica, če ti skupni prostori izpolnjujejo vse druge pogoje iz tega
pravilnika in če je funkcionalna ločenost prostorov urejena z internimi
predpisi.
8. člen
(1) V okviru igralnega salona morajo biti na vidnem mestu
nameščena naslednja obvestila za igralce:
-       
pred vhodom v igralni salon mora biti obvestilo, da je prostor avdio
video nadzorovan,
-       
pri vhodu v igralni prostor mora biti napis, da je osebam mlajšim od
osemnajst let vstop prepovedan,
-       
na blagajni mora biti navedena vrednost žetona,
-       
na igralnem avtomatu morata biti na vidnem mestu prikazani vrednost
kreditne točke in vrednost žetona v igralni valuti.
(2) V igralnem prostoru morajo biti igralcem na razpolago
navodila za igranje na igralnih avtomatih.
9. člen
Ves čas poslovanja igralnega salona morata v igralnem salonu
delati najmanj dve osebi z dovoljenjem za delo v dejavnosti prirejanja posebnih
iger na srečo (v nadaljnjem besedilu: licenca), pri čemer mora imeti ena oseba
licenco za vodjo igralnega salona ali za internega nadzornika in ena oseba
licenco za blagajnika.
10. člen
V igralnem salonu so lahko vzpostavljeni lastni ali skupni
progresivni sistemi. V skupni progresivni sistem so lahko vključeni le igralni
avtomati v okviru igralnega salona. Igralni avtomat je lahko vključen le v en
progresivni sistem.
11. člen
(1) Pred vzpostavitvijo ali spremembo nastavitev
progresivnega sistema mora koncesionar za igralni salon od institucije za
izdajanje poročil o preizkusu igralne naprave (v nadaljnjem besedilu:
institucija) pridobiti pisno potrdilo o ustreznosti progresivnega sistema in
njegovih nastavitev.
(2) Pred ukinitvijo progresivnega sistema mora koncesionar za
igralni salon od institucije pridobiti pisno potrdilo, da se nastavitve tega
sistema niso spremenile od vzpostavitve, oziroma od zadnje spremembe
nastavitev.
12. člen
Koncesionar za igralni salon mora vzpostavitev ali spremembo
progresivnega sistema prijaviti nadzornemu organu v okviru vloge za izdajo
dovoljenja za uporabo igralne naprave.
IV. NAČIN OPRAVLJANJA RECEPCIJSKE SLUŽBE
13. člen
(1) Koncesionar za igralni salon mora opravljati recepcijsko
službo v recepciji s pomočjo računalniškega programa za vodenje evidence o
igralcih.
(2) V primeru, da ima koncesionar za igralni salon več
recepcijskih mest, mora računalniški program iz prejšnjega odstavka beležiti vse
vstope igralcev v skupno bazo.
14. člen
Evidenca o igralcih iz prejšnjega člena mora vsebovati vsaj
naslednje podatke:
-       
ime in priimek,
-       
datum rojstva,
-       
kraj in državo bivanja,
-       
naslov bivališča ali vrsto in številko osebnega dokumenta,
-       
datum in čas vstopa,
-       
fotografijo igralca.
15. člen
(1) Podatke iz prejšnjega člena sme v evidenco o igralcih
vnašati samo oseba, ki v skladu z internimi predpisi opravlja dela in naloge
receptorja.
(2) Oseba iz prejšnjega odstavka mora biti prisotna v
recepciji ves čas obratovanja igralnega salona. V času njene odsotnosti, mora
biti vstop v igralni salon onemogočen.
16. člen
(1) Identifikacijo igralcev ob vstopu mora receptor opraviti
s pomočjo veljavnega osebnega dokumenta s fotografijo.
(2) Ne glede na prejšnji
odstavek pa za igralce, ki so pridobili kartico koncesionarja za igralni salon
za vstop v igralni salon ni potrebna identifikacija z osebnim dokumentom, če so
njihovi podatki iz 14. člena tega pravilnika že vpisani v recepcijsko evidenco.
Identifikacijo igralca receptor opravi z navedeno kartico ter kontrolo njegove
fotografije iz podatkov v recepcijski evidenci.
17. člen
Koncesionar za igralni salon mora igralcu za vstop v igralni
salon izdati vstopnico, ki mora vsebovati naslednje podatke:
-       
naziv koncesionarja za igralni salon in ime igralnega salona,
-       
številko vstopnice,
-       
ime in priimek igralca,
-       
datum in čas vstopa,
-       
ceno vstopnice, če koncesionar za igralni salon zaračunava vstopnino.
18. člen
(1) Računalniški program za vodenje evidence o igralcih in
podatki iz te evidence morajo biti zaščiteni tako, da je dostop do njih
omogočen le pooblaščenim osebam koncesionarja za igralni salon.
(2) Računalniški program iz prejšnjega odstavka mora
onemogočiti brisanje in spreminjanje že vnesenih podatkov.
(3) Ne glede na prejšnji odstavek je spreminjanje podatkov
izjemoma možno, vendar samo, če program omogoča sledljivost sprememb, pri čemer
se mora zabeležiti vsaj:
-       
kdo je opravil spremembo,
-       
kdaj je bila sprememba opravljena,
-       
kaj je bilo spremenjeno.
19. člen
(1) Računalniški program za vodenje evidence o igralcih mora
omogočiti vpogled v sezname:
-       
vseh igralcev,
-       
igralcev v obdobju med dvema datumoma,
-       
vstopov posameznega igralca,
-       
igralcev, ki jim je prepovedan vstop.
(2) Koncesionar za igralni salon mora zagotoviti izpis
podatkov iz prvega odstavka tega člena na tiskalnik v A4 formatu.
20. člen
(1) V primeru okvare računalnika za vodenje evidence o
igralcih na recepciji lahko koncesionar za igralni salon vodi evidenco ročno v
posebnem zvezku do odprave okvare računalnika, vendar ne več kot sedem dni.
Ročno vodena evidenca mora obsegati vse podatke iz 14. člena tega pravilnika z
izjemo fotografije in se mora hraniti najmanj eno leto po poteku koledarskega
leta.
(2) Takoj po odpravi okvare računalnika mora koncesionar za
igralni salon podatke iz ročne evidence vnesti v računalniški program za
vodenje evidence o igralcih.
21. člen
(1) Osebe, ki niso igralci, lahko vstopajo v igralni salon
samo v spremstvu predstavnikov koncesionarja za igralni salon, ki imajo licenco
in se v času obiska ne smejo udeležiti posebnih iger na srečo. Te osebe je
treba evidentirati v dnevnik vstopov obiskovalcev, ki se hrani na recepciji, in
jim izdati priponko z napisom »OBISKOVALEC«, ki jo morajo nositi na vidnem
mestu.
(2) Dnevnik vstopov obiskovalcev mora koncesionar za igralni
salon hraniti na recepciji vsaj eno leto po poteku koledarskega leta in mora
vsebovati najmanj naslednje podatke:
-       
ime in priimek osebe, ki je odobrila vstop, in njen podpis,
-       
ime in priimek obiskovalca,
-       
namen vstopa,
-       
datum in točen čas vstopa in izstopa.
(3) Ne glede na prvi odstavek
tega člena morajo osebe brez licence, ki opravljajo dela in naloge v prostorih
igralnega salona (npr. receptor, vzdrževalec igralnih naprav, gostinski
delavec), nositi priponko z nazivom igralnega salona in oznako svojega
delovnega mesta.
(4) Vstop obiskovalca lahko
odobri samo oseba, ki ima licenco za vodjo igralnega salona ali za internega
nadzornika.
22. člen
Koncesionar za igralni salon mora voditi seznam igralcev, ki
jim je prepovedan vstop v igralni salon in mora vsebovati najmanj naslednje
podatke:
-       
ime in priimek,
-       
datum rojstva,
-       
kraj in državo bivanja,
-       
datum prepovedi,
-       
ime in priimek osebe, ki je izdala prepoved,
-       
vzrok prepovedi,
-       
čas trajanja prepovedi.
V. AVDIO VIDEO NADZOR V IGRALNEM SALONU
23. člen
(1) Koncesionar za igralni salon mora z avdio video napravami
zagotoviti nepretrgan nadzor in snemanje vseh procesov prirejanja iger na srečo
v igralnem salonu.
(2) Tehnične karakteristike avdio video naprav morajo
zagotoviti kvalitetno barvno snemanje in reproduciranje posnetkov procesov
prirejanja iger na srečo, ki omogočajo razpoznavo posameznih dogodkov in oseb.
Posnetek mora biti opremljen z naslednjimi podatki:
-       
datumom in časom (ura, minuta, sekunda) snemanja,
-       
številko kamere.
24. člen
(1) V primeru delnega izpada avdio video nadzora in snemanja
posameznih procesov prirejanja iger na srečo v igralnem salonu koncesionar za
igralni salon ne sme izvajati tistega dela procesa, ki ni avdio video
nadzorovan.
(2) Ne glede na prejšnji odstavek, mora koncesionar za
igralni salon v primeru izpada avdio video nadzora na blagajni zapreti igralni
salon do odprave okvare, razen če lahko blagajniško poslovanje poteka preko
samopostrežne blagajne, ki je video nadzorovana.
(3) Koncesionar za igralni salon mora nadzorni organ o izpadu
avdio video nadzora pisno obvestiti v 24 urah.
(4) Koncesionar za igralni salon mora nadzornemu organu
zagotoviti vso potrebno programsko opremo za pregledovanje posnetkov.
25. člen
Koncesionar za igralni salon
mora z avdio video nadzornim sistemom zagotoviti nadzor in snemanje vseh poti,
kjer se izvajajo prenosi denarja, lističev in žetonov. Poti teh prenosov morajo
biti označene v tlorisu igralnega salona, način pa določen v internem aktu
koncesionarja za igralni salon.
26. člen
Video posnetke spornih primerov vplačil in izplačil med
koncesionarjem za igralni salon in igralcem mora koncesionar za igralni salon
hraniti najmanj en mesec.
27. člen
Vsi vhodi v igralni salon in v prostore iz 7. člena tega
pravilnika morajo biti nepretrgoma video nadzorovani tako, da posnetki
omogočajo prepoznavo posamezne osebe.
28. člen
(1) Kamere v igralnem prostoru morajo nepretrgoma snemati
igralne avtomate in samopostrežne blagajne, tako da posnetki omogočajo
prepoznavo oseb in vsakega posega v igralni avtomat in samopostrežno blagajno,
tudi ko igralni salon ne obratuje.
(2) V času ko igralni salon ne obratuje morajo biti posneti
vsi servisni posegi, ki se izvajajo v igralnem salonu tako, da posnetki teh
posegov omogočajo prepoznavo osebe in vrste servisnega posega.
29. člen
Iz posnetkov kamer v igralnem prostoru mora biti razvidna
vrednost skupne progresive na progresivnem prikazovalniku.
30. člen
Avdio video posnetki blagajne in števnice morajo biti posneti
v realnem času in morajo omogočiti prepoznavo posameznih bankovcev in žetonov.
31. člen
Kamere na blagajni morajo nepretrgoma snemati vse transakcije
in omogočiti prepoznavo stanja odkupljenih in prodanih žetonov na posebnem
prikazovalniku.
32. člen
(1) Kamere v števnici morajo snemati vse procese in osebe, ki
se zadržujejo v njej ter omogočiti prepoznavo oseb, bankovcev in žetonov.
(2) Avdio video posnetek mora
omogočiti prepoznavo oznake zalogovnika bankovcev, ki se izprazni na števni
mizi, števila preštetih bankovcev posameznih apoenov na števnem stroju in žetonov
v števnici, če koncesionar za igralni salon izvaja štetje s števnim strojem.
33. člen
Elektromehanski generator
naključnih števil oziroma prikazovalnik izida igre in igralna površina na
igralnem avtomatu z več igralnimi mesti morajo biti snemani v realnem času. Iz
video posnetka mora biti jasno prepoznaven potek in izid igre.
34. člen
(1) Vstop v avdio video prostor imajo le osebe, katerim je
bila izdana licenca za vodjo igralnega salona ali internega nadzornika, ki
izvaja naloge avdio video nadzora.
(2) Ne glede na prejšnji odstavek lahko v avdio video prostor
v spremstvu oseb iz prejšnjega odstavka vstopajo zaradi izvajanja določenih del
(npr. vzdrževanje avdio video sistema) tudi druge osebe.
(3) Vsak vstop v avdio video prostor mora oseba iz prvega
odstavka tega člena vpisati v dnevnik vstopov, ki se hrani v avdio video
prostoru in ga mora koncesionar za igralni salon hraniti najmanj eno leto po
poteku koledarskega leta in vsebuje vsaj naslednje podatke:
-       
datum in čas vstopa in izstopa,
-       
ime in priimek osebe, ki je vstopila,
-       
razlog vstopa.
35. člen
Koncesionar za igralni salon mora hraniti videoposnetke
najmanj sedem dni od časa njihovega nastanka. Kopiranje in iznos posnetkov iz
avdio video prostora ni dovoljen, razen če tako določa zakon.
36. člen
Avdio video nadzorni sistem in nadzorni informacijski sistem
morata biti časovno usklajena z dejanskim časom, pri čemer se zabeleženi čas na
avdio video posnetkih ne sme razlikovati od časa zabeleženega v nadzornem
informacijskem sistemu za več kot 30 sekund.
37. člen
(1) Koncesionar za igralni salon mora pri vseh enkratnih
dobitkih na igralnih avtomatih, večjih od 15.000 eurov, fotografirati dobitno
kombinacijo in jo vpisati v dnevnik visokih dobitkov, ki vsebuje naslednje
podatke:
-       
serijsko številko igralnega avtomata in številko igralnega mesta, na
katerem je bil izplačan dobitek,
-       
vrednost dobitka,
-       
datum in točen čas dobitka,
-       
ime in priimek osebe, ki je opravljala nadzor v času izplačila,
-       
ime in priimek osebe, ki je izvedla izplačilo.
(2) Dnevnik visokih dobitkov se mora hraniti v igralnem
salonu. Podatki o izplačanem dobitku in fotografija iz prejšnjega odstavka se
morajo hraniti najmanj eno leto po izplačanem dobitku.
VI. BLAGAJNIŠKO POSLOVANJE
38. člen
(1) Blagajniško poslovanje koncesionarja za igralni salon
poteka preko blagajne, ki vključuje:
-       
poslovanje s samopostrežno blagajno,
-       
poslovanje s trezorjem,
-       
izdelavo dnevnih obračunov,
-       
brezgotovinsko poslovanje,
-       
izdajo in pridobitev lističev.
(2) V blagajno sme v času
njenega obratovanja vstopiti samo oseba z licenco za blagajnika. V prisotnosti
blagajnika lahko v blagajno vstopi tudi druga oseba z licenco, ko izvaja
kontrolo blagajniškega poslovanja in oseba brez licence, ki se usposablja za
dela in naloge blagajnika.
39. člen
Koncesionar za igralni salon mora organizirati blagajniško
poslovanje tako, da je ločen obračun med blagajno in trezorjem.
(2) Dnevno evidenco stanj in
spremembe stanja gotovine in žetonov v trezorju mora koncesionar za igralni
salon voditi na posebnem obrazcu, ki je sestavni del internega akta, ki ureja
blagajniško poslovanje.
40. člen
Koncesionar za igralni salon mora vse postopke v zvezi z
obračunavanjem blagajne, polnjenjem in praznjenjem igralnih avtomatov ter
ročnimi izplačili voditi na posebnih obrazcih, ki jih pripravi koncesionar za
igralni salon in so sestavni del internih navodil za posamezna področja dela.
41. člen
(1) Ob začetku poslovnega dne mora koncesionar za igralni
salon na blagajni zagotoviti začetno stanje žetonov in gotovine (v nadaljnjem
besedilu: začetna dotacija). Začetna dotacija mora biti vnaprej določena v
internem aktu koncesionarja za igralni salon.
(2) Ob zaključku poslovnega dne mora koncesionar za igralni
salon zagotoviti, da se blagajna zaključi, denar in žetoni pa se skupaj z
dnevnim zaključkom blagajne predajo v trezor.
42. člen
(1) Ročno ali strojno štetje denarja, žetonov in lističev se
izvaja v števnici. Vsa štetja se izvajajo komisijsko. Sestava komisije mora
biti vnaprej znana in opredeljena v organizacijskem navodilu koncesionarja za
igralni salon, pri čemer mora imeti vsaj en član komisije licenco za
blagajnika.
(2) Komisija mora prešteti vse
žetone, gotovino in lističe iz izpraznjenih igralnih avtomatov in sicer ločeno
za vsak igralni avtomat, o čemer mora voditi posebno evidenco, ki je sestavni
del dokumentacije dnevnega obračuna igralnega salona.
(3) V primeru ročnega štetja se to izvaja na števni mizi na
način, da se glasno izgovori oznaka igralnega avtomata oziroma igralnega mesta,
in da se razvrsti bankovce v vrsto po največ pet apoenov iste vrednosti in
glasno izgovori vrednost in število bankovcev ter skupno vrednost vseh
bankovcev ene vrednosti.
(4) Pri štetju žetonov je treba glasno izgovoriti oznako
igralnega avtomata oziroma igralnega mesta in število preštetih žetonov.
43. člen
Blagajnik mora pri vsaki transakciji na blagajniškem pultu
razvrstiti bankovce v vrsto po največ pet apoenov iste vrednosti, glasno
izgovoriti vrednost bankovca, skupno vrednost in vrsto transakcije, ki jo
izvaja, pri žetonskih transakcijah pa glasno izgovori vrsto transakcije,
število žetonov ali kovancev in skupno vrednost.
44. člen
Vsa gotovina in žetoni, ki se v skladu z vnaprej opredeljenim
blagajniškim poslovanjem ne nahajajo v blagajni ali igralnih avtomatih, se
morajo hraniti v trezorju.
45. člen
Koncesionar za igralni salon mora zagotoviti, da se vsi
neprevzeti dobitki dnevno ločeno izkazujejo in prištejejo k realizaciji
igralnega salona za navedeni poslovni dan.
46. člen
(1) V primeru, da so v igralni
avtomat vgrajeni sprejemniki bankovcev je treba izvajati praznjenje zbiralnikov
bankovcev skladno z vnaprej pripravljenim načrtom praznjenja. Izjemoma se lahko
opravi tudi izredna praznitev, če to zahteva narava dela oziroma so povečane
potrebe po gotovini. Praznjenje je treba izvajati po posameznem igralnem
avtomatu in prešteti znesek gotovine prišteti k realizaciji igralnega salona za
navedeni poslovni dan.
(2) Koncesionar za igralni salon mora obvezno ob zaključku
zadnjega poslovnega dne v mesecu izprazniti in prešteti gotovino in lističe v
vseh zbiralnikih bankovcev in jo vključiti v dnevni obračun zadnjega poslovnega
dne v mesecu.
47. člen
(1) Koncesionar za igralni salon mora igralne avtomate in
samopostrežne blagajne prazniti in polniti samo komisijsko. Sestava komisije
mora biti vnaprej znana in opredeljena v organizacijskem navodilu, pri čemer mora
imeti vsaj en član komisije licenco.
(2) (črtan).
48. člen
(1) Koncesionar za igralni salon mora imeti za vsak
sprejemnik bankovcev dva zbiralnika bankovcev, ki sta označena z oznako
igralnega avtomata oziroma igralnega mesta in opremljena s ključavnico, ki se
sme odkleniti samo komisijsko v števnici.
(2) Praznitve zbiralnikov bankovcev igralnih avtomatov
oziroma igralnih mest so dovoljene le tako, da se zbiralnik bankovcev, v
katerem se nahaja gotovina, po predpisanem postopku zamenja s praznim
zbiralnikom bankovcev.
49. člen
Blagajnik mora vsa ročna izplačila sproti vnašati v nadzorni
informacijski sistem. Sprotni vnos v nadzorni informacijski sistem je obvezen
tudi za vse žetonske polnitve in praznitve igralnih avtomatov.
50. člen
Koncesionar za igralni salon mora ob praznitvah zbiralnikov
bankovcev popisati tudi števce sprejemnikov bankovcev ter opraviti primerjavo
med stanjem preštete gotovine iz zbiralnikov bankovcev po posameznem igralnem
avtomatu s stanjem, zabeleženim v nadzornem informacijskem sistemu igralnih
naprav. V primeru odstopanja mora koncesionar za igralni salon izdelati
poročilo o vzrokih za odstopanja in ga priložiti mesečnemu poročilu.
51. člen
(1) Ob zaključku zadnjega poslovnega dne v mesecu mora
koncesionar za igralni salon opraviti popis vseh žetonov in kovancev v
blagajni, trezorju, zalogovnikih žetonov in zbiralnikih žetonov.
(2) Zalogovnike žetonov in zbiralnike žetonov mora
koncesionar za igralni salon prazniti ločeno po igralnih avtomatih in njihovo
stanje ugotavljati v števnici. Po opravljeni praznitvi mora prešteto stanje
primerjati s stanjem, ki je zabeleženo v nadzornem informacijskem sistemu. V
primeru odstopanja mora koncesionar za igralni salon izdelati poročilo o
vzrokih za odstopanja in ga priložiti mesečnemu poročilu.
52. člen
Takoj po zaključku zadnjega poslovnega dne v mesecu mora
koncesionar za igralni salon opraviti popis vseh elektronskih števcev v
igralnem avtomatu, potrebnih za pripravo obračuna in na podlagi navedenih
popisov izračunati realizacijo po posameznem igralnem avtomatu in za igralni
salon kot celoto, ki služi za primerjavo z realizacijo po blagajni in nadzornem
informacijskem sistemu igralnih naprav.
VII. NADZOR IN DRUGE OBVEZNOSTI KONCESIONARJA ZA IGRALNI
SALON
53. člen
(1) Koncesionar za igralni salon mora predpisati organizacijo
in izvajanje internega nadzora nad vsemi procesi prirejanja posebnih iger na
srečo na igralnih avtomatih v igralnem salonu.
(2) Interni nadzor mora zajemati vsa področja, ki so našteta
v tem pravilniku.
(3) Koncesionar za igralni salon mora v internem aktu
natančno opredeliti:
-       
naloge internega nadzora,
-       
organizacijo internega nadzora,
-       
osebe, ki so pooblaščene za nadzor,
-       
zadolžitve in odgovornosti oseb, ki so pooblaščene za nadzor.
54. člen
(1) Koncesionar za igralni salon mora imeti poleg internega
akta iz prejšnjega člena še najmanj naslednje interne organizacijske predpise
za delovanje igralnega salona, ki urejajo:
-       
recepcijsko poslovanje,
-       
avdio video nadzor,
-       
blagajniško poslovanje,
-       
preprečevanje pranja denarja,
-       
odgovorno prirejanje posebnih iger na
srečo.
(2) Z internim organizacijskim predpisom o načinu opravljanja
recepcijske službe mora koncesionar za igralni salon urediti vse postopke in
dejanja, ki se nanašajo na recepcijsko službo (npr. identifikacija igralcev,
vodenje evidence o igralcih, izdaja vstopnice, zaščito računalniškega programa
za vodenje evidence o igralcih in podatkov iz te evidence, prepoved vstopov,
režim vstopanja obiskovalcev).
(3) Z internim organizacijskim predpisom o avdio video
nadzoru mora koncesionar za igralni salon urediti vse postopke in dejanja, ki
se nanašajo na avdio video nadzor (npr. vstop v avdio video prostor, postopek v
primeru izpada avdio video nadzora, avdio video nadzor poti in načina prenosa
denarja in žetonov, hramba avdio video posnetkov).
(4) Z internim organizacijskim predpisom o blagajniškem
poslovanju mora koncesionar za igralni salon urediti vse postopke in dejanja,
ki se nanašajo na blagajniško poslovanje (npr. delo v blagajni in trezorju,
obračunavanje blagajne in trezorja, postopek z blagajniškimi viški in manjki,
ročna izplačila na igralnih avtomatih, postopek z neprevzetimi dobitki,
stornacijo na blagajni, ravnanje z najdenimi oziroma neustreznimi žetoni,
ravnanje s ponarejenim denarjem, postopek štetja v števnici, žetonske polnitve
in praznitve igralnih avtomatov, praznitve zbiralnikov bankovcev, ravnanje z
napitnino, vnos podatkov v zvezi z blagajniškim poslovanjem v nadzorni
informacijski sistem).
(5) Z internim predpisom o preprečevanju pranja denarja mora
koncesionar za igralni salon v skladu s predpisi, ki veljajo za to področje,
urediti vse postopke in dejanja, ki se nanašajo na preprečevanje pranja
denarja.
(6) Koncesionar za igralni salon mora igralni proces izvajati
natančno po postopkih, ki so opisani v internih organizacijskih predpisih, pri
čemer sme izvajati samo tista dejanja in postopke, ki so v teh internih
organizacijskih predpisih navedena.
(7) Z internim aktom o odgovornem prirejanju posebnih iger na
srečo v igralnem salonu mora koncesionar za igralni salon opredeliti vse
postopke in ukrepe, ki so namenjeni zaščiti igralca, da ne bi postal zasvojen z
igrami na srečo, kar vključuje informiranje igralca o posledici prekomernega
igranja, ravnanje in usposabljanje zaposlenih glede izvajanja odgovornega
prirejanja iger na srečo, omejevanje in prepovedi vstopa osebam, ki so
zasvojene z igrami na srečo.
(8) Vsak nov interni akt oziroma čistopis spremenjenega ali
dopolnjenega internega akta z obrazložitvijo sprememb mora koncesionar za
igralni salon v elektronski ali pisni obliki predložiti nadzornemu organu
najpozneje tri delovne dni pred začetkom njegove veljavnosti.
(9) Vsak nov oziroma
spremenjen in dopolnjen tloris prostorov in načrt avdio video nadzora prostorov
igralnega salona z vrisanimi in označenimi igralnimi napravami in kamerami s
koti snemanja kamer mora koncesionar za igralni salon v elektronski ali pisni
obliki predložiti nadzornemu organu najpozneje sedem dni pred spremembo.
55. člen
Koncesionar za igralni salon mora do petega dne v mesecu v
elektronski ali pisni obliki nadzornemu organu posredovati izpolnjeno mesečno
poročilo o realizaciji igralnega salona za pretekli mesec na predpisanih
obrazcih, ki so priloga tega pravilnika in njegov sestavni del.
55.a člen
Koncesionar za igralni salon lahko zahtevane dokumente iz 54.
in 55. člena tega pravilnika pošlje samo v elektronski obliki, če odgovorna
oseba koncesionarja te dokumente podpiše z varnim elektronskim podpisom,
overjenim s kvalificiranim potrdilom v skladu z zakonom, ki ureja elektronsko
poslovanje in elektronski podpis.
56. člen
(1) Koncesionar za igralni salon mora voditi knjigo nadzora,
ki vsebuje evidenco o opravljanju nadzora nad celotnim procesom prirejanja
posebnih iger na srečo v igralnem salonu, ki jo vodi tekoče dnevno in vsebuje
naslednje podatke:
-       
datum in točen čas začetka poslovanja igralnega salona,
-       
ime in priimek osebe, ki opravlja nadzor in njen podpis, ter točen čas
njenega prihoda in odhoda,
-       
opis nepravilnosti (npr. neupoštevanje predpisov in pravil iger,
goljufija, tatvina) ali izrednih dogodkov (npr. stavka), ki so nastali v
igralnem salonu,
-       
opis okvar in motenj v delovanju igralnih naprav in tehničnih sredstev
(npr. okvara in poseg v igralno napravo, izpad električnega toka, prekinitev
telekomunikacijske linije) ter drugih dogodkov (npr. sprememba lokacije igralne
naprave, kamere, prenovitev igralnega prostora), ki so nastali v igralnem
salonu,
-       
točen čas zaključka poslovanja igralnega salona.
(2) Knjiga nadzora mora biti v času obratovanja v igralnem
salonu in jo mora koncesionar za igralni salon hraniti najmanj eno leto po
poteku leta, za katerega se je vodila.
(3) Ne glede na določbo 35.
člena tega pravilnika mora koncesionar za igralni salon avdio video posnetke
dogodkov iz tretje alineje prvega odstavka tega člena hraniti najmanj en mesec
od časa njihovega nastanka.
57. člen
(1) Koncesionar za igralni salon mora zagotoviti dnevno
vodenje evidence o ugotovljenih nepravilnostih iz 79. člena Zakona o igrah na
srečo (Uradni list RS, št. 134/03 - uradno prečiščeno besedilo) in posegih na
posameznem igralnem avtomatu v obliki posebne mape. Evidenca mora vsebovati
naslednje podatke:
-       
serijsko številko igralnega avtomata in številko igralnega mesta,
-       
datum in čas okvare ali posega,
-       
opis okvare ali posega,
-       
datum in čas odprave okvare,
-       
ime in priimek osebe, ki je opravila poseg.
(2) Posebna mapa se mora hraniti v igralnem salonu.

Priloga:
Mesečno poročilo o realizaciji

Pravilnik o prirejanju posebnih iger na srečo
v igralnih salonih (Uradni list RS, št. 31/07) vsebuje naslednjo prehodno in
končno določbo:
»VIII. PREHODNA IN KONČNA DOLOČBA
58. člen
Z dnem uveljavitve tega pravilnika preneha veljati Pravilnik
o prirejanju posebnih iger na srečo v igralnih salonih (Uradni list RS, št.
50/02 in 100/02), ki pa ostane v uporabi do začetka uporabe tega pravilnika.
59. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. novembra 2007.«.

Pravilnik o
spremembah in dopolnitvah Pravilnika o prirejanju posebnih iger na srečo v
igralnih salonih (Uradni list RS, št. 50/09) vsebuje naslednjo končno določbo:
»KONČNA DOLOČBA
26. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o
spremembah in dopolnitvah Pravilnika o prirejanju posebnih iger na srečo v
igralnih salonih (Uradni list RS, št. 112/09) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Koncesionar za igralni salon, ki prireja posebne igre na
srečo v igralnem salonu na dan uveljavitve tega pravilnika, mora uskladiti
interni akt, ki ureja blagajniško poslovanje, z določbo novega drugega odstavka
39. člena pravilnika v enem mesecu po uveljavitvi tega pravilnika.
9. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o prirejanju posebnih iger na srečo v igralnih salonih
(Uradni list RS, št. 105/22)
vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po objavi v Uradnem
listu Republike Slovenije.«.