I. SPLOŠNE DOLOČBE
1. člen
(vsebina)
(1) S tem aktom se določajo ukrepi za odpravo ali zmanjšanje
učinka krize in vpliva motenj v oskrbi s plini ter postopki, vloge in
odgovornosti podjetij plinskega gospodarstva in odjemalcev na posamezni stopnji
krize pri oskrbi s plinom v Republiki Sloveniji za izvajanje 10., 11. in 13.
člena Uredbe (EU) 2017/1938 Evropskega parlamenta in Sveta z dne 25. oktobra
2017 o ukrepih za zagotavljanje zanesljivosti oskrbe s plinom in o razveljavitvi
Uredbe (EU) št. 994/2010 (UL L št. 280 z dne 28. 10. 2017, str. 1), zadnjič
spremenjene z Uredbo (EU) 2022/1032 Evropskega parlamenta in Sveta z dne 29.
junija 2022 o spremembi Uredb (EU) 2017/1938 in (ES) št. 715/2009 glede
skladiščenja plina (UL L št. 173 z dne 30. 6. 2022, str. 17), (v nadaljnjem
besedilu: Uredba 2017/1938/EU) ter način izvajanja Uredbe Sveta (EU) 2022/1369
z dne 5. avgusta 2022 o usklajenih ukrepih za zmanjšanje povpraševanja po plinu
(UL L št. 206 z dne 8. 8. 2022, str. 1), (v nadaljnjem besedilu: Uredba
2022/1369/EU).
(2) S tem aktom se določa tudi vrstni red zmanjšanja ali
prekinitve odjema plina posameznim vrstam odjemalcev glede na namen, za
katerega porabljajo plin v svojih trošilih, in gospodarski pomen, ki ga imajo
za gospodarstvo ter oskrbovalne verige v Republiki Sloveniji in tujini. S tem
aktom se določa tudi način zniževanja porabe, če je to zahtevano na ravni
Evropske unije (v nadaljnjem besedilu: EU), in način izvajanja meddržavne
solidarnostne pomoči med državami članicami EU v primerih izrednih razmer pri
oskrbi s plinom.
(3) Podjetja plinskega gospodarstva, distributerji toplote,
proizvajalci električne energije in odjemalci so dolžni izvajati ukrepe in
omejitve, ki so jim v skladu s tem aktom naloženi.
(4) Ukrepi v tem aktu se nanašajo na odjemalce, ki so
oskrbovani s plinom iz prenosnega ali distribucijskih sistemov.
(5) Vsebina in način izvajanja tega akta sta podrobneje
opisana v Načrtu za izredne razmere, ki ga pristojni organ objavi na svoji
spletni strani.
2. člen
(pomen izrazov)
Izrazi, uporabljeni v tem aktu, imajo enak pomen kot izrazi,
opredeljeni v Zakonu o oskrbi s plini (Uradni list RS, št. 204/21 in 121/22, v
nadaljnjem besedilu: ZOP), poleg tega pa posamezni izrazi pomenijo:

-       
  distributer toplote:

je izvajalec dejavnosti
  daljinskega ogrevanja, ki za proizvodnjo toplote uporablja plin in ne more
  preiti na nadomestni energent. Distributer toplote za daljinsko ogrevanje se
  šteje kot zaščiten odjemalec le za obseg dobavljene toplote gospodinjskim
  odjemalcem in osnovnim socialnim službam, razen izobraževalnim in
  javnoupravnim službam;


-       
  kriza:

je stanje, v katerem  se
  upravičeno pričakuje, da bi se lahko znatno poslabšalo stanje oskrbe oziroma
  se je znatno poslabšalo stanje oskrbe s plinom;


-       
  krizna skupina:

je posvetovalna
  skupina, ki se sklicuje in deluje v času, ko se razpravlja o razglasitvi
  stopnje krize, oziroma ko se preverja odziv na izredne razmere ali ko je
  razglašena katera od stopenj krize. Krizno skupino sestavljajo predstavniki
  pristojnega organa, ministrstva, pristojnega za energijo, operaterja
  prenosnega sistema in dobavitelji plina (v nadaljnjem besedilu: dobavitelj);


-       
  meddržavni dogovor o solidarnostnih ukrepih:

je tehnični, pravni in finančni
  dogovor v skladu z desetim odstavkom 13. člena Uredbe 2017/1938/EU;


-       
  plin kot surovina:

je plin, ki se v skladu s 4.
  točko 2. člena Uredbe 2022/1369/EU uporablja kot surovina pri proizvodnji
  izdelkov in ne kot gorivo niti ni pretvorjen v drugo gorivo; 


-       
  podskupina odjemalcev:

je skupina, v katero so
  uvrščeni odjemalci glede na gospodarski pomen in vpliv, ki ga imajo na
  družbo;


-       
  pristojni organ:

je pristojni organ za
  izvajanje nalog v okviru zagotavljanja zanesljive oskrbe s plinom v skladu s
  116. členom ZOP;


-       
  referenčno obdobje:

je obdobje, kot je določeno v 6.
  točki 2. člena Uredbe 2022/1369/EU;


-       
  skupina odjemalcev:

je skupina, v katero so uvrščeni
  odjemalci po odjemnih mestih glede na namen, za katerega v svojih trošilih uporabljajo
  plin.

3. člen
(izvajanje ukrepov in dejavnosti za obvladovanje krize)
(1) Pristojni organ z razglasitvijo stopnje krize uvaja
ukrepe, ki smejo odjemalce prizadeti le v najmanjši možni meri, ki je potrebna
za obvladovanje krize oziroma za zagotovitev zanesljive oskrbe zaščitenih
odjemalcev. Pristojni organ izvaja tudi ukrepe, potrebne za doseganje
zmanjšanja porabe plina, če je to zahtevano na ravni EU. Pristojni organ,
podjetja plinskega gospodarstva in distributerji toplote izvajajo ukrepe
nediskriminatorno in pregledno.
(2) Pristojni organ koordinira izvajanje dejavnosti in ukrepov.
Na podlagi prejetih poročil in morebitnih pridobljenih informacij pristojni
organ ugotavlja spreminjanje razmer in po potrebi prilagaja način izvajanja
ukrepov za odpravljanje kriznega stanja. Pri obvladovanju krize se pristojni
organ in operater prenosnega sistema usklajujeta s pristojnimi organi in
operaterji prenosnih sistemov v rizičnih skupinah, v katerih sodeluje Republika
Slovenija.
(3) Ukrepi na stopnji zgodnjega opozarjanja in na stopnji
pripravljenosti ne preprečujejo delovanja trga s plinom niti ne omejujejo
uporabnikom sistema dostopa do sistema.
II. KRIZA PRI OSKRBI S PLINOM
1. Splošno
4. člen
(stopnje krize)
Stopnje krize, ki jih razglasi pristojni organ, so:
-       
stopnja zgodnjega opozarjanja, kadar so izpolnjeni pogoji iz točke (a)
prvega odstavka 11. člena Uredbe 2017/1938/EU;
-       
stopnja pripravljenosti, kadar so izpolnjeni pogoji iz točke (b) prvega
odstavka 11. člena Uredbe 2017/1938/EU;
-       
stopnja izrednih razmer, kadar so izpolnjeni pogoji iz točke (c) prvega
odstavka 11. člena Uredbe 2017/1938/EU.
2. Postopki, vloge in odgovornosti na posameznih stopnjah
krize
5. člen
(stopnja zgodnjega opozarjanja)
(1) Operater prenosnega sistema oziroma dobavitelj nemudoma
obvesti pristojni organ o nastopu okoliščin, zaradi katerih meni, da je treba
razglasiti stopnjo krize iz prve alineje 4. člena tega akta. Obvestilo mora
biti poslano po elektronski pošti na naslov odgovorne osebe za zanesljivo
oskrbo pristojnega organa. Navedeni osebi se ob posredovanju elektronskega
sporočila pošlje tudi SMS-sporočilo o posredovani elektronski pošti.
(2) Pristojni organ na podlagi prejetega sporočila oziroma
drugih informacij oceni, ali je treba razglasiti stopnjo zgodnjega opozarjanja.
V ta namen se lahko posvetuje s krizno skupino.
(3) Če pristojni organ meni, da pogoji za razglasitev stopnje
zgodnjega opozarjanja niso izpolnjeni, o tem nemudoma obvesti prijavitelja iz
prvega odstavka tega člena.
(4) Pristojni organ razglasi začetek stopnje zgodnjega
opozarjanja z objavo na svoji spletni strani in o tem po elektronski pošti
nemudoma obvesti člane krizne skupine. Članom krizne skupine pristojni organ ob
posredovanju elektronskega sporočila pošlje tudi SMS-sporočilo o posredovani
elektronski pošti. Operater prenosnega sistema o razglasitvi stopnje zgodnjega
opozarjanja nemudoma obvesti vse uporabnike prenosnega sistema, pristojni organ
pa sistemskega operaterja električne energije. Operater distribucijskega
sistema uporabnike distribucijskega sistema obvesti o razglasitvi stopnje
zgodnjega opozarjanja in o stanju v distribucijskem sistemu vsaj z objavo na
svoji spletni strani.
(5) Za spremljanje razvoja dogodkov, ocenjevanje in reševanje
nastale situacije so pristojnemu organu na voljo informacije v enotnem
informacijskem sistemu, ki ga na podlagi 80.a člena ZOP vzpostavi, upravlja in
vzdržuje operater prenosnega sistema (v nadaljnjem besedilu: EIS). Pristojni
organ od podjetij plinskega gospodarstva in odjemalcev lahko zahteva, da mu
posredujejo dodatne informacije v predpisani obliki in roku.
(6) V obdobju, ko je razglašena stopnja zgodnjega
opozarjanja, se izvajajo ukrepi iz 10. člena tega akta.
(7) Ko pogoji iz prve alineje 4. člena tega akta niso več
izpolnjeni, pristojni organ razglasi konec stopnje zgodnjega opozarjanja z
objavo na svoji spletni strani in v sredstvih javnega obveščanja ter o tem
obvesti krizno skupino. Pri tem uporabi enake načine obveščanja kot pri
razglasitvi začetka stopnje zgodnjega opozarjanja.
(8) Če nastopijo okoliščine, zaradi katerih so izpolnjeni
pogoji iz druge ali tretje alineje 4. člena tega akta, pristojni organ razglasi
stopnjo pripravljenosti oziroma stopnjo izrednih razmer v skladu s tem aktom.
6. člen
(stopnja pripravljenosti)
(1) Operater prenosnega sistema oziroma dobavitelj nemudoma
obvesti pristojni organ o nastopu okoliščin, zaradi katerih meni, da je treba
razglasiti stopnjo pripravljenosti iz druge alineje 4. člena tega akta.
Obvestilo mora biti poslano po elektronski pošti na naslov odgovorne osebe za
zanesljivo oskrbo pristojnega organa. Navedeni osebi se ob posredovanju
elektronskega sporočila pošlje tudi SMS-sporočilo o posredovani elektronski
pošti.
(2) Pristojni organ na podlagi prejetega sporočila oziroma
drugih informacij oceni, ali je treba razglasiti stopnjo pripravljenosti. V ta
namen se lahko posvetuje s krizno skupino.
(3) Če pristojni organ meni, da niso izpolnjeni pogoji za
razglasitev stopnje pripravljenosti, o tem nemudoma obvesti prijavitelja iz
prvega odstavka tega člena. Če pristojni organ meni, da so izpolnjeni pogoji za
razglasitev drugačne stopnje krize, jo razglasi v skladu s tem aktom.
(4) Pristojni organ razglasi začetek stopnje pripravljenosti
z objavo na svoji spletni strani in o tem po elektronski pošti nemudoma obvesti
člane krizne skupine. Članom krizne skupine pristojni organ ob posredovanju
elektronskega sporočila pošlje tudi SMS-sporočilo o posredovani elektronski
pošti. Operater prenosnega sistema o razglasitvi stopnje pripravljenosti
nemudoma obvesti vse uporabnike prenosnega sistema, pristojni organ pa obvesti
sistemskega operaterja električne energije. Operater distribucijskega sistema
uporabnike distribucijskega sistema obvesti o razglasitvi stopnje
pripravljenosti in o stanju v distribucijskem sistemu vsaj z objavo na svoji
spletni strani.
(5) Za spremljanje razvoja dogodkov, ocenjevanje in reševanje
nastale situacije so pristojnemu organu na voljo informacije v EIS. Pristojni
organ od podjetij plinskega gospodarstva in odjemalcev zahteva, da mu
posredujejo dodatne informacije v predpisani obliki in v roku.
(6) V obdobju, ko je razglašena stopnja pripravljenosti, se
izvajajo ukrepi iz 11. člena tega akta.
(7) Ko pogoji iz druge alineje 4. člena tega akta niso več
izpolnjeni, pristojni organ razglasi konec stopnje pripravljenosti z objavo na
svoji spletni strani in v sredstvih javnega obveščanja ter o tem obvesti krizno
skupino. Pri tem uporabi enake načine obveščanja kot pri razglasitvi začetka
stopnje pripravljenosti.
(8) Če motenj v oskrbi s plinom ali izredno velikega
povpraševanja po plinu, zaradi katerih je bila razglašena stopnja
pripravljenosti, ni mogoče odpraviti z ukrepi iz 11. člena tega akta in
nastopijo okoliščine, zaradi katerih so izpolnjeni pogoji iz tretje alineje 4.
člena tega akta, pristojni organ razglasi stopnjo izrednih razmer v skladu s
tem aktom.
7. člen
(stopnja izrednih razmer)
(1) Operater prenosnega sistema oziroma dobavitelj nemudoma
obvesti pristojni organ o nastopu okoliščin, zaradi katerih meni, da je treba
razglasiti stopnjo izrednih razmer iz tretje alineje 4. člena tega akta.
Obvestilo mora biti poslano po elektronski pošti na naslov odgovorne osebe za
zanesljivo oskrbo pristojnega organa. Navedeni osebi se ob posredovanju
elektronskega sporočila pošlje tudi SMS-sporočilo o posredovani elektronski
pošti.
(2) Pristojni organ na podlagi prejetega sporočila oziroma
drugih informacij oceni, ali je treba razglasiti stopnjo izrednih razmer. V ta
namen se lahko posvetuje s krizno skupino.
(3) Če pristojni organ oceni, da niso izpolnjeni pogoji za
razglasitev stopnje izrednih razmer, o tem nemudoma obvesti prijavitelja iz
prvega odstavka tega člena. Če pristojni organ oceni, da so izpolnjeni pogoji
za razglasitev nižje stopnje krize, jo razglasi v skladu s tem aktom.
(4) Pristojni organ razglasi začetek stopnje izrednih razmer
z objavo na svoji spletni strani in v sredstvih javnega obveščanja. Pristojni
organ o tem po elektronski pošti nemudoma obvesti člane krizne skupine.
Operater prenosnega sistema o razglasitvi stopnje izrednih razmer nemudoma
obvesti vse uporabnike prenosnega sistema, pristojni organ pa obvesti
sistemskega operaterja električne energije. Operater distribucijskega sistema
uporabnike distribucijskega sistema obvesti o razglasitvi stopnje izrednih
razmer in o stanju v distribucijskem sistemu vsaj z objavo na svoji spletni
strani.
(5) Za spremljanje razvoja dogodkov, ocenjevanje in reševanje
nastale situacije so pristojnemu organu na voljo informacije v EIS. Pristojni
organ od podjetij plinskega gospodarstva in odjemalcev lahko zahteva, da mu
posredujejo dodatne informacije v predpisani obliki in roku.
(6) V obdobju, ko je razglašena stopnja izrednih razmer, se
izvajajo ukrepi iz 12. in 13. člena tega akta.
(7) Ko pogoji iz tretje alineje 4. člena tega akta niso več
izpolnjeni, pristojni organ razglasi konec stopnje izrednih razmer z objavo na
svoji spletni strani in v sredstvih javnega obveščanja ter o tem obvesti krizno
skupino. Pristojni organ lahko razglasi konec stopnje izrednih razmer ali
spremeni izvajanje katerega od ukrepov iz 12. ali 13. člena tega akta tudi, če
to od njega zahteva Evropska komisija na podlagi osmega odstavka 11. člena
Uredbe 2017/1938/EU.
(8) Operater prenosnega sistema v obdobju izrednih razmer
spremlja morebitno ogroženost kritične infrastrukture, in ocenjuje, ali so
potrebni dodatni zaščitni ukrepi za zaščito kritične infrastrukture.
8. člen
(stopnja pripravljenosti na ravni EU)
(1) Če Svet EU razglasi stopnjo pripravljenosti na ravni EU,
pristojni organ o tem po elektronski pošti nemudoma obvesti člane krizne
skupine in na svoji spletni strani objavi obvestilo. Operater prenosnega
sistema o razglasitvi stopnje pripravljenosti na ravni EU nemudoma obvesti vse
uporabnike prenosnega sistema, pristojni organ pa obvesti sistemskega
operaterja električne energije. Operater distribucijskega sistema uporabnike
distribucijskega sistema obvesti o razglasitvi stopnje pripravljenosti na ravni
EU vsaj z objavo na svoji spletni strani.
(2) Za spremljanje razvoja dogodkov, ocenjevanje in reševanje
nastale situacije so pristojnemu organu na voljo informacije v EIS. Pristojni
organ od podjetij plinskega gospodarstva in odjemalcev lahko zahteva, da mu
posredujejo dodatne informacije v predpisani obliki in roku.
(3) V obdobju, ko je razglašena stopnja pripravljenosti na
ravni EU, se izvajajo ukrepi iz 14. oziroma 15. člena tega akta.
(4) Ko Svet EU razglasi prenehanje stopnje pripravljenosti na
ravni EU, pristojni organ o tem po elektronski pošti nemudoma obvesti člane
krizne skupine in na svoji spletni strani objavi obvestilo, operater prenosnega
sistema pa o tem obvesti vse uporabnike prenosnega sistema. Operater
distribucijskega sistema uporabnike distribucijskega sistema obvesti o
razglasitvi prenehanja stopnje pripravljenosti na ravni EU vsaj z objavo na
svoji spletni strani.
(5) Če je razglašena stopnja pripravljenosti na ravni EU, se
prostovoljni in neprostovoljni ukrepi iz 14. in 15. člena tega akta izvajajo,
dokler ni razglašen konec stopnje pripravljenosti na ravni EU ne glede na to,
ali je bila na ravni Republike Slovenije razglašena katera koli stopnja krize.
Ukrepi iz 14. in 15. člena tega akta se izvajajo prednostno pred drugimi ukrepi
po tem aktu, razen če je v Republiki Sloveniji razglašena stopnja izrednih
razmer po tem aktu, ko se izvajajo ukrepi po 12. in 13. členu tega akta in se z
njimi doseže večje zmanjšanje odjema za posamezno skupino odjemalcev.
9. člen
(stopnja izrednih razmer na regionalni ravni ali na ravni
EU)
(1) Če Evropska komisija razglasi začetek ali konec stopnje
izrednih razmer na regionalni ravni ali na ravni EU, pristojni organ o tem na
svoji spletni strani objavi obvestilo.
(2) V obdobju, ko je razglašena stopnja izrednih razmer na
regionalni ravni ali na ravni EU, pristojni organ sodeluje s pristojnimi organi
drugih držav članic EU in z Evropsko komisijo v skladu z 12. členom Uredbe
2017/1938/EU.
3. Ukrepi na posamezni stopnji krize
10. člen
(stopnja zgodnjega opozarjanja)
(1) Ko je razglašena stopnja zgodnjega opozarjanja,
dobavitelji izvajajo naslednje ukrepe:
-       
dobavitelji preverijo dejansko razpoložljivost količin plina, potrebnih
za oskrbo vseh odjemalcev in posebej za odjemalce, za katere velja
izpolnjevanje standarda oskrbe v skladu z aktom, ki ureja načrt preventivnih
ukrepov pri oskrbi s plinom. Če ugotovijo, da razpoložljive količine plina ne
zadoščajo za oskrbo zaščitenih odjemalcev v obdobju od razglasitve te stopnje
krize do konca marca naslednjega leta, o tem obvestijo pristojni organ z vnosom
v EIS;
-       
dobavitelji obvestijo odjemalce, s katerimi imajo sklenjene pogodbe o
prekinljivi dobavi plina, da obstaja verjetnost prekinitve dobave po morebitni
razglasitvi višje stopnje krize. Podatke o tem, s katerimi negospodinjskimi
odjemalci in za katera odjemna mesta imajo sklenjene pogodbe o prekinljivi
dobavi plina in za kakšne količine, dobavitelji vnesejo v EIS;
-       
dobavitelji obvestijo odjemalce, da obstaja verjetnost potrebe po
preklopu na uporabo nadomestnih energentov po morebitni razglasitvi višje
stopnje krize. V obvestilu navedejo, da to velja za tiste odjemalce, ki imajo
možnost uporabiti nadomestne energente; in
-       
dobavitelji pozovejo odjemalce k bolj racionalni rabi plina, odjemalci
pa po svojih zmožnostih racionalno rabijo plin.
(2) Dobavitelji izvajajo ukrepe iz prejšnjega odstavka od
razglasitve začetka stopnje zgodnjega opozarjanja do razglasitve konca te
stopnje krize. Dobavitelji lahko obvestila in pozive po prejšnjem odstavku
odjemalcem, ki niso fizične osebe, pošiljajo tudi po SMS in elektronski pošti.
(3) Dobavitelji obveščajo pristojni organ in operaterje
sistemov o dejansko izvedenih ukrepih po elektronski pošti ali na drug način,
ki ga določi pristojni organ in sporoči krizni skupini. Pogostost obveščanja
sporoči pristojni organ. Če se razmere spremenijo, se o spremembah poroča isti
dan.
11. člen
(stopnja pripravljenosti)
(1) Ko je razglašena stopnja pripravljenosti, dobavitelji in
proizvajalci električne energije, ki za njeno proizvodnjo uporabljajo plin,
izvajajo poleg ukrepov iz prejšnjega člena tudi naslednje ukrepe:
a)    
dobavitelji pripravijo vse potrebno, da ob morebitni razglasitvi višje
stopnje krize in v skladu s potrebami nastale situacije zagotovijo količine
plina za izpolnitev standarda oskrbe v skladu z aktom, ki ureja načrt
preventivnih ukrepov pri oskrbi s plinom;
b)    
dobavitelji, ki imajo sklenjene pogodbe o prekinljivi dobavi plina in
dobava plina po teh pogodbah še poteka, v skladu s potrebami nastale situacije
pozovejo odjemalce k prostovoljnim prekinitvam dobav plina. Dobavitelji
obvestijo operaterje sistemov, na katere so priključeni ti odjemalci, o tem, s
katerimi odjemalci imajo sklenjene pogodbe o prekinljivi dobavi plina in za
kakšne količine;
c)    
dobavitelji v skladu s potrebami nastale situacije pozovejo odjemalce s
porabo, višjo od 800.000 kWh/leto na odjemno mesto, k prostovoljnemu zmanjšanju
odjema plina na minimum. Dobavitelji k prostovoljnemu zmanjšanju odjema plina
pozovejo tudi vse druge odjemalce, ki po svojih zmožnostih racionalno rabijo
plin;
d)    
dobavitelji v skladu s potrebami nastale situacije pozovejo odjemalce,
da prostovoljno preklopijo na uporabo nadomestnih energentov, če imajo to
možnost;
e)    
dobavitelji seznanijo distributerje toplote, da se ob morebitni
razglasitvi višje stopnje krize lahko zahteva zmanjšanje odjema plina na
količine, potrebne za proizvodnjo toplote v obsegu, v katerem so distributerji
toplote zaščiteni odjemalci;
f)     
proizvajalci električne energije, ki za proizvodnjo uporabljajo plin,
prostovoljno preklopijo na drug vir energije oziroma prostovoljno zmanjšajo
porabo plina za proizvodnjo električne energije.
(2) Ukrep iz točke f) prejšnjega odstavka ne velja za
proizvajalce električne energije v soproizvodnji s toploto v obsegu, kolikor
dobavljajo toploto za daljinsko ogrevanje gospodinjskim odjemalcem in osnovnim
socialnim službam, razen izobraževalnih ali javnoupravnih služb.
(3) Dobavitelji in proizvajalci električne energije izvajajo
ukrepe iz prvega odstavka tega člena od razglasitve začetka stopnje
pripravljenosti do razglasitve konca te stopnje krize. Dobavitelji lahko
obvestila in pozive iz prvega odstavka tega člena odjemalcem, ki niso fizične
osebe, pošiljajo tudi po SMS in elektronski pošti.
(4) Dobavitelji in proizvajalci električne energije iz prvega
odstavka tega člena poročajo pristojnemu organu in operaterjem sistemov, na
katerih sisteme so priključeni odjemalci, katerim dobavljajo plin, o posledicah
izvedenih ukrepov dnevno po elektronski pošti ali na drug način, ki ga določi
pristojni organ in ga sporoči krizni skupini.
(5) Operater prenosnega sistema ugotavlja potrebne dnevne
količine plina za oskrbo vseh odjemalcev, ki so priključeni na prenosni sistem,
med njimi posebej količine plina za oskrbo zaščitenih odjemalcev. Operaterji
distribucijskih sistemov ugotavljajo potrebne dnevne količine plina za oskrbo
vseh odjemalcev, ki so priključeni na njihove distribucijske sisteme, med njimi
posebej količine plina za oskrbo zaščitenih odjemalcev. Operaterji sistemov na
poziv pristojnega organa dnevno sporočajo te podatke pristojnemu organu,
operaterji distribucijskih sistemov pa tudi operaterju prenosnega sistema.
Operater prenosnega sistema dnevno poroča pristojnemu organu in operaterjem
distribucijskih sistemov o stanju v prenosnem sistemu po izvedenih ukrepih iz
prvega in drugega odstavka tega člena. Operaterji distribucijskih sistemov na
poziv pristojnega organa poročajo pristojnemu organu in dobaviteljem o stanju v
njihovih sistemih po izvedenih ukrepih. Pogostost in način poročanja iz
prejšnjega stavka sporoči pristojni organ. Če se razmere spremenijo, se o
spremembah poroča isti dan.
(6) Ko operater prenosnega sistema oceni, da so se razmere
pri oskrbi s plinom izboljšale in pogoji iz druge alineje prvega odstavka 4.
člena tega akta niso več izpolnjeni, o tem obvesti pristojni organ.
12. člen
(stopnja izrednih razmer)
(1) Ko je razglašena stopnja izrednih razmer, podjetja
plinskega gospodarstva, distributerji toplote in proizvajalci električne
energije, ki za njeno proizvodnjo uporabljajo plin, izvajajo poleg ukrepov iz
prejšnjega člena tudi naslednje ukrepe:
-       
dobavitelj, ki uvaža plin v Republiko Slovenijo, ki je namenjen oskrbi
zaščitenih odjemalcev, uporabi ukrepe in dogovore za razpršitev virov plina in
prenosnih poti v skladu z aktom, ki ureja načrt preventivnih ukrepov pri oskrbi
s plinom. Ob razglasitvi začetka stopnje izrednih razmer dobavitelj glede na
razmere začne uporabljati te ukrepe in zagotavljati dobave plina iz drugih
virov oziroma skladišč in tudi po drugih, še delujočih prenosnih poteh v
Republiko Slovenijo;
-       
operaterji sistemov prekinejo prenos ali distribucijo plina odjemalcem s
prekinljivimi pogodbami o dobavi. Dobavitelji operaterjem sistemov sporočijo,
katerim odjemalcem se na podlagi prekinljive pogodbe o dobavi prekine prenos
ali distribucija plina in pod kakšnimi pogoji;
-       
odjemalci in distributerji toplote, ki imajo vzpostavljene tehnične
možnosti za uporabo nadomestnih energentov, preklopijo na uporabo nadomestnih
energentov;
-       
proizvajalci električne energije, ki za njeno proizvodnjo uporabljajo
plin in imajo vzpostavljene ustrezne tehnične možnosti, preklopijo proizvodnjo
električne energije na vire, ki niso plinski;
-       
dobavitelji pozovejo distributerje toplote in odjemalce k racionalni
rabi plina in zmanjšanju odjema plina za ogrevanje, odjemalci pa po svojih
zmožnostih racionalno rabijo plin.
(2) Podjetja plinskega gospodarstva, odjemalci in
proizvajalci električne energije izvajajo ukrepe iz prejšnjega odstavka od
razglasitve začetka stopnje izrednih razmer do razglasitve konca te stopnje
krize.
(3) Dobavitelji, proizvajalci električne energije in
distributerji toplote iz prvega odstavka tega člena poročajo pristojnemu organu
in operaterjem sistemov o posledicah izvedenih ukrepov dnevno po elektronski
pošti ali na drug način, ki ga določi pristojni organ in sporoči krizni
skupini.
(4) Operater prenosnega sistema ocenjuje potrebne dnevne
količine plina za tri dni vnaprej za oskrbo vseh odjemalcev. Operater
prenosnega sistema s podatki iz prejšnjega stavka seznani pristojni organ in
krizno skupino.
(5) Operater prenosnega sistema dnevno poroča pristojnemu
organu o stanju v prenosnem sistemu po izvedenih ukrepih iz prvega odstavka
tega člena. Operaterji distribucijskih sistemov vnašajo v EIS podatke o
izvedenih ukrepih zmanjšanja in prekinitev odjema po odjemnih mestih. Na poziv
pristojnega organa operaterji distribucijskih sistemov poročajo pristojnemu
organu in dobaviteljem o stanju v njihovih sistemih po izvedenih ukrepih.
Pogostost in način poročanja iz prejšnjega stavka sporoči pristojni organ, ki
lahko določi tudi obrazec za poročanje po tem členu. Če se razmere spremenijo,
se o spremembah poroča isti dan.
(6) Ko operater prenosnega sistema oceni, da so se razmere
pri oskrbi s plinom izboljšale in pogoji iz tretje alineje prvega odstavka 4.
člena tega akta niso več izpolnjeni, o tem obvesti pristojni organ.
13. člen
(zmanjšanje ali prekinitev odjema na stopnji izrednih razmer)
(1) Če z ukrepi iz prejšnjega člena ni mogoče zagotoviti
zadostne količine plina glede na celoten predviden odjem, operaterji sistemov
na podlagi izdane generalne odločbe pristojnega organa za izvedbo ukrepov na
stopnji izrednih razmer zmanjšajo ali prekinejo odjem plina na odjemnih mestih
odjemalcev po posameznih skupinah in podskupinah, določenih v tem členu.
Odjemno mesto odjemalca je uvrščeno v eno ali več skupin in podskupin glede na
to, za kakšen namen se porabi večina plina na tem odjemnem mestu in glede na
gospodarski pomen, ki ga določa dejavnost odjemalca. Če je odjemno mesto
uvrščeno v več kot eno skupino, velja zanj uvrstitev v to skupino le toliko,
kolikor je delež letne porabe v tej skupini v primerjavi z vso porabo na tem
odjemnem mestu v preteklem letu. Zmanjševanje oziroma prekinjanje odjema plina
poteka po odjemnih mestih po naslednjem vrstnem redu:
a)    
odjemna mesta odjemalcev razen zaščitenih odjemalcev, ki uporabljajo
plin kot energetski vir za proizvodnjo toplote za ogrevanje, kjer je na voljo
nadomestno gorivo;
b)    
odjemna mesta odjemalcev razen zaščitenih odjemalcev, ki uporabljajo
plin za proizvodnjo električne energije, kjer je na voljo nadomestno gorivo;
c)    
odjemna mesta odjemalcev razen zaščitenih odjemalcev, ki uporabljajo
plin za proizvodnjo tehnološke pare za dejavnosti, ki niso uvrščene v
podskupini iz 1. in 2. točke drugega odstavka tega člena;
d)    
odjemna mesta odjemalcev razen zaščitenih odjemalcev, pri katerih
uporaba plina v tehnoloških postopkih omogoča večji energijski izkoristek, ne
vpliva pa bistveno na kakovost proizvoda;
e)    
odjemna mesta odjemalcev razen zaščitenih odjemalcev, pri katerih
uporaba plina v tehnoloških postopkih neposredno vpliva na kakovost proizvoda
(neposreden prenos toplote plamena na predmet proizvodnje, redukcija in prehod
na nadomestno gorivo pa povzročijo spremembo kakovosti proizvoda ali
proizvodnje);
f)     
odjemna mesta odjemalcev, ki niso zaščiteni odjemalci in tudi niso
uvrščeni v podskupine iz 1., 2., 3., 4., 5. ali 6. točke drugega odstavka tega
člena ter uporabljajo plin kot surovino ali kot gorivo in pri njih izpad dobave
plina povzroči zmanjšanje ali ustavitev proizvodnje;
g)    
odjemna mesta odjemalcev razen zaščitenih odjemalcev, ki uporabljajo
plin za proizvodnjo električne energije in pri katerih izpad dobave plina
povzroči ustavitev proizvodnje električne energije, razen če nastopi razlog iz
tretjega odstavka tega člena;
h)    
odjemna mesta odjemalcev, ki niso zaščiteni odjemalci in tudi niso
uvrščeni v podskupine iz 1., 2., 3., 4., 5. ali 6. točke drugega odstavka tega
člena, pri katerih iz tehnoloških razlogov ni mogoče uporabljati nadomestnega
goriva in bi ustavitev dobave povzročila večjo škodo odjemalcu na odjemalčevih
tehnoloških napravah in opremi;
i)      
odjemna mesta malih poslovnih odjemalcev in odjemalcev, ki opravljajo
storitvene dejavnosti v skladu z Uredbo o standardni klasifikaciji dejavnosti
(Uradni list RS, št. 69/07 in 17/08) G45, G46, G47, I55, I56, J58, J59, K64,
K65, K66, L68, M69.200, M71, M72, M73, M74, N77, N78, N79, N80, N81, N82,
P85.5, R90, R91, R92, R93, S94, S95, S96, razen v delu, ki je potreben za
delovanje kritične infrastrukture in niso zaščiteni odjemalci, niso uvrščeni v
skupine a) do h) iz tega odstavka niti niso uvrščeni v podskupine iz 1., 2., 3.
ali 4. točke drugega odstavka tega člena;
j)      
odjemna mesta preostalih odjemalcev, razvrščenih v podskupini iz 5. ali
6. točke drugega odstavka tega člena, razen zaščitenih odjemalcev;
k)    
odjemna mesta preostalih odjemalcev, razvrščenih v podskupini iz 3. ali
4. točke drugega odstavka tega člena, razen zaščitenih odjemalcev;
l)      
odjemna mesta preostalih odjemalcev, razvrščenih v podskupino iz 2.
točke drugega odstavka tega člena, razen zaščitenih odjemalcev;
m)   
odjemna mesta preostalih odjemalcev, razvrščenih v podskupino iz 1.
točke drugega odstavka tega člena, razen zaščitenih odjemalcev;
n)    
odjemna mesta preostalih odjemalcev razen zaščitenih odjemalcev plina in
odjemalcev, ki porabljajo plin kot energetski vir za proizvodnjo toplote za
ogrevanje, kadar ne morejo preiti na uporabo nadomestnega goriva. Distributerji
toplote znižajo porabo plina na raven, potrebno za proizvodnjo toplote v
obsegu, v katerem so distributerji toplote zaščiteni odjemalci. V to skupino so
uvrščena tudi odjemna mesta odjemalcev, ki v soproizvodnji proizvajajo
električno energijo in toploto za daljinsko ogrevanje, vendar distributer
toplote v tem delu ni zaščiteni odjemalec.
(2) Odjemna mesta odjemalcev, ki niso zaščiteni odjemalci, so
razvrščena v naslednje podskupine odjemalcev, ki poleg namena, za katerega se
uporablja plin, upoštevajo še gospodarski pomen teh odjemalcev za delovanje
družbe:
1.     
odjemalci, katerih izdelki ali storitve so potrebne za oskrbo s hrano,
vodo ali električno energijo in je njihova dejavnost registrirana po standardni
klasifikaciji dejavnosti: področje A01, razen skupine A01.7, področje B05, B06,
B09, C10, C20, C23.130, D35, E36. V to skupino sodijo tudi odjemalci z
dejavnostjo trgovina pretežno s hrano in osnovnimi življenjskimi potrebščinami
ter skladiščenje v delu, ki vključuje pretežno hrano in osnovne življenjske
potrebščine;
2.     
odjemalci, katerih izdelki ali storitve so potrebne za zdravstvo in
socialno varstvo, veterinarstvo, proizvodnjo farmacevtskih izdelkov,
farmacevtske storitve ter pogrebne storitve in je njihova dejavnost
registrirana po standardni klasifikaciji dejavnosti: C21, Q86, Q87, Q88, C26.6,
C32.5, G46.46, G47.73, G47.74, S96.030. V to skupino spadajo tudi odjemalci, ki
porabljajo plin za potrebe proizvodnje, vzdrževanja, razkuževanja in popravil
medicinskih pripomočkov in za to potrebnega materiala;
3.     
odjemalci, katerih izdelki ali storitve so nujni za zagotavljanje
varnosti države ali preprečevanje neposrednih hujših onesnaženj okolja, npr.
tisti, katerih glavna dejavnost je registrirana po standardni klasifikaciji
dejavnosti za področja E37, E38 in E39;
4.     
odjemalci, katerih izdelki ali storitve so nujni za obrambo in zaščito
države;
5.     
odjemalci, katerih izdelki bistveno vplivajo na delovanje dobavnih verig
v Republiki Sloveniji in drugih državah članicah EU in so ključnega pomena za
družbo in
6.     
odjemalci, katerih izdelki bistveno prispevajo k možnosti za zmanjšanje
porabe energije in nadomestne proizvode v EU.
(3) Uvrstitev v skupino in podskupino iz prvega in prejšnjega
odstavka odjemalec izkazuje s tem, da so njegova odjemna mesta in njihove
uvrstitve zavedene v EIS iz 80.a člena ZOP.
(4) Če je zaradi neobičajnih vremenskih, hidroloških ali
temperaturnih razmer proizvodnja v elektrarnah, ki ne uporabljajo plina,
omejena in sistemski operater električne energije oceni, da je za nemoteno
delovanje elektroenergetskega sistema nujno potrebno obratovanje elektrarn, ki
za proizvodnjo električne energije uporabljajo plin in ne morejo preiti na drug
vir energije ali je nadomestnega goriva premalo, sistemski operater električne
energije po elektronski pošti to sporoči pristojnemu organu in operaterju
prenosnega sistema in predlaga, kateri objekti bi morali obratovati in s
kolikšno močjo. Operater prenosnega sistema oceni, kolikšna je potrebna
količina plina za obratovanje teh elektrarn in svojo oceno sporoči pristojnemu
organu. Pristojni organ na podlagi predloga in ocene operaterjev te elektrarne
izvzame iz omejitev za obdobje, dokler veljajo razmere iz prvega stavka. Pri
svoji odločitvi pristojni organ zagotovi, da se s tem ne zmanjšajo
razpoložljive količine plina pod mejo, ki je potrebna za oskrbo zaščitenih
odjemalcev.
(5) Operater prenosnega sistema oceni potrebni obseg
zmanjšanja odjema za dan vnaprej na podlagi stanja v sistemu, trenutne in
predvidene porabe, predvidenih dobav plina, izvedljivosti ukrepov in drugih
dejavnikov, ki vplivajo na stanje v sistemu. Operater prenosnega sistema z
oceno iz prejšnjega stavka seznani pristojni organ in krizno skupino.
(6) Operater sistema prične z ukrepom zmanjšanja ali
prekinitvijo odjema plina odjemalcev iz točke a) prvega odstavka tega člena. Če
ta ukrep ne zadostuje, operater sistema nadaljuje postopek prekinitve odjema
plina po vrstnem redu iz točk od b) do n) prvega odstavka tega člena.
(7) Če ukrepi iz prvega odstavka tega člena ne zadoščajo za
nadaljnjo oskrbo zaščitenih odjemalcev, se uporabita 22. in 23. člen tega akta.
Če tudi s solidarnostnim plinom ni mogoče oskrbovati zaščitenih odjemalcev, se
izvedejo ukrepi po tem odstavku. Operaterji sistema zmanjšajo ali prekinejo
odjem plina na odjemnih mestih naslednjih odjemalcev:
-       
odjemna mesta distributerjev toplote, ki uporabljajo plin kot energetski
vir za proizvodnjo toplote;
-       
odjemna mesta zaščitenih odjemalcev razen gospodinjskih odjemalcev in
-       
odjemna mesta gospodinjskih odjemalcev.
(8) O izvajanju ukrepov iz tega člena operater sistema sproti
v elektronski obliki obvešča pristojni organ. O zmanjšanju ali prekinitvi
odjema v skladu s tem členom operaterji sistemov obveščajo tudi dobavitelje
zadevnim odjemalcem. Na poziv operaterja sistema odjemalec sporoči operaterju
sistema, kdaj je prenehal odjemati plin. Na poziv pristojnega organa operater
distribucijskega sistema poroča o stanju v sistemu pristojnemu organu.
(9) Operater sistema izvaja ukrepe iz tega člena tako dolgo,
dokler obstajajo okoliščine, zaradi katerih je operater sistema moral začeti
izvajati ukrepe. Ko se razmere izboljšajo, operater sistema po predhodnem
posvetovanju s pristojnim organom postopoma, glede na razmere, preneha z
izvajanjem posameznega ukrepa v obratnem vrstnem redu, kot jih je sprejemal, in
o tem sproti obvešča pristojni organ.
(10) Operater prenosnega sistema omogoči prenos plina čez
prenosni sistem in predajo na mejni povezovalni točki za količine plina, ki jih
prenaša v skladu s sklenjenimi pogodbami o prenosu ob upoštevanju potrebnih
zmogljivosti za oskrbo zaščitenih odjemalcev v obsegu standarda oskrbe.
(11) Operaterji prenosnega in distribucijskih sistemov v EIS
zagotavljajo in sproti posodabljajo evidenco o tem, v katero skupino in
podskupino po prvem in drugem odstavku tega člena je uvrščeno posamezno odjemno
mesto odjemalcev plina.
14. člen
(prostovoljno zmanjšanje odjema na ravni EU)
(1) Če je na ravni EU uveljavljen poziv k prostovoljnemu
zmanjšanju odjema, pristojni organ oceni potrebno zmanjšanje porabe plina glede
na porabo plina v referenčnem obdobju.
(2) Pristojni organ na svoji spletni strani objavi poziv
odjemalcem k racionalni rabi plina in prostovoljnemu zmanjšanju porabe plina. O
pozivu obvesti krizno skupino in deležnike, ki jih obvešča o razglasitvi
stopnje krize.
(3) Pristojni organ mesečno spremlja in ocenjuje, ali
prostovoljno zmanjšanje porabe plina zadošča glede na zastavljeno zmanjšanje
porabe plina. Ocenjeno mesečno zmanjšanje porabe plina pristojni organ objavi
na svoji spletni strani. Če zmanjšanje porabe plina ne dosega zastavljenega
zmanjšanja porabe, pristojni organ pozove vse končne odjemalce k dodatnemu
prostovoljnemu zmanjšanju porabe plina.
(4) Ukrepi iz tega člena veljajo v obdobju, v katerem velja
poziv k prostovoljnemu zmanjšanju odjema plina na ravni EU. Ko ta preneha
veljati, pristojni organ na svoji spletni strani objavi obvestilo o koncu
poziva k prostovoljnemu zmanjšanju odjema in o tem obvesti krizno skupino in
deležnike, ki jih obvešča o razglasitvi konca stopnje krize.
(5) Ukrepi iz tega člena ne izkrivljajo konkurence in ne
motijo delovanja trga neupravičeno niti nesorazmerno niti ne ogrožajo
zanesljive oskrbe s plinom v drugih državah članicah EU.
(6) Pristojni organ sodeluje z drugimi pristojnimi organi in
organi EU pri izvajanju in usklajevanju prostovoljnih ukrepov za zmanjšanje
odjema plina.
(7) Pristojni organ spremlja izvajanje prostovoljnih ukrepov
za zmanjšanje odjema plina v Republiki Sloveniji ter vsaka dva meseca in
najpozneje do 15. dne v mesecu, ki sledi, Evropski komisiji poroča o doseženem
prostovoljnemu zmanjšanju odjema plina.
15. člen
(obvezno zmanjšanje odjema na stopnji pripravljenosti na
ravni EU)
(1) Po razglasitvi stopnje pripravljenosti na ravni EU
pristojni organ oceni potrebno zmanjšanje porabe plina glede na porabo plina v
referenčnem obdobju.
(2) Pristojni organ od odjemalcev zahteva racionalno rabo
plina. Od vseh odjemalcev, razen odjemalcev, uvrščenih v podskupini iz 1. ali
2. točke drugega odstavka 13. člena tega akta, zahteva tudi zmanjšanje porabe
plina. O zahtevi obvesti krizno skupino in deležnike, ki jih obvešča o
razglasitvi stopnje krize.
(3) Pristojni organ mesečno spremlja in ocenjuje, ali
doseženo zmanjšanje porabe plina zadošča glede potrebno zmanjšanje porabe
plina. Ocenjeno mesečno zmanjšanje porabe plina objavi na svoji spletni strani.
(4) Če pristojni organ ugotovi, da je ocenjeno doseženo
zmanjšanje porabe plina manjše od zahtevanega, zahteva dodatno zmanjšanje
porabe plina vseh končnih odjemalcev. O pozivu obvesti krizno skupino in
deležnike, ki jih obvesti o razglasitvi stopnje krize.
(5) Pristojni organ spremlja izvajanje obveznih ukrepov za
obvezno zmanjšanje odjema plina v Republiki Sloveniji. Takoj, ko oceni, da za
dosego obveznega zmanjšanja odjema plina obvezni ukrepi niso več potrebni in je
obvezno zmanjšanje odjema plina mogoče doseči s prostovoljnimi ukrepi, prekliče
zahtevo o obveznem zmanjšanju odjema in o tem nemudoma obvesti odjemalce. O tem
obvesti tudi krizno skupino in deležnike, ki jih obvešča v okviru razglasitve
stopnje pripravljenosti na ravni EU.
(6) Ukrepi iz tega člena veljajo in se izvajajo v obdobju, v
katerem velja razglašena stopnja pripravljenosti na ravni EU. Ko ta preneha
veljati, pristojni organ na svoji spletni strani objavi obvestilo o koncu
veljavnosti ukrepov iz tega člena in o tem obvesti krizno skupino in deležnike,
ki jih obvešča o razglasitvi konca stopnje krize.
(7) Ukrepi iz tega člena ne izkrivljajo konkurence in ne
motijo delovanja trga neupravičeno niti nesorazmerno niti ne ogrožajo
zanesljive oskrbe s plinom v drugih državah članicah EU.
(8) Pristojni organ vsaka dva meseca in najpozneje do 15. dne
v mesecu, ki sledi, Evropski komisiji poroča o doseženem obveznemu zmanjšanju
odjema plina.
(9) Pristojni organ sodeluje z drugimi pristojnimi organi in
organi EU pri izvajanju in usklajevanju ukrepov, izmenjavi informacij in
nadzoru nad izvajanjem ukrepov iz 7. in 8. člena Uredbe 2022/1369/EU.
4. Izvedba in nadzor nad izvajanjem ukrepov
16. člen
(izvedba in nadzor nad zmanjšanjem ali prekinitvijo odjema
plina)
(1) V obdobju, ko veljajo ukrepi iz 12. in 13. člena tega
akta, operater sistema obvešča odjemalce, priključene na njegov sistem, o
zmanjšanju ali prekinitvi odjema. Operater sistema pri tem upošteva vrstni red
zmanjšanja ali prekinitve odjema v skladu s tem aktom, pri čemer upošteva rok,
določen v generalni odločbi iz prvega odstavka 13. člena tega akta. Obvestilo
odjemalcu iz tega odstavka, v katerem sta določena potrebno zmanjšanje odjema
plina in rok, je lahko posamično ali skupinsko, zadnje je lahko javno, npr. z
objavo v medijih, v vsakem primeru šteje tudi za obvestilo o prekinitvi odjema.
Če obvestilo iz prejšnjega stavka ni javno, operater sistema informacijo o tem
sproti vpiše v EIS, da seznani tudi dobavitelje tem odjemalcem.
(2) Operater sistema po obvestilu iz prejšnjega odstavka
začne pregledovati dejansko stanje pri odjemalcih, predvsem s pogostim
odčitavanjem števcev. Končni odjemalec mora na poziv operaterja sistema takoj
posredovati števčno stanje v obliki, ki jo določi operater sistema. Če operater
sistema ugotovi, da je odjemalec porabljal plin v nasprotju z ukrepi, ki jih
določa ta akt, in ni upošteval poziva k zmanjšanju ali prekinitvi odjema,
operater sistema fizično omeji ali prekine odjem plina takim odjemalcem (odklop
brez predhodnega obvestila). Operater sistema podatek o odklopu vnese v EIS.
(3) Plin, ki ga odjemalci, ki niso zaščiteni odjemalci,
porabijo v nasprotju z ukrepi, uvedenimi v skladu z 12. in 13. členom tega
akta, velja za neupravičen odjem plina.
(4) Določbe tega člena se smiselno uporabljajo tudi za
izvajanje in nadzor nad ukrepi iz 14. in 15. člena tega akta.
5. Obvladovanje krize
17. člen
(pristojni organ)
(1) Pristojni organ razglasi začetek in konec posameznih
stopenj krize, na podlagi katerih se izvajajo ukrepi, in za potrebe
obvladovanja krize ravna v skladu s tem aktom. Pred razglasitvijo začetka ali
konca posamezne stopnje krize se pristojni organ lahko posvetuje s krizno
skupino.
(2) V obdobju, ko je razglašena katera od stopenj krize,
pristojni organ po potrebi z navodilom prilagodi način izvajanja za katerega od
ukrepov, določenega s tem aktom. V takem primeru navodilo posreduje podjetju
plinskega gospodarstva, ki izvaja zadevni ukrep, in o tem seznani krizno
skupino.
(3) V obdobju, ko je razglašena katera od stopenj krize,
pristojni organ s krizno skupino izmenjuje potrebne podatke, zlasti o stanju v
sistemu in stanju oskrbe. Člani krizne skupine poročajo tudi o izvajanju
uvedenih ukrepov in učinkih ukrepov. Pristojni organ si s krizno skupino in
drugimi državnimi organi lahko izmenjuje tudi informacije, potrebne za krizno
komuniciranje.
(4) Pristojni organ sodeluje z državnimi organi, ki imajo
pristojnosti na podlagi predpisov, ki urejajo kritično infrastrukturo in
delovanje vlade v kriznih razmerah, zlasti v delih, ki urejajo odziv na krize
ali izredne razmere. Pristojni organ tem organom zlasti posreduje informacije o
stanju oskrbe, morebitnih uvedenih ukrepih in druge povezane informacije.
(5) Pristojni organ v obdobju, ko je razglašena katera koli
stopnja krize, sproti obvešča javnost o stanju oskrbe in morebitnih ukrepih.
Pri komunikaciji z javnostjo izmenjuje informacije tudi z ministrstvom,
pristojnim za energijo, v skladu z dogovorjenim načrtom, ki ureja komuniciranje
v primerih krize pri oskrbi s plinom.
18. člen
(delovanje krizne skupine)
(1) Pristojni organ skliče krizno skupino z namenom, da se z
njo posvetuje o možnostih za odpravo ali zmanjšanje učinkov motenj v oskrbi s
plinom, ugotavlja vzroke za nastop posamezne stopnje krize in išče rešitve za
odpravo njenih vzrokov. Krizna skupina je namenjena tudi hitri in učinkoviti
komunikaciji med deležniki, vključenimi v reševanje krize.
(2) Krizno skupino sestavljajo pristojni organ, ministrstvo,
pristojno za energijo, operater prenosnega sistema in vsi dobavitelji. Člani
krizne skupine imenujejo svoje predstavnike v krizni skupini (odgovorne osebe)
in njihove namestnike. Krizno skupino vodi predstavnik pristojnega organa
oziroma njegov namestnik, v njegovi odsotnosti pa predstavnik operaterja
prenosnega sistema. Pristojnemu organu sporočijo imena, elektronske naslove in
mobilne telefonske številke odgovornih oseb in njihovih namestnikov. Vsako
spremembo imen in kontaktnih podatkov člani krizne skupine nemudoma pisno
sporočijo pristojnemu organu.
(3) Krizno skupino v razširjeni sestavi tvorijo poleg članov
iz prejšnjega odstavka še operaterji distribucijskih sistemov in zaprtih
distribucijskih sistemov. Pristojni organ glede na razmere odloči, kdaj krizna
skupina zaseda v razširjeni sestavi.
(4) Krizno skupino skliče pristojni organ z elektronskim
sporočilom in SMS-sporočilom oziroma s telefonskim klicem, če se člani na
sporočilo niso odzvali. Člani krizne skupine so se dolžni odzvati v roku dveh
ur od poslanega SMS-sporočila. Če se člani krizne skupine v navedenem roku ne
odzovejo, prične krizna skupina z delovanjem s člani, ki so se odzvali.
(5) Komunikacija med člani krizne skupine praviloma poteka
prek elektronske pošte in z uporabo telekomunikacijskih sredstev, pristojni
organ pa lahko skliče tudi sestanek.
(6) Pristojni organ s člani krizne skupine oblikuje pravila o
delovanju krizne skupine, v kateri se določi tudi, kdaj skupina zaseda v
razširjeni sestavi. Vsak nov član krizne skupine se je dolžan seznaniti s
pravili delovanja krizne skupine. Člani krizne skupine zagotavljajo zaupnost
informacij, s katerimi se seznanijo pri delovanju krizne skupine.
6. Načrti nujnih ukrepov
19. člen
(načrti nujnih ukrepov)
(1) Operater prenosnega sistema in operaterji distribucijskih
sistemov sprejmejo načrt nujnih ukrepov, ki mora vsebovati:
-       
navedbo okoliščin, v katerih je potrebna uporaba nujnih ukrepov, med
katerimi je poziv pristojnega organa v skladu s tem aktom;
-       
opis, način izvedbe in obseg izvedbe nujnih ukrepov, ki odpravljajo ali
blažijo posledice krize ali lokalne motnje v oskrbi s plinom. Med nujnimi
ukrepi morajo biti tisti, ki jih po tem aktu lahko uvede pristojni organ in jih
izvajajo operaterji sistemov, lahko pa vsebuje tudi dodatne ukrepe;
-       
čas, potreben za uvedbo nujnih ukrepov, in
-       
morebitne dodatne navedbe, potrebne za izvedbo nujnih ukrepov.
(2) Operaterji sistemov objavijo načrte nujnih ukrepov na
svoji spletnih straneh in jih posredujejo pristojnemu organu.
(3) Operaterji sistemov morajo o vsakem primeru izvedbe
nujnih ukrepov iz tega člena nemudoma pisno obvestiti pristojni organ, razen če
so o izvedbi nujnih ukrepov poročali po drugih določbah tega akta.
7. Poročanje in objave
20. člen
(poročanje pristojnemu organu)
(1) V obdobju, ko je razglašena katera koli stopnja krize,
operater prenosnega sistema dnevno poroča pristojnemu organu v elektronski
obliki zlasti naslednje informacije:
-       
dnevne napovedi povpraševanja in ponudbe plina za naslednje tri dni;
-       
dnevni pretok plina na vseh mejnih vstopnih in izstopnih točkah in
-       
obdobje, izraženo v dnevih, ko se predvideva, da je oskrbo s plinom
zaščitenim odjemalcem mogoče zagotoviti.
(2) Podatke iz prejšnjega odstavka, kadar je to potrebno,
operater prenosnega sistema pridobi od dobaviteljev. Ob morebitni spremembi
dnevnih že sporočenih podatkov po prejšnjem odstavku dobavitelj sproti sporoča
te spremembe operaterju prenosnega sistema in pristojnemu organu. Proizvajalci
električne energije v napravah z nazivno močjo nad 20 MW, ki za proizvodnjo uporabljajo
plin in ne morejo preklopiti na drug energent, sporočajo podatke iz prve
alineje prejšnjega odstavka operaterju prenosnega sistema in pristojnemu
organu. Pristojni organ lahko za potrebe poročanja po tem in prejšnjem odstavku
objavi ustrezne obrazce.
(3) Zadevna podjetja plinskega gospodarstva v roku treh
tednov po razglasitvi konca stopnje izrednih razmer ali stopnje pripravljenosti
na ravni EU pristojnemu organu posredujejo vsaj naslednje podatke:
-       
oceno zmanjšanja prihodka;
-       
oceno zmanjšanja prenesenih oziroma dobavljenih količin plina;
-       
oceno povečanja stroškov zaradi izvajanja ukrepov v skladu s tem aktom;
-       
oceno števila prizadetih odjemalcev in njihovo razdelitev glede na vrsto
odjema;
-       
geografsko lego prizadetega območja.
(4) Prizadeti odjemalci z letno porabo višjo od 800.000
kWh/leto v roku dveh tednov po razglasitvi konca stopnje izrednih razmer ali
stopnje pripravljenosti na ravni EU pristojnemu organu posredujejo vsaj
naslednje podatke:
-       
oceno zmanjšanja oziroma izpada proizvodnje kot posledice izrednih
razmer;
-       
oceno povečanja stroškov proizvodnje zaradi uporabe nadomestnega
energenta.
21. člen
(poročanje pristojnega organa in objave)
(1) Pristojni organ o razglasitvi začetka in konca katere
koli stopnje krize nemudoma po elektronski pošti obvesti Evropsko komisijo,
ministrstvo, pristojno za energijo, Nacionalni center za krizno upravljanje in
po potrebi tudi druge organe. Pristojni organ o razglasitvi začetka in konca
stopnje krize obvesti javnost vsaj z objavo na svoji spletni strani. Ko je razglašena
stopnja izrednih razmer, pristojni organ Evropsko komisijo in ministrstvo,
pristojno za energijo, obvešča tudi o ukrepih, ki se izvajajo. Pristojni organ
sproti obvešča Evropsko komisijo tudi o morebitni zaprošeni in pridobljeni
solidarnostni pomoči.
(2) Pristojni organ o razglasitvi začetka in konca katere
koli stopnje krize nemudoma v elektronski obliki obvesti tudi pristojne organe
držav članic EU, s katerimi ima plinski prenosni sistem Republike Slovenije
neposredno čezmejno povezavo.
(3) Če pristojni organ v komunikaciji s pristojnimi organi
sosednjih držav članic EU v svoji rizični skupini ugotovi, da so izpolnjeni
pogoji za razglasitev krize regionalnih razsežnosti, skupaj s temi organi
predlaga Evropski komisiji razglasitev krize regionalnih razsežnosti. Ko ti
pogoji niso več izpolnjeni, skupaj z istimi pristojnimi organi predlaga
Evropski komisiji razglasitev konca krize regionalnih razsežnosti.
(4) Pristojni organ na svoji spletni strani objavi, s
katerimi pristojnimi organi sosednjih držav članic EU sodeluje na področju
zanesljive oskrbe s plinom in pri izvajanju Uredbe 2017/1938/EU. Pristojni
organ na svoji spletni strani objavi tudi ime in kontaktne podatke odgovorne
osebe za zanesljivo oskrbo s plinom iz drugega odstavka 18. člena tega akta in
njegovega namestnika.
III. SOLIDARNOSTNA POMOČ
22. člen
(splošno)
(1) Solidarnostna pomoč se izvaja na podlagi meddržavnega
dogovora o solidarnostnih ukrepih iz 13. člena Uredbe 2017/1938/EU.
(2) Solidarnostna pomoč se nanaša na oskrbo za naslednji
plinski dan. Če razmere tako zahtevajo, se lahko nanaša tudi na obdobje znotraj
dneva.
23. člen
(prejemanje solidarnostne pomoči)
(1) Pristojni organ po razglašeni stopnji izrednih razmer, ko
so ukrepi za obvladovanje krize v skladu s prvim odstavkom 13. člena tega akta
že uvedeni, oceni, ali navedeni ukrepi zadoščajo za oskrbo solidarnostno
zaščitenih odjemalcev.
(2) Vsak dobavitelj zaščitenim odjemalcem dnevno sporoči
pristojnemu organu količine plina, ki jih potrebuje za oskrbo solidarnostno
zaščitenih odjemalcev za naslednji plinski dan. Operater prenosnega sistema
oceni izvedljivost prenosa ocenjenih količin in v sodelovanju s pristojnim
organom tudi oceni, ali količine, ki so jih navedli dobavitelji, ustrezajo za
oskrbo solidarnostno zaščitenih odjemalcev. Operater prenosnega sistema po
potrebi tudi predlaga krizni skupini določitev drugačnih količin posameznih
odjemalcev, vključno s količinami plina za tiste odjemalce, za katere njihovi
dobavitelji količin plina niso sporočili. Svoje predloge sporoči krizni
skupini.
(3) Krizna skupina oceni, ali obstaja potreba po zagotovitvi
količin plina za namen oskrbe zaščitenih odjemalcev, ki jih z ukrepi na državni
ravni ni mogoče zagotoviti. Pri tem upošteva tudi še razpoložljive količine
plina, ki jih dobavitelji lahko zagotovijo v skladu z aktom, ki ureja načrt
preventivnih ukrepov pri oskrbi s plinom. Na podlagi tega pristojni organ
odloči, kolikšna je manjkajoča količina plina, potrebna za nemoteno oskrbo
solidarnostno zaščitenih odjemalcev, in o tem obvesti ministrstvo, pristojno za
energijo.
(4) Pristojni organ po prejemu ponudb zaprošenih držav članic
EU oziroma njihovih pristojnih organov na podlagi mnenja krizne skupine in v
skladu z meddržavnim dogovorom o solidarnostnih ukrepih odloči o sprejemu
najugodnejše ponudbe oziroma ponudb glede na ceno in druge pogoje ter določi,
na kakšen način se te količine solidarnostnega plina razdelijo med dobavitelje
iz drugega odstavka tega člena. Pristojni organ lahko na podlagi mnenja krizne
skupine tudi odloči, da zavrne ponudbo oziroma ponudbe zaradi ponujene cene.
Pristojni organ odločitev iz tega odstavka nemudoma pisno sporoči dobaviteljem
iz drugega odstavka tega člena, operaterju prenosnega sistema in ministrstvu,
pristojnemu za energijo.
24. člen
(prevzem in plačevanje plina iz solidarnostne pomoči)
(1) Operater prenosnega sistema zagotovi prenos plina od
mejnih povezovalnih točk do izstopnih točk iz prenosnega sistema pod pogoji iz
veljavnih pogodb o prenosu. Operater prenosnega sistema ima pravico uporabiti
neizkoriščene zmogljivosti za prenos solidarnostnega plina in jih obračunati v
skladu z aktom, ki ureja metodologijo za obračunavanje omrežnine.
(2) Vsak dobavitelj prevzame tolikšne količine plina, kot
izhaja iz odločitve pristojnega organa iz četrtega odstavka 23. člena tega
akta. Če so dejansko dobavljene količine solidarnostnega plina manjše od
tistih, ki izhajajo iz sprejetih ponudb, dobavitelj prevzame sorazmerno
zmanjšane količine solidarnostnega plina glede na količine iz odločitve
pristojnega organa o razdelitvi solidarnostnega plina. Operater prenosnega
sistema obvesti dobavitelje o količinah iz prejšnjega stavka.
(3) Dobavitelj je dolžan plačati sorazmerni del nadomestila
za solidarnostni plin, povečan za ostale sestavine nadomestila iz osmega odstavka
13. člena Uredbe 2017/1938/EU, ki ustreza dobavljeni količini plina. Pri tem se
upošteva tudi obseg financiranja solidarnostne pomoči s strani vlade na podlagi
prvega odstavka 122. člena ZOP.
25. člen
(nudenje solidarnostne pomoči na tržni način)
(1) Po prejemu zaprosila za solidarnostno pomoč države
članice EU, s katero je sklenjen meddržavni dogovor o solidarnostnih ukrepih,
pristojni organ oceni, ali prošnja izpolnjuje pogoj za izvedbo solidarnostnega
ukrepa iz točke b) tretjega odstavka 13. člena Uredbe 2017/1938/EU v delu, ki
se nanaša na uporabo tržnih ukrepov na slovenskem trgu, in pogoje iz
meddržavnih dogovorov o solidarnostnih ukrepih s to državo članico EU.
(2) Če pristojni organ oceni, da zaprosilo izpolnjuje pogoje
iz prejšnjega odstavka, pošlje povpraševanje dobaviteljem v Republiki Sloveniji
na virtualno točko in določi rok, v katerem mu morajo dobavitelji poslati
ponudbe za plin, ki ga lahko zagotovijo za solidarnostno pomoč na tržni način.
Te ponudbe vsebujejo tudi količine, ki jih ponudijo odjemalci v dogovoru z
dobavitelji. Ponudbe dobaviteljev morajo vsebovati podatke, ki jih določajo
meddržavni dogovori o solidarnostnih ukrepih z državo članico EU, ki je
zaprosila za solidarnostno pomoč.
(3) Pristojni organ oceni razmere in se po potrebi posvetuje
s krizno skupino ter razglasi stopnjo zgodnjega opozarjanja ali stopnjo
pripravljenosti, če ta ni že razglašena. Pristojni organ prejete ponudbe
nemudoma posreduje operaterju prenosnega sistema, da ugotovi izvedljivost
prenosa do slovenske meje z državo članico EU, ki je zaprosila za solidarnostno
pomoč. Operater prenosnega sistema ugotovi tudi razpoložljivost izstopnih
zmogljivosti na mejnih točkah s to državo članico EU in o obojem nemudoma
obvesti pristojni organ.
(4) Če meddržavni dogovori o solidarnostnih ukrepih ne
določajo, da se pri nudenju solidarnostne pomoči s tržnimi ukrepi pošljejo
ločene ponudbe posameznih dobaviteljev, pripravi pristojni organ eno ponudbo z
upoštevanjem ponudb posameznih dobaviteljev, povečanih za ostale sestavine nadomestila
iz osmega odstavka 13. člena Uredbe 2017/1938/EU, kot je določeno z
meddržavnimi dogovori o solidarnostnih ukrepih. Stroški prenosa plina in
stroški izstopne zmogljivosti so sestavni del nadomestila.
(5) Če meddržavni dogovori o solidarnostnih ukrepih določajo,
da se pri nudenju solidarnostne pomoči s tržnimi ukrepi državi članici EU, ki
je zaprosila za solidarnostno pomoč, pošljejo ločene ponudbe posameznih
dobaviteljev, pristojni organ ponudbe dobaviteljev poveča za ustrezen delež
drugih sestavin nadomestila iz osmega odstavka 13. člena Uredbe 2017/1938/EU,
kot je določeno z meddržavnimi dogovori. Stroški prenosa plina in stroški
izstopne zmogljivosti so sestavni del nadomestila.
(6) Pristojni organ v skladu s sedmim odstavkom 121. člena
ZOP obvesti ministrstvo, pristojno za energijo, o prejetem zaprosilu za
solidarnostno pomoč in o pripravljeni ponudbi po četrtem odstavku oziroma
ponudbah po petem odstavku tega člena. Pristojni organ o ponudbi obvesti
sekretariat Sveta za nacionalno varnost.
(7) Če država članica EU sprejme ponudbe oziroma ponudbo,
operater prenosnega sistema v obsegu, kolikor so bile ponudbe oziroma ponudba
sprejete in kot so ga zagotovili dobavitelji, izvede prenos plina in njegovo
predajo na mejni točki.
(8) Dobavitelj je upravičen do plačila za zagotavljanje plina
za solidarnostno pomoč na tržni način v višini njegove ponudbe, ki je bila
sprejeta. Plačila izvaja operater prenosnega sistema v okviru skrbniškega
računa na dnevni ravni za pretekli dan, razen če meddržavni sporazumi o
solidarnostni pomoči s plinom ne določajo drugače.
(9) Kadar država članica EU, ki je zaprosila za solidarnostno
pomoč, ponudbe ne sprejme, pristojni organ oceni, ali so še izpolnjeni pogoji
za razglašeno stopnjo krize. Če ti pogoji niso več izpolnjeni, pristojni organ
razglasi konec razglašene stopnje krize.
26. člen
(nudenje solidarnostne pomoči na netržni način)
(1) Če država članica EU, ki je zaprosila za solidarnostno
pomoč, v skladu z meddržavnimi dogovori o solidarnostnih ukrepih obvesti pristojni
organ, da ponujene količine plina na podlagi tržnih ukrepov ne zadoščajo za
oskrbo s plinom solidarnostno zaščitenih odjemalcev v tej državi članici EU, in
zaprosi za dodatno solidarnostno pomoč, pristojni organ uvede netržne ukrepe.
(2) Če pristojni organ sprejme odločitev, da se izvedejo
netržni ukrepi za zagotavljanje solidarnostne pomoči drugi državi, ki je
zaprosila za solidarnostno pomoč, razglasi stopnjo izrednih razmer, če ta ni že
razglašena. O tem obvesti krizno skupino in pozove dobavitelje, da se
pripravijo na izvedbo ukrepov, ki veljajo na stopnji izrednih razmer v skladu s
tem aktom.
(3) Pristojni organ po razglasitvi krize pozove dobavitelje,
da mu nemudoma pošljejo ponudbe za plin, ki ga lahko zagotovijo za
solidarnostno pomoč z ukrepi iz 12. člena tega akta.
(4) Pristojni organ prejete ponudbe nemudoma posreduje
operaterju prenosnega sistema, da ugotovi:
-       
ali so najavljene količine plina v sistemu v resnici na voljo, ne da bi
bila ogrožena oskrba solidarnostno zaščitenih odjemalcev, in
-       
izvedljivost prenosa zadevnih količin plina do slovenske meje z državo
članico EU, ki je zaprosila za solidarnostno pomoč, in razpoložljivost
izstopnih zmogljivosti na mejnih točkah s to državo članico EU.
Operater prenosnega sistema o ugotovljenem
nemudoma obvesti pristojni organ.
(5) Na podlagi prejetih ponudb dobaviteljev pristojni organ
pripravi ponudbo za dobavo solidarnostnega plina na podlagi izvajanja netržnih
ukrepov iz 12. člena tega akta. Pristojni organ v ponudbi navede tudi ustrezen
delež drugih sestavin nadomestila iz osmega odstavka 13. člena Uredbe
2017/1938/EU, kot je določeno z meddržavnimi dogovori. Stroški prenosa plina in
stroški izstopne zmogljivosti so sestavni del nadomestila.
(6) Pristojni organ v skladu s sedmim odstavkom 121. člena ZOP
obvesti ministrstvo, pristojno za energijo, o prejetem zaprosilu za
solidarnostno pomoč in o pripravljeni ponudbi. Pristojni organ o ponudbi
obvesti sekretariat Sveta za nacionalno varnost.
(7) Če država članica EU sprejme ponudbo iz prejšnjega
odstavka, operater prenosnega sistema v obsegu, kolikor so bile ponudbe oziroma
ponudba sprejeta in kot so ga zagotovili dobavitelji, izvede prenos plina in
njegovo predajo na mejni točki.
(8) Dobavitelj je upravičen do plačila za zagotavljanje plina
za solidarnostno pomoč v višini njegove ponudbe, pripravljene na podlagi
tretjega odstavka tega člena, ki je bila sprejeta. Finančne transakcije,
vključno s plačili, za solidarnostni plin izvaja operater prenosnega sistema
prek skrbniškega računa. Plačila za solidarnostni plin se izvajajo na dnevni
ravni za pretekli dan, razen če meddržavni sporazumi o solidarnostni pomoči s
plinom ne določajo drugače.
(9) Če količine iz ponudbe iz petega odstavka tega člena še
vedno ne zadostujejo za zagotavljanje solidarnostne pomoči za oskrbo
solidarnostno zaščitenih odjemalcev v državi članici EU, ki je zaprosila za
pomoč, pristojni organ izda generalno odločbo za izvedbo ukrepov po 13. členu
tega akta.
(10) Pristojni organ pozove dobavitelje, da ga nemudoma
obvestijo o količinah kriznega plina, ki jih bodo imeli na voljo zaradi izvedbe
ukrepov iz 13. člena tega akta in zatem izvede postopek po četrtem, petem in
šestem odstavku tega člena. Pri oblikovanju ponudb pristojni organ upošteva
dotedanje in takratne cene kriznega plina v skladu z metodologijo za izračun
nadomestila in cene plina ob neprostovoljnem zmanjšanju ali prekinitvi odjema
plina. Pristojni organ v ponudbi navede tudi ustrezen delež drugih sestavin
nadomestila iz osmega odstavka 13. člena Uredbe 2017/1938/EU, kot je določeno z
meddržavnimi dogovori. Stroški prenosa plina in stroški izstopne zmogljivosti
so sestavni del nadomestila.
(11) Če država članica EU sprejme ponudbo iz prejšnjega
odstavka, operater prenosnega sistema v obsegu, kolikor so bile ponudbe oziroma
ponudba sprejete in kot so ga zagotovili dobavitelji, izvede prenos plina in
njegovo predajo na mejni točki.
(12) Dobavitelj, katerega plin je bil v okviru ukrepov po 13.
členu tega akta prodan sosednji državi članici kot solidarnostni plin, je
upravičen do plačila za krizni plin. Do nadomestila je v skladu z osmim
odstavkom 120. člena ZOP upravičen tudi končni odjemalec. Plačila izvaja
upravljavec skrbniškega računa, čim prejme plačilo za krizni plin.
(13) Pristojni organ oceni, ali so še izpolnjeni pogoji za
razglašeno stopnjo izrednih razmer. Če ti niso izpolnjeni, pristojni organ
razglasi konec stopnje izrednih razmer, potem ko ga država članica EU, ki je
zaprosila za solidarnostno pomoč v okviru netržnih ukrepov, v skladu s šestim
odstavkom 13. člena Uredbe 2017/1938/EU obvesti, da je oskrba solidarnostno
zaščitenih odjemalcev na njenem ozemlju zagotovljena brez solidarnostne pomoči,
oziroma da iz drugih razlogov ne prosi več za solidarnostno pomoč. Po
prenehanju izvajanja netržnih ukrepov za zagotavljanje plina za izvedbo
sprejete solidarnostne pomoči pristojni organ razglasi konec stopnje izrednih
razmer.
IV. PREVERJANJE ODZIVA
27. člen
(preverjanje odziva na izredne razmere)
(1) Pristojni organ preveri odziv na izredne razmere v obliki
vaje, v kateri simulira izredne razmere pri različnih scenarijih, in odziv
nanje v realnem času. Pristojni organ preizkuša scenarije z visokim in srednjim
učinkom.
(2) V vaji sodelujejo pristojni organ, operater prenosnega
sistema in vsaj trije reprezentativni dobavitelji. Na vaji sodeluje tudi
ministrstvo, pristojno za energijo, in če je to potrebno, tudi druga
ministrstva ali državni organi s pristojnostmi na področju obrambe, operaterji
distribucijskih sistemov in distributerji toplote. Vajo vodi pristojni organ
razen v primeru iz prve alineje četrtega odstavka tega člena.
(3) Vaja se izvede v štiriletnem obdobju po uveljavitvi tega
akta in se ponavlja vsakič najpozneje v roku štirih let po izvedbi.
(4) Zaradi racionalnosti lahko pristojni organ izvede vajo:
-       
v okviru vsebinsko združljive vaje, ki jo izvaja drug državni organ ali
Evropska komisija, ali
-       
v sodelovanju s pristojnim organom vsaj ene od sosednjih držav, če se
preizkuša tudi solidarnostna pomoč.
(5) Po končani vaji pristojni organ izdela poročilo, v
katerem ugotovi morebitne pomanjkljivosti v postopkih, določenih v tem aktu, in
drugih, vsebinsko povezanih aktih, kot so zakoni s področij energetike,
kritične infrastrukture, obrambe, meddržavni sporazumi, ki urejajo
solidarnostno pomoč med sosednjimi državami, in akt, ki ureja načrt
preventivnih ukrepov pri oskrbi s plinom. Pristojni organ morebitne ugotovljene
pomanjkljivosti upošteva pri posodobitvi tega akta. Pristojni organ rezultate
preverjanj, ki se nanašajo na ta akt, predloži tudi Koordinacijski skupini za
plin iz prvega odstavka 4. člena Uredbe 2017/1938/EU.
V. PREHODNE IN KONČNI DOLOČBI
28. člen
(prehodne določbe)
(1) Operater sistema v roku 30 dni po uveljavitvi tega akta
pozove odjemalce, razen gospodinjskih odjemalcev, da za vsako odjemno mesto
operaterju sistema, na katerega so priključena ta odjemna mesta, v roku 30 dni
po prejemu zahteve sporočijo uvrstitev v skupino ali skupine in podskupino ali
podskupine iz prvega in drugega odstavka 13. člena tega akta glede na namen, za
katerega se porablja plin na tem odjemnem mestu. Če odjemalec predlaga
uvrstitev v več skupin ali podskupin, sporoči poleg predlagane uvrstitve tudi
delež letne porabe plina, ki pripada posamezni uvrstitvi glede na namen oziroma
dejavnost. Če odjemalec ne sporoči uvrstitve, jo določi operater sistema na
podlagi sedmega odstavka 117. člena ZOP v roku 15 dni od poteka roka za
sporočanje uvrstitve operaterju sistema in z njo seznani odjemalca.
(2) Operaterji sistemov prilagodijo načrte nujnih ukrepov in
jih uskladijo s tem aktom v roku 30 dni od uveljavitve tega akta.
(3) Do vzpostavitve in začetka delovanja EIS izmenjava
podatkov med podjetji plinskega gospodarstva in pristojnim organom poteka po
elektronski pošti.
(4) Pristojni organ na spletni strani objavi Načrt za izredne
razmere iz petega odstavka 1. člena tega akta v 30 dneh od uveljavitve tega
akta.
(5) Če se podaljša obdobje uporabe Uredbe 2022/1369/EU, se za
isto časovno obdobje podaljša tudi izvajanje določb 14. in 15. člena tega akta.
29. člen
(prenehanje veljavnosti splošnega akta)
Z dnem uveljavitve tega akta preneha veljati Akt o načrtu za
izredne razmere pri oskrbi z zemeljskim plinom (Uradni list RS, št. 97/20 in
204/21 – ZOP).
30. člen
(začetek veljavnosti)
Ta akt začne veljati naslednji dan po objavi v Uradnem listu
Republike Slovenije.
Št. 71-8/2022/15
Maribor, dne 20. oktobra 2022
EVA 2022-2430-0080
Predsednik sveta
Agencije za energijo
dr. Franc Žlahtič