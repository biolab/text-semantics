I. SPLOŠNE DOLOČBE
1. člen
Kmetijsko
gozdarska zbornica Slovenije (v nadaljevanju zbornica) je pravna oseba javnega
prava. Zbornica je avtonomna, nepolitična in strokovna organizacija za:
-       
varovanje in zastopanje interesov kmetijstva,
gozdarstva in ribištva,
-       
izvajanje javnih služb in javnih pooblastil na
področju kmetijstva, gozdarstva in ribištva,
-       
svetovanje posameznikom in pravnim osebam, ki
opravljajo kmetijsko, gozdarsko in ribiško dejavnost,
-       
pospeševanje gospodarnega in okolju prijaznega
kmetovanja, gozdarstva in ribištva.
2. člen
Ime zbornice je:
KMETIJSKO GOZDARSKA ZBORNICA SLOVENIJE.
Skrajšano ime
je: KGZS.
Pri poslovanju s
tujino se v angleškem jeziku uporablja ime: »Chamber of Agriculture and
Forestry of Slovenia (skrajšano: C.A.F.S.)«.
Pri poslovanju s
tujino se v nemškem jeziku uporablja ime: »Slowenische Land – und
Forstwirtschaft Kammer (skrajšano: S.L.F.K.)«.
Pri poslovanju s
tujino se v francoskem jeziku uporablja ime: »Chambre de l'agriculture et de
sylviculture de la Slovenie (skrajšano: C.A.S.S.)«.
Pri poslovanju s
tujino se v italijanskem jeziku uporablja ime: »Camera di agricoltura e di
foreste di Slovenia (skrajšano: C.A.F.S.)«.
Pri poslovanju s
tujino se v madžarskem jeziku uporablja ime: »Szlovén Mezőgazdasági és
Erdészeti Kamara (skrajšano: Sz.M.E.K.)«.
Sedež zbornice
je v Ljubljani. Svet zbornice pooblašča upravni odbor za točno določitev
sedeža.
3. člen
Zbornica
uporablja pri svojem poslovanju žig, ki je okrogle oblike, z navedbo imena in
sedeža.
Zbornica ima
svoj znak. Obliko in način uporabe določi upravni odbor.
4. člen
Zbornica nastopa
v pravnem prometu v svojem imenu in za svoj račun.
Zbornica lahko
nastopa tudi v svojem imenu in za račun drugih pravnih oseb, če jo te za to
pooblastijo.
II. DEJAVNOSTI ZBORNICE
5. člen
Zbornica
opravlja naslednje naloge, ki se financirajo iz zbranega zborničnega prispevka:
-       
obravnava problematiko kmetijstva, gozdarstva
in ribištva ter predlaga ukrepe za njihov skladen razvoj;
-       
opravlja za svoje člane splošno strokovno
svetovanje in splošno strokovno pomoč na področju kmetijstva, gozdarstva in
ribištva;
-       
usklajuje skupne in posamične interese članov
ter zastopa interese članov in interese kmetijstva, gozdarstva in ribištva pred
državnimi organi, organi lokalnih skupnosti in nosilci javnih pooblastil;
-       
spodbuja, organizira in koordinira ukrepe za
izboljšanje delovnih pogojev v kmetijstvu, gozdarstvu in ribištvu;
-       
oblikuje stališča in predlaga ukrepe za
izboljšanje socialnih razmer v kmetijstvu, gozdarstvu in ribištvu;
-       
sodeluje z zbornicami in ostalimi sorodnimi
kmetijskimi, gozdarskimi in ribiškimi organizacijami doma in v tujini;
-       
sodeluje z izobraževalnimi, raziskovalnimi in
znanstvenimi ustanovami za razvoj kmetijstva, gozdarstva in ribištva;
-       
organizira in se udeležuje sejmov in drugih
prireditev na področju kmetijske, gozdarske in ribiške dejavnosti;
-       
daje strokovna mnenja v postopkih sprejemanja
predpisov in drugih dokumentov s področja kmetijstva, gozdarstva in ribištva;
-       
spremlja in opozarja na posledice učinkovanja
predpisov državnega zbora, vlade, ministrstev, lokalnih skupnosti in predpisov
Evropske unije na kmetijstvo, gozdarstvo in ribištvo;
-       
obvešča člane o svojih aktivnostih;
-       
vodi evidenco članov in razvija informacijski
sistem;
-       
podeljuje priznanja za uspešno delo.
Zbornica izvaja
naloge javnih služb na področju kmetijstva in druge naloge na način in pod
pogoji, ki jih določa zakon.
Zbornica lahko
opravlja tudi druge dejavnosti, povezane s kmetijstvom, gozdarstvom in
ribištvom, iz katerih pridobiva dohodek.
III. IZVAJANJE JAVNIH POOBLASTIL
6. člen
Zbornica izvaja
javna pooblastila v skladu z Zakonom o Kmetijsko gozdarski zbornici Slovenije,
drugimi zakoni in predpisi.
Javna
pooblastila izvaja zbornični urad v skladu z zakonom o upravnem postopku. Za
vodenje upravnega postopka in odločanje v upravnih zadevah je pooblaščen
direktor zborničnega urada in osebe, ki jih pooblasti direktor zborničnega
urada in ki izpolnjujejo predpisane pogoje.
IV. ČLANSTVO ZBORNICE
7. člen
Člani zbornice
so fizične in pravne osebe, ki izpolnjujejo pogoje, določene v zakonu.
Zbornica ima
obvezne in prostovoljne člane.
8. člen
Seznam članov
vodi zbornični urad in ga uskladi najmanj enkrat letno.
9. člen
Članstvo v
zbornici preneha zaradi:
-       
neizpolnjevanja zakonsko določenih pogojev,
-       
izstopa prostovoljnega člana,
-       
smrti člana ali prenehanja pravne osebe,
-       
izključitve prostovoljnega člana na podlagi
sklepa upravnega odbora.
1. Pravice, obveznosti in odgovornosti
članov
10. člen
Pravice članov
zbornice so:
-       
voliti in biti izvoljen v organe zbornice in
druge organe,
-       
dajanje pobud in predlogov za sprejemanje
zakonov in drugih predpisov s področja kmetijstva, gozdarstva in ribištva,
-       
uporaba storitev zbornice in druge strokovne
pomoči zbornice,
-       
biti informiran glede pomembnih vprašanj s
področja dela zbornice,
-       
sodelovanje v strokovnih odborih, projektnih in
delovnih skupinah s področja kmetijstva, gozdarstva ali ribištva za pripravo
stališč in predlogov zbornice,
-       
posredovanje in razreševanje sporov pred stalno
arbitražo in častnim razsodiščem zbornice.
11. člen
Obveznosti
članov zbornice so zlasti:
-       
spoštovanje aktov zbornice in izvrševanje
sklepov organov zbornice,
-       
varovanje ugleda zbornice in delovanje v njenem
interesu,
-       
spoštovanje dobrih poslovnih običajev,
-       
redno plačevanje zborničnega prispevka.
2. Zastopanje članov 
12. člen
Zbornica zastopa
interese svojih članov in pri svoji organiziranosti in delovanju upošteva
regionalno in panožno načelo.
V. ORGANIZACIJA ZBORNICE IN ORGANI
1. Organizacija
13. člen
Zbornica izvaja
svojo dejavnost na sedežu v Ljubljani, na sedežih območnih enot in na sedežih
izpostav območnih enot.
Organizacijske
enote zbornice so območne enote, ki jih določa zakon. Območne enote medsebojno
sodelujejo in v zadevah, ki se nanašajo na več območnih enot, oblikujejo skupna
stališča.
Zbornica lahko
ustanovi, preoblikuje ali ukine izpostavo območne enote.
2. Organi
14. člen
Zbornica ima
obvezne organe, strokovne odbore in druga stalna oziroma občasna delovna
telesa.
Mandatna doba
članov obveznih organov zbornice je štiri leta in so po izteku enega mandata
lahko ponovno voljeni oziroma imenovani.
Mandatna doba
članov strokovnih odborov in članov drugih stalnih oziroma občasnih delovnih
teles traja za čas imenovanja oziroma do razrešitve na pristojnem organu
zbornice.
2.1. Obvezni organi
15. člen
Obvezni organi zbornice so:
-       
svet zbornice,
-       
upravni odbor zbornice,
-       
nadzorni odbor zbornice,
-       
predsednik in dva podpredsednika zbornice,
-       
častno razsodišče zbornice,
-       
stalna arbitraža zbornice,
-       
direktor zborničnega urada.
2.1.1. Svet zbornice
16. člen
Svet zbornice je
sestavljen iz predstavnikov prve in druge volilne skupine.
Iz prve volilne
skupine se iz vsake območne enote v svet zbornice voli en član na vsakih
začetih 3.000 članov te območne enote.
Iz druge volilne
skupine se iz vsake območne enote v svet zbornice voli en član.
Konstitutivno
sejo sveta zbornice po volitvah v roku 30 dni po opravljenih volitvah skliče
predsednik zbornice, v njegovi odsotnosti pa eden od podpredsednikov zbornice.
Če mandat organom zbornice poteče pred sklicem konstitutivne seje,
konstitutivno sejo skliče direktor.
17. člen
Svet zbornice
ima naslednje naloge:
-       
sprejema statut, poslovnik o svojem delu ter
druge akte zbornice, razen aktov, ki se nanašajo na vodenje in organiziranje
dela in personalne in finančne zadeve, ki so v pristojnosti upravnega odbora,
-       
izmed članov sveta zbornice izvoli predsednika
in dva podpredsednika sveta, ki so hkrati predsednik in podpredsednika
upravnega odbora,
-       
voli člane upravnega odbora zbornice in člane
nadzornega odbora zbornice, ki izmed sebe izvolijo predsednika in
podpredsednika,
-       
voli predsedstvo stalne arbitraže, in sicer 5
članov in njihovih namestnikov, ki izmed sebe izvolijo predsednika,
-       
voli 5 članov častnega razsodišča in njihovih
namestnikov, ki izmed sebe izvolijo predsednika,
-       
na predlog upravnega odbora po opravljenem
javnem razpisu imenuje direktorja zborničnega urada in njegovega namestnika,
-       
na predlog direktorja imenuje vodjo območne
enote,
-       
sprejema letni program dela in finančni načrt,
-       
v soglasju z Vlado Republike Slovenije odloča o
povišanju oziroma znižanju stopnje zborničnega prispevka in ugotavlja pavšalni
znesek, kar objavi v Uradnem listu Republike Slovenije,
-       
obravnava in sprejema letno poročilo o delu in poročilo
o finančnem poslovanju zbornice,
-       
obravnava poročilo nadzornega odbora o
poslovanju zbornice,
-       
usmerja delo območnih enot,
-       
ustanovi, preoblikuje ali ukine izpostave
območnih enot,
-       
odloča o sporu glede teritorialne pristojnosti
območnih enot,
-       
načrtuje, usklajuje, povezuje in usmerja razvoj
kmetijstva, gozdarstva in ribištva na ravni države tako, da skrbi za enakomerni
regionalni razvoj,
-       
daje predloge za sprejem zakonov in drugih
predpisov državnim organom in organom lokalnih oblasti,
-       
odloča o pritožbah zoper odločitve upravnega
odbora glede članstva v zbornici,
-       
odloča o spremembi dejavnosti kmetijsko
gozdarskih zavodov,
-       
odloča o spremembi imena kmetijsko gozdarskega
zavoda,
-       
odloča o ustanavljanju pravnih oseb,
-       
odloča o razpustitvi sveta zbornice in sveta
območnih enot zbornice,
-       
opravlja druge naloge, določene z zakonom in
statutom.
18. člen
Svet zbornice se
mora sestati najmanj dvakrat letno. Svet zbornice sklicuje in vodi predsednik
zbornice.
Predsednik
zbornice mora v 15 dneh sklicati svet, če to zahtevajo upravni odbor ali
nadzorni odbor ali 1/3 članov sveta zbornice.
19. člen
Svet zbornice je
sklepčen, če se seje udeleži več kot polovica članov.
Sklepi sveta
zbornice se sprejemajo z večino glasov navzočih članov.
20. člen
Pri odločanju
ima vsak član sveta zbornice en glas.
Če svet zbornice
pri izvedbi volitev zaradi enakega števila glasov »za« in »proti« ne sprejme
odločitve, odloči glas predsednika sveta zbornice, če svet pred izvedbo volitev
ne odloči drugače.
21. člen
Podrobnejše
določbe o sklicu in delu sveta zbornice vsebuje poslovnik o delu sveta
zbornice, ki ga sprejme svet.
2.1.2 Upravni odbor zbornice
22. člen
Upravni odbor
zbornice šteje 20 članov, od tega:
-       
predsednika,
-       
dva podpredsednika, od katerih je eden izvoljen
izmed članov sveta zbornice, izvoljenih v prvi volilni skupini, drugi pa izmed
članov sveta zbornice, izvoljenih v drugi volilni skupini,
-       
trinajst članov, izvoljenih v upravni odbor
zbornice po območnih enotah zbornice, v katerih so bili izvoljeni v svet
zbornice,
-       
enega člana, ki je izvoljen izmed članov sveta
zbornice, ki so jih v svet izvolile pravne osebe,
-       
tri člane, ki jih svet zbornice izvoli izmed
strokovnjakov, katerih strokovno, raziskovalno, pedagoško ali znanstveno delo
je povezano s kmetijstvom ali gozdarstvom.
23. člen
Upravni odbor
zbornice je izvršilni organ zbornice in ima naslednje pristojnosti:
-       
spremlja razmere v kmetijstvu, gozdarstvu in
ribištvu in državnim organom in drugim nosilcem javnih pooblastil predlaga
sprejem določenih ukrepov,
-       
sodeluje pri oblikovanju, sprejemanju ukrepov
za gospodarno in okolju prijazno kmetovanje, gozdarstvo in ribištvo ter aktivno
spremlja ukrepe države v postopkih mednarodnega sodelovanja in povezovanja,
-       
obravnava letni program in finančni načrt
zbornice in ga predloži svetu v sprejem,
-       
obravnava letno poročilo o delu zbornice in
finančno poročilo in ga predloži svetu v sprejem,
-       
sprejema poslovnik o svojem delu in druge akte,
ki se nanašajo na vodenje in organiziranje dela ter personalne in finančne
zadeve,
-       
pripravlja dnevni red za seje sveta zbornice,
-       
odloča o kadrovskih vprašanjih zbornice, če
odločanje o teh vprašanjih ni v pristojnosti sveta, predsednika zbornice ali
direktorja zborničnega urada,
-       
razpiše redne volitve v svet zbornice, svete
območnih enot in odbore izpostav območne enote,
-       
imenuje volilno komisijo zbornice,
-       
na predlog predsednika zbornice imenuje tri
člane sveta kmetijsko gozdarskih zavodov kot predstavnike ustanovitelja,
-       
na predlog predsednika zbornice imenuje tri
člane sveta kmetijsko gozdarskih zavodov kot predstavnike uporabnikov storitev,
-       
svetu zbornice predlaga imenovanje direktorja
in njegovega namestnika,
-       
ustanavlja, preoblikuje ali razpušča strokovne
odbore in druga stalna ali občasna delovna telesa zbornice in imenuje oziroma
razrešuje njihove člane,
-       
odloča o nastanku in prenehanju obveznega
članstva, če se o tem pojavi dvom ali spor,
-       
odloča o sprejemu in prenehanju oziroma
izključitvi iz prostovoljnega članstva,
-       
odloča o podelitvi priznanj in nagrad zbornice,
-       
na predlog direktorja sprejema akt o
organizaciji in sistematizaciji delovnih mest zborničnega urada,
-       
odloča o finančnih vprašanjih zbornice, če
odločanje o teh vprašanjih ni v pristojnosti sveta, predsednika zbornice ali
direktorja zborničnega urada,
-       
odloča o pogojih in osnovah za povračila
stroškov in nagrade za delo predsednikom, podpredsednikom in članom sveta ter
drugih organov zbornice,
-       
odloča o predlogih za znižanje, obročno
plačevanje ali odpis zborničnega prispevka,
-       
je pritožbeni organ zoper odločitve častnega
razsodišča,
-       
odloča o nakupu in prodaji nepremičnega
premoženja, ki ni zajeto v letnem finančnem načrtu,
-       
določa, katere listine zbornice imajo značaj
poslovne tajnosti zbornice,
-       
daje soglasje k statutu kmetijsko gozdarskih
zavodov, katerih ustanovitelj je zbornica,
-       
daje soglasje k ustanovitvi gospodarskih družb,
katerih ustanovitelj je zavod,
-       
daje soglasje k programu dela kmetijsko
gozdarskih zavodov,
-       
daje soglasje k aktu o sistematizaciji delovnih
mest kmetijsko gozdarskih zavodov,
-       
daje predloge za sprejem zakonov in drugih
predpisov državnim organom in organom lokalnih oblasti,
-       
opravlja druge naloge določene z zakonom in
statutom zbornice in ki mu jih določi svet zbornice.
Če je svet
zbornice razpuščen, upravni odbor opravlja svoje naloge do izvolitve novega
upravnega odbora. V času od razpustitve sveta zbornice do prve seje
novoizvoljenega sveta sme upravni odbor opravljati samo zadeve, ki spadajo v
redno poslovanje zbornice.
24. člen
Upravni odbor
sklicuje in vodi predsednik upravnega odbora, ki je hkrati tudi predsednik
sveta zbornice.
Sejo upravnega
odbora zbornice mora predsednik sklicati tudi na zahtevo najmanj ene tretjine
članov upravnega odbora.
Upravni odbor
ima svoj poslovnik.
25. člen
Upravni odbor
zbornice je sklepčen, če se seje udeleži več kot polovica članov.
Sklepi se
sprejemajo z večino glasov navzočih članov.
2.1.3. Nadzorni odbor
26. člen
Nadzorni odbor
sestavljajo predsednik, en podpredsednik in trije člani. V nadzornem odboru
morata biti zastopani obe volilni skupini.
V nadzorni odbor
ne smejo biti izvoljeni člani upravnega odbora zbornice, direktor zborničnega
urada in vodja območne enote ter njuna namestnika, zaposleni v zborničnem uradu
in kmetijsko gozdarskih zavodih.
27. člen
Nadzorni odbor
nadzoruje zakonitost, gospodarnost, smotrnost, varčnost in pravilnost
poslovanja.
Nadzorni odbor
ima zlasti naslednje pristojnosti:
-       
opravlja nadzor nad razpolaganjem s premoženjem
zbornice,
-       
nadzoruje namenskost in racionalnost
gospodarjenja s premoženjem zbornice,
-       
nadzoruje finančno poslovanje zbornice,
-       
nadzoruje realizacijo sklepov organov zbornice.
28. člen
Nadzorni odbor
se mora sestati vsaj enkrat letno. Nadzorni odbor enkrat letno poroča svetu
zbornice o poslovanju zbornice.
Nadzorni odbor
je sklepčen, če se seje udeleži večina članov, odloča pa z večino glasov
navzočih članov.
Nadzorni odbor
lahko zahteva vse podatke in obvestila, ki so potrebna za učinkovito
opravljanje svojih nalog.
29. člen
Če članu
nadzornega odbora funkcija preneha predčasno, mora svet zbornice na naslednji
seji izvoliti novega člana nadzornega odbora za čas do izteka mandatne dobe. Če
je svet zbornice predčasno razpuščen, nadzorni odbor opravlja svoje naloge do
izvolitve novega nadzornega odbora.
2.1.4 Predsednik in podpredsednika
30. člen
Predsednik
zbornice predstavlja in zastopa zbornico.
Predsednika
zbornice voli svet zbornice v skladu s poslovnikom.
Predsednik
upravnega odbora zbornice je hkrati predsednik zbornice, podpredsednika
upravnega odbora zbornice sta hkrati podpredsednika zbornice.
Vsaka volilna
skupina ima enega podpredsednika zbornice. Če je predsednik zadržan, ga
nadomešča eden od podpredsednikov, ki ga določi predsednik.
31. člen
Predsednik ima
zlasti naslednje pristojnosti in naloge:
-       
zastopa in predstavlja zbornico,
-       
vodi in usmerja delo zbornice,
-       
skliče konstitutivno sejo sveta zbornice in
konstitutivne seje svetov območnih enot po volitvah,
-       
skliče konstitutivne seje stalne arbitraže,
častnega razsodišča in nadzornega odbora,
-       
sklicuje in vodi seje sveta in upravnega
odbora,
-       
upravnemu odboru predlaga v sprejem odločitve o
finančnih, organizacijskih in kadrovskih vprašanjih, razen odločitev o
finančnih, organizacijskih in kadrovskih vprašanjih zborničnega urada, o
katerih odloča direktor zborničnega urada,
-       
upravnemu odboru predlaga imenovanje treh
članov sveta kmetijsko gozdarskih zavodov kot predstavnike ustanovitelja,
-       
upravnemu odboru predlaga imenovanje treh
članov sveta kmetijsko gozdarskih zavodov kot predstavnike uporabnikov
storitev,
-       
imenuje predstavnike zbornice v organe in
delovna telesa organizacij doma in v tujini, pri čemer upošteva teritorialno
zastopanost,
-       
daje soglasje k imenovanju direktorjev
kmetijsko gozdarskih zavodov,
-       
na lastno pobudo lahko sklicuje seje sveta
območnih enot in seje odborov izpostav območnih enot ter strokovnih odborov in
drugih stalnih ali občasnih delovnih teles zbornice,
-       
spremlja in usmerja delo območnih enot in
izpostav območnih enot zbornice.
32. člen
Sklepe in druge
listine, ki imajo za zbornico pravno zavezujoč značaj, podpisuje predsednik
skupaj z direktorjem. Predsednik pooblasti direktorja zborničnega urada, da
listine, ki se nanašajo na poslovanje zborničnega urada, podpisuje samostojno.
Predsednik
zbornice lahko pooblasti direktorja zborničnega urada ali druge pooblaščence,
da v mejah pooblastila predstavljajo ali zastopajo zbornico.
2.1.5. Stalna arbitraža
33. člen
Pri zbornici
deluje stalna arbitraža, ki jo sestavljajo predsedstvo, sekretar in lista
stalnih arbitrov.
Predsedstvo
stalne arbitraže sestavlja 5 članov in njihovih namestnikov, ki jih voli in
razrešuje svet zbornice. Člani predsedstva izmed sebe izvolijo predsednika
predsedstva.
Sekretar
arbitraže je delavec zborničnega urada in mora biti univerzitetni diplomirani
pravnik. Imenuje ga svet zbornice za dobo 4 let.
Stalna arbitraža
ima stalno listo domačih arbitrov, ki jo imenuje predsedstvo stalne arbitraže.
Stalna arbitraža
rešuje spore iz medsebojnih poslovnih odnosov med člani zbornice, med člani in
drugimi pravnimi in fizičnimi osebami, spore glede obveznega članstva, sprejema
oziroma izključitve iz članstva zbornice.
34. člen
Postopek, sestavo
in organizacijo stalne arbitraže ureja splošni akt zbornice, ki ga sprejme svet
zbornice.
2.1.6. Častno razsodišče
35. člen
Pri zbornici
deluje častno razsodišče, ki ga sestavlja 5 članov in njihovih namestnikov, ki
jih voli in razrešuje svet zbornice. Člani častnega razsodišča izmed sebe
izvolijo predsednika.
Častno
razsodišče odloča o kršitvah statuta, drugih splošnih aktov in sklepov organov
zbornice in poslovnih običajev in skrbi za razvijanje, uveljavljanje in
krepitev dobrih poslovnih običajev.
Častno
razsodišče lahko članom zbornice izreka naslednje ukrepe:
-       
opozorilo,
-       
opomin,
-       
javni opomin.
Vprašanja iz
prejšnjega odstavka in postopek pred častnim razsodiščem natančneje določi akt,
ki ga sprejme svet zbornice.
2.1.7. Direktor zborničnega urada
36. člen
Direktorja
zborničnega urada in njegovega namestnika na predlog upravnega odbora imenuje
in razrešuje svet zbornice.
Za direktorja je
lahko imenovan kdor ima univerzitetno izobrazbo in najmanj 10 let delovnih
izkušenj in izpolnjuje druge pogoje iz razpisa, ki ga sprejme upravni odbor.
37. člen
Naloge
direktorja so:
-       
predstavlja in zastopa zbornični urad,
-       
vodi in organizira poslovanje zborničnega
urada,
-       
na podlagi pooblastila predsednika zbornice
samostojno podpisuje listine, ki se nanašajo na poslovanje zborničnega urada,
-       
odloča o pravicah iz delovnega razmerja,
-       
razporeja delavce na delovna mesta,
-       
vodi upravni postopek in odloča o upravnih
zadevah,
-       
upravnemu odboru predlaga akt o organizaciji in
sistematizaciji delovnih mest v zborničnem uradu,
-       
sodeluje na sejah sveta in upravnega odbora
zbornice,
-       
izvršuje odločitve sveta in upravnega odbora,
-       
imenuje komisijo za sestavo volilnega imenika,
-       
svetu predlaga imenovanje vodij območnih enot,
-       
usklajuje delo vodij območnih enot,
-       
daje soglasje k zaposlovanju strokovnjakov
kmetijsko gozdarskih zavodov,
-       
opravlja druge zadeve v skladu s sklepi sveta
in upravnega odbora.
38. člen
Direktor
zborničnega urada ima lahko svojega namestnika, ki ga na predlog upravnega
odbora imenuje svet zbornice. Obseg del in nalog namestnika direktorja
zborničnega urada določa akt o organizaciji in sistemizaciji delovnih mest
zborničnega urada.
Direktor lahko
naloge iz svoje pristojnosti s pooblastilom prenese na delavce zborničnega
urada.
39. člen
Za poslovanje
zbornice se organizira zbornični urad, ki ga vodi direktor. Zbornični urad
sestavljajo skupne službe in strokovne službe.
Skupne službe
izvajajo naloge, ki se nanašajo na poslovanje zborničnega urada in delovanje
organov zbornice.
Strokovne službe
izvajajo javno službo na državni ravni ter vodijo, usmerjajo in usklajujejo
izvajanje javnih služb na območni in lokalni ravni.
Strokovne službe
zbornice v skladu z zakonom in predpisi izvajajo javna pooblastila in delujejo
kot javna služba.
Organizacijo
zborničnega urada ureja akt o organizaciji in sistematizaciji delovnih mest
zborničnega urada.
2.2. Strokovni odbori
40. člen
Za oblikovanje
stališč na posameznih strokovnih področjih lahko upravni odbor zbornice
ustanovi strokovne odbore in druga občasna in stalna delovna telesa. Strokovni
odbori so obveznim organom zbornice dolžni dajati strokovna mnenja, usmeritve
in predloge. Sklepi, stališča in mnenja strokovnih odborov so posvetovalnega
značaja.
S sklepom o
ustanovitvi drugih občasnih in stalnih delovnih teles upravni odbor zbornice
določi tudi njihovo sestavo in pristojnosti.
41. člen
Člane strokovnih
odborov na predlog predsednika imenuje in razrešuje upravni odbor.
Strokovni odbor
ima praviloma največ sedem članov. Strokovni odbori so sestavljeni iz članov
zbornice in drugih strokovnjakov, ki niso nujno člani zbornice.
Člani izmed sebe
izvolijo predsednika in podpredsednika odbora.
42. člen
Predsednik
odbora je, v soglasju s predsednikom zbornice ali njegovim pooblaščencem
oziroma na njuno zahtevo, zadolžen za sklic odbora. Predsednik odbora pripravi
dnevni red, vodi sejo in predsedniku zbornice, njegovemu pooblaščencu oziroma
upravnemu odboru zbornice v čim krajšem času posreduje zahtevano mnenje,
stališče ali predlog.
Način dela
strokovnih odborov ureja poslovnik, ki ga sprejme upravni odbor zbornice.
3. Območne enote zbornice
43. člen
V zbornici se v
skladu z zakonom organizirajo območne enote s sedežem:
-       
območna enota Brežice s sedežem v
Brežicah za območja naslednjih občin: Brežice, Krško, Sevnica, Kostanjevica na
Krki;
-       
območna enota Celje s sedežem v Celju za
območja naslednjih občin: Laško, Radeče, Žalec, Vransko, Tabor, Prebold,
Braslovče, Polzela, Slovenske Konjice, Vitanje, Zreče, Celje, Štore, Vojnik,
Dobrna, Šentjur pri Celju, Dobje, Šmarje pri Jelšah, Rogaška Slatina, Rogatec,
Podčetrtek, Bistrica ob Sotli in Kozje;
-       
območna enota Kočevje s sedežem v
Ribnici za območja naslednjih občin: Ribnica, Sodražica, Dobrepolje, Velike
Lašče, Kočevje, Loški potok, Osilnica in Kostel;
-       
območna enota Koper s sedežem v Kopru za
območja naslednjih občin: Koper, Ankaran, Izola, Piran, Sežana, Hrpelje -
Kozina, Divača in Komen;
-       
območna enota Kranj s sedežem v Kranju
za območja naslednjih občin: Kranj, Radovljica, Bled, Bohinj, Jesenice,
Kranjska Gora, Žirovnica, Tržič, Škofja Loka, Železniki, Gorenja vas - Poljane,
Žiri, Naklo, Šenčur, Cerklje na Gorenjskem, Preddvor, Jezersko, Gorje;
-       
območna enota Ljubljana s sedežem v
Ljubljani za območja naslednjih občin: Ljubljana, Vrhnika, Borovnica,
Grosuplje, Ivančna Gorica, Brezovica, Ig, Škofljica, Horjul, Dobrova - Polhov
Gradec, Dol pri Ljubljani, Vodice, Medvode, Kamnik, Komenda, Domžale, Mengeš,
Trzin, Moravče, Lukovica, Zagorje ob Savi, Trbovlje, Logatec, Litija, Šmartno
pri Litiji, Hrastnik, Log – Dragomer;
-       
območna enota Maribor s sedežem v
Mariboru za območja naslednjih občin: Maribor, Hoče - Slivnica, Duplek, Miklavž
na Dravskem polju, Starše, Rače - Fram, Pesnica, Kungota, Šentilj, Ruše,
Selnica ob Dravi in Lovrenc na Pohorju;
-       
območna enota Murska Sobota s sedežem v
Murski Soboti za območja naslednjih občin: Murska Sobota, Gornja Radgona, Sveti
Jurij, Radenci, Ljutomer, Križevci, Veržej, Beltinci, Tišina, Moravske toplice,
Puconci, Cankova, Rogaševci, Kuzma, Grad, Gornji Petrovci, Hodoš, Šalovci,
Lendava, Črenšovci, Odranci, Turnišče, Velika Polana, Dobrovnik in Kobilje,
Razkrižje, Apače;
-       
območna enota Nova Gorica s sedežem v
Novi Gorici za območja naslednjih občin: Nova Gorica, Kanal, Brda, Šempeter - Vrtojba,
Miren - Kostanjevica, Bovec, Kobarid, Tolmin, Ajdovščina, Vipava, Idrija in
Cerkno, Renče - Vogrsko;
-       
območna enota Novo mesto s sedežem v
Novem mestu za območja naslednjih občin: Novo mesto, Trebnje, Mirna, Mirna Peč,
Žužemberk, Dolenjske Toplice, Šentjernej, Škocjan, Črnomelj, Semič, Metlika,
Straža, Šmarješke Toplice, Šentrupert in Mokronog - Trebelno;
-       
območna enota Postojna s sedežem v
Postojni za območja naslednjih občin: Postojna, Pivka, Ilirska Bistrica,
Cerknica, Bloke, Loška dolina;
-       
območna enota Ptuj s sedežem na Ptuju za
območja naslednjih občin: Ptuj, Žetale, Majšperk, Podlehnik, Videm, Zavrč,
Gorišnica, Markovci, Kidričevo, Hajdina, Dornava, Destrnik, Juršinci, Trnovska
vas, Sveti Andraž v Slovenskih goricah, Slovenska Bistrica, Oplotnica, Lenart,
Sveta Ana, Benedikt, Cerkvenjak in Ormož, Cirkulane, Sveti Jurij v Slovenskih
Goricah, Sveti Tomaž, Sveta Trojica v Slovenskih goricah, Središče ob Dravi,
Makole, Poljčane;
-       
območna enota Slovenj Gradec s sedežem v
Slovenj Gradcu za območja naslednjih občin: Slovenj Gradec, Mislinja, Radlje ob
Dravi, Muta, Vuzenica, Ribnica na Pohorju, Podvelka, Ravne na Koroškem, Črna na
Koroškem, Prevalje, Mežica, Dravograd, Mozirje, Solčava, Luče, Gornji grad,
Ljubno, Nazarje, Velenje, Šoštanj in Šmartno ob Paki, Rečica ob Savinji.
Pri svojem
poslovanju območna enota zbornice pred svojim imenom in sedežem uporablja ime
zbornice.
3.1. Organi območnih enot
44. člen
Obvezni organi
območnih enot so:
-       
svet območne enote,
-       
predsednik in dva podpredsednika območne enote,
-       
vodja območne enote.
Mandatna doba
članov organov območne enote zbornice je štiri leta in so po izteku enega
mandata lahko ponovno voljeni oziroma imenovani.
3.1.1. Svet območne enote
45. člen
Sveti območnih
enot imajo naslednje število članov:
-       
območne enote, ki imajo do 6000 članov
zbornice, imajo 9 članov sveta (8 članov iz prve volilne skupine, 1 člana iz
druge volilne skupine),
-       
območne enote, ki imajo od 6001 do 12000 članov
zbornice, imajo 11 članov sveta (10 članov iz prve volilne skupine, 1 člana iz
druge volilne skupine),
-       
območne enote, ki imajo od 12001 do 18000
članov zbornice, imajo 13 članov sveta (12 članov iz prve volilne skupine, 1
člana iz druge volilne skupine),
-       
območne enote, ki imajo nad 18000 članov
zbornice, imajo 15 članov sveta (14 članov iz prve volilne skupine, 1 člana iz
druge volilne skupine).
46. člen
Svet območne
enote je sklepčen, če se seje udeleži več kot polovica članov. Sklepi sveta
območne enote se sprejemajo z večino glasov navzočih članov.
47. člen
Svet območne
enote opravlja zlasti naslednje naloge:
-       
voli predsednika in oba podpredsednika sveta
območne enote,
-       
obravnava letni program dela območne enote in
ga predlaga svetu zbornice,
-       
predlaga letno poročilo o delu in o porabi
finančnih sredstev in ju predlaga svetu zbornice,
-       
obravnava splošne akte zbornice, za katere je
tako določeno v statutu zbornice in daje nanje pripombe in predloge,
-       
sprejema poslovnik o svojem delu,
-       
načrtuje, usklajuje, povezuje in usmerja razvoj
kmetijstva, gozdarstva in ribištva na ravni območne enote in sodeluje s
strokovnimi službami kmetijsko gozdarskega zavoda na svojem območju,
-       
pripravlja mnenja in strokovne podlage,
potrebne za razvoj kmetijstva, gozdarstva in ribištva ter podeželja v odnosu do
lokalnih skupnosti oziroma regionalnega razvoja kmetijstva, gozdarstva in
ribištva ter podeželja,
-       
imenuje člane odborov izpostav območne enote,
-       
opravlja druge naloge v skladu z zakonom in
statutom.
3.1.2. Predsednik in podpredsednika območne
enote
48. člen
Območna enota
ima predsednika. Predsednik sveta območne enote je predsednik območne enote,
podpredsednika sveta območne enote sta podpredsednika območne enote.
Vsaka volilna
skupina ima enega podpredsednika območne enote zbornice.
Če je predsednik
zadržan, ga nadomešča eden od podpredsednikov, ki ga določi predsednik. Če
predsedniku ali podpredsedniku predčasno preneha funkcija, se brez odlašanja
opravijo ponovne volitve.
49. člen
Predsednik ima
zlasti naslednje pristojnosti in naloge:
-       
vodi in predstavlja območno enoto,
-       
koordinira delo članov sveta območne enote in
skrbi za izvajanje stališč organov zbornice,
-       
z vednostjo predsednika zbornice skliče
konstitutivno sejo odborov izpostav območne enote zbornice po volitvah,
-       
sklicuje in vodi seje sveta območne enote,
-       
sodeluje s predsednikom zbornice,
-       
sodeluje na kolegijih predsednikov svetov
območnih enot, ki jih sklicuje predsednik zbornice,
-       
sodeluje s predstavniki upravnih enot, lokalnih
skupnosti, kmetijskimi organizacijami in drugimi institucijami na območni
ravni,
-       
sodeluje na sejah sveta kmetijsko gozdarskega
zavoda na svojem območju,
-       
sodeluje s svetniki oziroma člani upravnega
odbora zbornice iz regije.
3.1.3. Vodja območne enote
50. člen
Vodjo območne
enote imenuje svet zbornice na predlog direktorja zborničnega urada. Vodja mora
imeti univerzitetno izobrazbo in najmanj 3 leta delovnih izkušenj ali visoko
strokovno izobrazbo in najmanj 5 let delovnih izkušenj.
51. člen
Vodja območne
enote ima naslednje naloge:
-       
koordinira delo sveta območne enote in odborov
izpostav in zagotavlja administrativno podporo za njihovo delovanje,
-       
skrbi za povezavo strokovnih služb kmetijsko
gozdarskega zavoda in člani zbornice na svojem območju,
-       
sodeluje na sejah sveta območne enote, sodeluje
pri oblikovanju sklepov in izvršuje odločitve sveta območne enote in ostalih
organov zbornice,
-       
predsednika zbornice in direktorja zborničnega
urada redno obvešča o aktivnostih območne enote in njenih izpostav,
-       
koordinira izdelavo programa dela in poročil o
delu območne enote ter skrbi za njihovo strokovnost,
-       
opravlja druge zadeve v skladu s sklepi organov
zbornice.
3.2. Izpostave območnih enot
52. člen
Izpostava
območne enote praviloma obsega območje upravne enote. V primeru, ko je območje
posamezne občine del območja upravne enote, katere pretežni del se nahaja v
drugi območni enoti zbornice, se območje te občine vključi v izpostavo območne
enote, ki obsega območje sosednje upravne enote v okviru iste območne enote.
Na območju
upravne enote Ljubljana se organizirajo tri izpostave območne enote zbornice,
ki obsegajo:
-       
območje izpostave upravne enote Ljubljana Vič -
Rudnik, razen Občine Velike Lašče,
-       
območje izpostave upravne enote Ljubljana
Šiška,
-       
območje izpostave upravne enote Ljubljana
Center, Ljubljana Moste - Polje in Ljubljana Bežigrad.
53. člen
Na področju
posameznih območnih enot zbornice se oblikujejo naslednje izpostave:
-       
območna enota Nova Gorica: Ajdovščina, Idrija,
Tolmin, Nova Gorica,
-       
območna enota Koper: Izola, Koper, Piran,
Sežana,
-       
območna enota Kranj: Radovljica, Jesenice,
Tržič, Škofja Loka, Kranj,
-       
območna enota Ljubljana: Vrhnika, Grosuplje,
Ljubljana Vič - Rudnik, Ljubljana Center in Ljubljana Moste in Ljubljana
Bežigrad, Ljubljana - Šiška, Kamnik, Domžale, Zagorje ob Savi, Trbovlje,
Logatec, Litija, Hrastnik,
-       
območna enota Kočevje: Kočevje, Ribnica,
-       
območna enota Postojna: Ilirska Bistrica,
Postojna, Cerknica,
-       
območna enota Novo mesto: Novo mesto, Metlika,
Črnomelj, Trebnje,
-       
območna enota Brežice: Brežice, Krško, Sevnica,
-       
območna enota Celje: Šmarje pri Jelšah, Žalec,
Šentjur pri Celju, Laško, Celje, Slovenske Konjice,
-       
območna enota Ptuj: Ptuj, Ormož, Lenart,
Slovenska Bistrica,
-       
območna enota Maribor: Maribor, Ruše, Pesnica,
-       
območna enota Slovenj Gradec: Mozirje, Ravne na
Koroškem, Radlje ob Dravi, Slovenj Gradec, Velenje, Dravograd,
-       
območna enota Murska Sobota: Gornja Radgona,
Lendava, Ljutomer, Murska Sobota.
54. člen
Organ izpostave
območne enote je odbor, ki ima šest članov, od teh pet iz prve volilne skupine
in eden iz druge volilne skupine.
Odbor izpostave
imenuje svet območne enote na predlog organizacij kmetov, najmanj ene tretjine
članov sveta območne enote ali pravnih oseb – članic zbornice, ki imajo sedež
na območju območne enote, najkasneje v treh mesecih po konstituiranju sveta
območne enote. Poziv za predlaganje kandidatov objavi svet območne enote
najpozneje v 60-ih dneh po konstituiranju. Člani odbora izpostave se praviloma
imenujejo izmed članov, ki imajo stalno bivališče na območju izpostave.
Člani odbora
izmed sebe izvolijo predsednika in enega podpredsednika.
55. člen
Odbor izpostave
območne enote opravlja zlasti naslednje naloge:
-       
sprejema poslovnik o svojem delu,
-       
voli predsednika in podpredsednika izpostave
območne enote,
-       
obravnava letni program dela in poročilo o delu
izpostave območne enote in ju predlaga svetu območne enote v sprejem,
-       
pripravlja mnenja in strokovne podlage glede
razvoja kmetijstva, gozdarstva in ribištva na območju upravne enote in
posameznih občin,
-       
obravnava letne razvojne programa kmetijstva,
gozdarstva in ribištva posameznih občin in daje pobude strokovnim službam pri
izvedbi teh programov,
-       
sodeluje z institucijami na ravni upravne
enote, ki upravljajo s podeželskim prostorom in jim posreduje usklajena
stališča zbornice.
VI. VOLITVE V SVET ZBORNICE IN SVETE OBMOČNIH ENOT
1. Skupne določbe
56. člen
Redne volitve v
svet zbornice se opravijo vsaka štiri leta.
57. člen
V prvi volilni
skupini ima pravico voliti in biti izvoljen za člana sveta zbornice član
zbornice, ki je na dan glasovanja dopolnil najmanj 18 let starosti. Volilno
pravico člani zbornice uresničujejo v volilni enoti, v kateri imajo stalno
prebivališče.
Za člana sveta
zbornice iz druge volilne skupine je lahko izvoljena fizična oseba, ki je
članica uprave oziroma drugega organa, ki vodi poslovanje pravne osebe –
članice zbornice.
58. člen
Osebe iz prve
volilne skupine volijo člane sveta zbornice na podlagi splošne in enake volilne
pravice.
Osebe iz druge
volilne skupine volijo člane sveta zbornice po volilnem telesu, ki ga
sestavljajo predstavniki teh oseb. Volilno pravico pravne osebe - članice
zbornice uresničujejo v volilni enoti, v kateri imajo sedež.
59. člen
Volitve v svet
zbornice razpiše upravni odbor zbornice.
Od dneva razpisa
volitev do dneva glasovanja ne sme preteči manj kot 40 dni.
Kot dan glasovanja se lahko določi
katerikoli dan v tednu.
60. člen
Volitve vodi
volilna komisije zbornice. Volilno komisijo zbornice imenuje upravni odbor
zbornice. Sestavljajo jo predsednik in trije člani ter njihovi namestniki.
Volitve izvajajo
volilne komisije volilnih (območnih) enot, ki jih sestavljajo predsednik in
trije člani ter njihovi namestniki.
Delo na volišču
vodi volilni odbor, ki na dan volitev vodi glasovanje na voliščih ter po
zaključenem glasovanju ugotovi izid glasovanja na volišču. Sestavljajo ga
predsednik in dva člana ter njihovi namestniki. Odločbo o imenovanju volilnega
odbora izda volilna komisija volilne enote.
Pri delu
volilnega odbora je lahko navzoč zaupnik liste kandidatov.
61. člen
Volilna komisija
zbornice:
-       
skrbi za enotno uporabo določb zakona in
statuta zbornice, ki se nanašajo na postopek volitev, 
-       
imenuje volilne komisije območnih oziroma
volilnih enot, 
-       
usklajuje delo volilnih komisij območnih enot, 
-       
daje navodila v zvezi z izvajanjem volitev, 
-       
potrjuje kandidature oziroma liste kandidatov
ter sestavlja seznam kandidatur oziroma list kandidatov, 
-       
ugotavlja izid volitev, 
-       
ugotavlja predčasno prenehanje mandata članom
organov zbornice. 
Volilna komisija
območne oziroma volilne enote izvaja neposredno tehnično delo pri izvedbi
volitev ter določa volišča in imenuje volilne odbore.
62. člen
Če med trajanjem
mandata sveta preneha mandat članu sveta zbornice, ki je bil izvoljen na način
iz petega odstavka 35. člena ZKGZ, ga nadomesti tisti kandidat, ki je na
volitvah prejel naslednje najvišje število glasov. Če takega kandidata ni, se
opravijo nadomestne volitve, razen v primeru, če je od dneva potrditve mandata
člana, ki mu je prenehal mandat, preteklo več kot tri leta.
Če med trajanjem
mandata sveta preneha mandat članu sveta zbornice, ki je bil izvoljen na način
iz šestega odstavka 35. člena ZKGZ, ga nadomesti naslednji kandidat po
vrstnem redu na isti listi kandidatov. Če takega kandidata ni, se opravijo
nadomestne volitve, razen v primeru, če je od dneva potrditve mandata člana, ki
mu je prenehal mandat, preteklo več kot tri leta.
Mandat članu
sveta zbornice, ki je bil izvoljen iz druge volilne skupine preneha, če odstopi
ali preneha opravljati naloge člana uprave oziroma drugega organa poslovanja v
pravni osebi – članici zbornice. V takem primeru pripada mandat naslednjemu
kandidatu po zaporedju najvišjega števila glasov na volitvah. Če takega
kandidata ni, se opravijo nadomestne volitve, razen v primeru, če je od dneva
potrditve mandata člana, ki mu je prenehal mandat, preteklo več kot tri leta.
62.a člen
Glede dela
volilnih organov, potrjevanja kandidatur in postopka izvedbe glasovanja,
ugotavljanja rezultatov glasovanja ter rokov za uveljavljanje varstva volilne
pravice, se smiselno uporabljajo določbe zakona, ki ureja volitve v državni
zbor, če ni s tem statutom drugače določeno.
Glede postopkov
uveljavljanja varstva volilne pravice se smiselno uporabljajo določbe zakona,
ki ureja splošni upravni postopek.
2. Volitve v prvi volilni skupini
63. člen
Volitve v svet
zbornice v prvi volilni skupini se opravijo na podlagi volilnega imenika, ki ga
sestavi komisija za sestavo volilnega imenika na podlagi seznama članov
zbornice. Komisijo imenuje direktor.
Član zbornice se
vpiše v volilni imenik za območje volišča, na katerem ima stalno prebivališče.
Če član zbornice nima stalnega prebivališča na območju Republike Slovenije, se
vpiše v volilni imenik za volišče, ki ga določi komisija za sestavo volilnega
imenika glede na to, kje v Republiki Sloveniji opravlja kmetijsko oziroma
gozdarsko dejavnost. Če član zbornice ni vpisan v volilni imenik, lahko glasuje
na podlagi potrdila, ki mu ga izda komisija za sestavo volilnega imenika.
64. člen
Volitve v prvi
volilni skupini se opravijo po volilnih enotah. V vsaki volilni enoti se v svet
zbornice voli enega člana sveta na vsakih začetih 3000 članov zbornice. Volilna
enota obsega območje območne enote.
Volitve se
opravijo na podlagi list kandidatov, ki jih predložijo posamezne skupine članov
zbornice in organizacije kmetov volilni komisiji zbornice najkasneje 25. dan pred dnem glasovanja. Volilna komisija sestavi seznam
potrjenih list kandidatov oziroma kandidatur ter ga objavi najkasneje 18. dan pred dnem glasovanja.
Organizacija
kmetov določi kandidate po postopku, določenem z njenimi pravili. Listo
kandidatov lahko organizacija kmetov vloži v volilni enoti, če njeno listo
kandidatov podpre najmanj deset članov zbornice, ki imajo volilno pravico in
sedež v volilni enoti.
Če je listo
kandidatov določila organizacija kmetov, je ime liste enako imenu organizacije
kmetov. Če so listo kandidatov določili člani zbornice s podpisovanjem, se
šteje za ime liste ime in priimek prvopodpisanega.
Listo kandidatov
v volilni enoti, ki jo predlaga skupina članov zbornice, mora v volilni enoti
podpreti s podpisi najmanj 20 članov zbornice. Listi kandidatov je potrebno
priložiti tudi seznam članov zbornice, ki so podprli listo kandidatov.
Če se v volilni
enoti voli enega ali dva člana sveta, se glasuje o posameznih kandidatih.
Volivec lahko glasuje za toliko kandidatov, kolikor se jih voli v volilni
enoti. Če se voli en član sveta, je za člana sveta izvoljen kandidat, ki prejme
največ glasov, če se pa voli dva člana sveta, sta izvoljena tista dva
kandidata, ki prejmeta največ glasov.
Če se v volilni
enoti voli tri ali več članov sveta, se glasuje o listi kandidatov. Glasuje se
tako, da se obkroži zaporedna številka pred imenom liste, za katero se glasuje.
V primeru iz
prejšnjega odstavka se mandate dodeljuje listam kandidatov po zaporedju
najvišjih količnikov, ki se dobijo tako, da se število glasov vsake posamezne
liste deli z vsemi števili od ena do števila glasov vsake posamezne liste (d'
Hondtov sistem). Z liste kandidatov je izvoljenih toliko kandidatov, kolikor
mandatov dobi lista. Izvoljeni so kandidati po vrstnem redu na listi
kandidatov.
Glasovanje članov prve volilne skupine
poteka na voliščih. V vsaki
občini je praviloma najmanj eno volišče.
Volilna komisija zbornice lahko odloči, da
se opravi predčasno glasovanje
oziroma glasovanje po pošti za člane zbornice, ki bodo na dan glasovanja odsotni iz kraja prebivališča.
Glasovanje se opravi z glasovnico, ki
vsebuje:
-       
zaporedno številko in ime liste kandidatov,
-       
imena in priimke kandidatov,
-       
navodilo o načinu glasovanja.
64.a člen
(črtan)
64.b člen
(črtan)
64.c člen
(črtan)
3. Volitve v drugi volilni skupini
65. člen
Volitve v drugi
volilni skupini se opravijo po volilnem telesu, v katero organi upravljanja
pravnih oseb, ki so članice zbornice, določijo po enega predstavnika.
Volitve se
opravijo s tajnim glasovanjem. Glasovnica vsebuje:
-       
zaporedno številko kandidata,
-       
ime in priimek kandidata ter naziv pravne
osebe, v kateri kandidat opravlja naloge člana uprave oziroma drugega organa
poslovanja,
-       
navodilo o načinu glasovanja.
Volitve v svet
zbornice in svete območnih enot iz druge volilne skupine se opravijo na podlagi
seznama kandidatur, ki so jih predlagale pravne osebe. Kandidature je treba
predložiti volilni komisiji zbornice najkasneje 25.
dan pred dnem glasovanja. Vsaka članica lahko določi največ eno kandidaturo.
Volilna komisija sestavi seznam potrjenih kandidatur ter ga objavi najkasneje 18. dan pred dnem glasovanja.
Izvoljeni predstavniki v volilno telo
opravijo tajno glasovanje z
glasovnico, ki jo prejmejo ob predložitvi potrdila o izvolitvi za predstavnika članice volilnemu odboru, ki vodi glasovanje na volišču.
Za člana sveta
zbornice ali člana sveta območne enote je izvoljen kandidat, ki je prejel
največ glasov.
Če je dvoje ali
več kandidatov pri glasovanju za člana sveta zbornice ali za člana sveta
območne enote prejelo enako za izvolitev potrebno število glasov, odloči žreb.
65.a člen
(črtan)
4. Volitve v svete območnih enot
66. člen
Redne volitve v
svete območnih enot se izvedejo sočasno z rednimi volitvami v svet zbornice.
Glasovanje v drugi volilni skupini se opravi po istem volilnem telesu kot
glasovanje v svet zbornice.
Za volitve v
svete območnih enot se smiselno uporabljajo določbe zakona in statuta, ki
določajo volitve v svet zbornice.
VII. FINANCIRANJE ZBORNICE IN ZBORNIČNI PRISPEVEK
67. člen
Zbornica je
lastnica stvarnega in finančnega premoženja v skladu z zakonom.
68. člen
Sredstva za delo
zbornice se pridobijo:
-       
z zborničnim prispevkom,
-       
s prihodki iz lastne dejavnosti,
-       
s sredstvi državnega proračuna in proračuna
lokalnih skupnosti,
-       
z izrednimi prihodki (darila, volila in
podobno).
Za izvajanje
nalog javne službe se do sprejetja programa dela zbornice in kmetijsko
gozdarskih zavodov oziroma do izdanega soglasja Vlade Republike Slovenije k
programu dela zbornice in kmetijsko gozdarskih zavodov, s pristojnim
ministrstvom podpiše pogodba o začasnem financiranju po dvanajstinah, v višini
financiranja v preteklem letu.
69. člen
Za opravljanje
določenih dodatnih nalog se lahko zbirajo prostovoljni prispevki, ki se
uporabijo samo za namene, za katere so bili zbrani.
Za namen
zbiranja prostovoljnih prispevkov iz prejšnjega odstavka zbornica odpre poseben
podračun.
70. člen
Upravni odbor
zbornice sprejema cenik storitev, ki ne sodijo v izvajanje javnih služb. V
ceniku je definirana posebna cena storitev za nečlane. Cenik storitev določa
tudi višino stroškov v postopku pred stalno arbitražo.
1. Zbornični prispevek
71. člen
Člani plačujejo
zbornični prispevek A, B, C ali pavšalni znesek. 
Višina
zborničnega prispevka je določena z Zakonom o Kmetijsko gozdarski zbornici
Slovenije. Svet zbornice lahko stopnje, določene v Zakonu o Kmetijsko gozdarski
zbornici Slovenije v soglasju z Vlado Republike Slovenije poviša ali zniža za
največ 20%, glede na obseg nalog iz letnega programa dela, ki se financirajo iz
zborničnega prispevka. 
Stopnje
zborničnega prispevka se objavijo v Sklepu o stopnjah, načinih in rokih
zbiranja zborničnega prispevka, ki ga za posamezno leto sprejme svet zbornice.
72. člen
Zavezanci za
plačilo zborničnega prispevka v višini pavšalnega zneska so:
-       
osebe iz četrte alinee prvega odstavka
9. člena ZKGZ, če ne izpolnjujejo katerega od pogojev iz prve do tretje
alinee prvega odstavka 9. člena ZKGZ;
-       
osebe iz tretjega odstavka 9. člena ZKGZ.
Pavšalni znesek
znaša 8,35 EUR in se valorizira po stopnji, kot se v skladu s predpisi o
ugotavljanju katastrskega dohodka valorizira katastrski dohodek, kar letno
ugotovi svet zbornice.
73. člen
Osebi, ki
izpolnjuje pogoje za članstvo v zbornici na dveh ali več podlagah hkrati, se
ugotovi zbornični prispevek za vse podlage, odmeri pa se najvišji zbornični
prispevek.
74. člen
Nastanek oziroma
prenehanje obveznosti plačevanja zborničnega prispevka nastopi, ko član izpolni
oziroma preneha izpolnjevati pogoje za članstvo, določene v zakonu in je to
razvidno iz uradnih podatkov na podlagi 4. člena ZKGZ.
75. člen
Višina
zborničnega prispevka za zavezance, ki so sočasno obvezni člani Obrtno –
podjetniške zbornice Slovenije, se določi s sporazumom med zbornicama.
76. člen
Zavezanci za
zbornični prispevek plačajo zbornični prispevek v enem ali dveh obrokih.
77. člen
Pravne osebe, ki
so bile na lastno zahtevo sprejete v prostovoljno članstvo in ne izpolnjujejo
pogojev za plačilo zborničnega prispevka C, plačujejo zbornični prispevek v
višini povprečnega zborničnega prispevka zadnje odmere pravnim osebam, ki so
obvezne članice zbornice.
Višino
zborničnega prispevka iz prejšnjega odstavka letno določi svet zbornice s
Sklepom o stopnjah, načinih in rokih zbiranja zborničnega prispevka.
78. člen
Zbornični
prispevki se plačujejo na način in v roku, ki ga določi svet zbornice s
splošnim aktom najpozneje do 31. decembra tekočega leta za prihodnje leto.
Splošni akt se objavi v Uradnem listu Republike Slovenije.
Upravni odbor
zbornice lahko na podlagi vloge zavezanca, h kateri predloži dokazila o svojih
dohodkih in premoženjskem stanju, dovoli odlog plačila zborničnega prispevka
oziroma dovoli plačilo v največ šestih mesečnih obrokih ali določi, da se
zavezancu dolg v celoti ali deloma odpiše, če bi se z izterjavo lahko ogrozilo
preživljanje zavezanca. Natančnejše kriterije za odlog plačila, plačila v
obrokih ali odpis plačila določi Upravni odbor zbornice najpozneje do
31. decembra tekočega leta za prihodnje leto.
VIII. NADZOR NAD FINANČNIM POSLOVANJEM IN RAZPOLAGANJE S
PREMOŽENJEM
79. člen
Finančno
poslovanje nadzoruje nadzorni odbor zbornice. Zbornica razpolaga s premoženjem
v skladu s finančnim načrtom zbornice in sklepi upravnega odbora.
Revizijo
pravilnosti in smotrnosti poslovanja zbornice in kmetijsko gozdarskih zavodov
izvaja Računsko sodišče Republike Slovenije v skladu z zakonom.
IX. ODNOS DO PRAVNIH OSEB, KATERIH USTANOVITELJICA JE
ZBORNICA
80. člen
Zbornica je
ustanovitelj kmetijsko gozdarskih zavodov, ki so ustanovljeni kot javni zavodi
za izvajanje javnih služb na področju kmetijstva in gozdarstva, ter drugih
nalog v skladu s pridobljenimi koncesijami.
Strokovne službe
zborničnega urada organizirajo in usmerjajo strokovno delo kmetijsko gozdarskih
zavodov, skrbijo za usklajeno delovanje in kontrolirajo izvajanje javnih služb.
Ustanovitelj
izvršuje svoje ustanoviteljske pravice tako, da:
-       
organizira celovito, nemoteno in strokovno
izvajanje javnih služb,
-       
daje soglasje k statutom kmetijsko gozdarskih
zavodov,
-       
daje soglasje k programom dela kmetijsko
gozdarskih zavodov,
-       
daje soglasje k ustanovitvi gospodarskih družb
katerih ustanovitelj je zavod,
-       
odloča o spremembi dejavnosti kmetijsko
gozdarskega zavoda,
-       
odloča o spremembi imena kmetijsko gozdarskega
zavoda,
-       
daje soglasje k aktu o sistematizaciji delovnih
mest,
-       
daje soglasje k imenovanju direktorja kmetijsko
gozdarskega zavoda,
-       
imenuje tri člane sveta zavoda kot predstavnike
ustanovitelja,
-       
imenuje tri člane sveta zavoda kot predstavnike
uporabnikov javnih storitev,
-       
daje soglasje k zaposlovanju strokovnjakov,
-       
iz sredstev državnega proračuna zagotavlja
sredstva za delovanje kmetijsko gozdarskih zavodov v delu, ki zagotavlja
izvajanje javnih služb.
81. člen
Kmetijsko
gozdarska zbornica Slovenije lahko za izvajanje svoje dejavnosti ustanovi ali
soustanovi druge pravne osebe.
Ustanoviteljske
pravice do pravnih oseb, katerih ustanoviteljica ali soustanoviteljica je
zbornica, se določijo v aktu o ustanovitvi pravnih oseb.
X. UREJANJE PRAVIC IN DOLŽNOSTI DELAVCEV
82. člen
Pravice in
dolžnosti delavcev ureja splošni akt, ki ga sprejme upravni odbor.
83. člen
Za obračunavanje
plač delavcev v zbornici in kmetijsko gozdarskih zavodih se uporabljajo
predpisi o razmerjih plač v državnih organih oziroma o javnih uslužbencih.
XI. PRIZNANJA ZBORNICE
84. člen
Zbornica svojim
članom ali drugim posameznikom in organizacijam, ki so pomembno prispevali k
uveljavljanju in razvoju zborničnega sistema, podeljuje priznanja in nagrade.
Vrsto nagrad in
priznanj in pogoje za podelitev določa poseben akt, ki ga sprejme upravni
odbor, ki tudi odloča o podelitvi priznanj in nagrad.

Statut Kmetijsko gozdarske zbornice Slovenije
(Uradni list RS, št. 53/08)
vsebuje naslednjo prehodno in končno določbo:
»XII. PREHODNA IN KONČNA DOLOČBA
87. člen
Postopki, ki so
se začeli v skladu s Statutom Kmetijsko gozdarske zbornice Slovenije (Uradni
list RS, št. 64/01, 05/03, 89/03, 29/04), se dokončajo v skladu z določbami, po
katerih so bili začeti.
88. člen
Statut velja, ko
ga sprejme svet zbornice in ko da k določbam statuta, ki se nanašajo na
izvajanje javnih pooblastil, soglasje Vlada Republike Slovenije. Statut se
objavi v Uradnem listu Republike Slovenije.
Z dnem začetka
veljave tega statuta preneha veljati Statut Kmetijsko gozdarske zbornice
Slovenije (Uradni list RS, št. 64/01, 05/03, 89/03, 29/04).«.

Spremembe in dopolnitve Statuta Kmetijsko
gozdarske zbornice Slovenije (Uradni list RS, št. 28/11)
vsebujejo naslednjo končno določbo:
»16. člen
Spremembe
statuta začnejo veljati, ko jih sprejme svet zbornice. Te spremembe statuta se
objavijo v Uradnem listu Republike Slovenije.«.

Spremembe in dopolnitve Statuta Kmetijsko
gozdarske zbornice Slovenije (Uradni list RS, št. 28/11)
vsebujejo naslednjo končno določbo:
»KONČNA DOLOČBA
3. člen
Spremembe in
dopolnitve statuta začnejo veljati, ko jih sprejme svet zbornice, objavijo se v
Uradnem listu Republike Slovenije.«.

Spremembe in dopolnitve Statuta Kmetijsko
gozdarske zbornice Slovenije (Uradni list RS, št. 20/12)
zaradi preštevilčenja členov spreminjajo 87. člen statuta tako, da se glasi:
»85. člen
Postopki, ki so
se začeli v skladu s Statutom Kmetijsko gozdarske zbornice Slovenije (Uradni
list RS, št. 64/01, 5/03, 89/03, 29/04), se dokončajo v skladu z določbami, po
katerih so bili začeti.«;
zaradi preštevilčenja členov spreminjajo 88.
člen statuta tako, da se glasi:
»86. člen
Statut velja, ko
ga sprejme svet zbornice in ko da k določbam statuta, ki se nanašajo na
izvajanje javnih pooblastil, soglasje Vlada Republike Slovenije. Statut se
objavi v Uradnem listu Republike Slovenije.
Z dnem začetka
veljave tega statuta preneha veljati Statut Kmetijsko gozdarske zbornice
Slovenije (Uradni list RS, št. 64/01, 5/03, 89/03, 29/04).«;
ter vsebujejo naslednjo končno določbo:
»KONČNA DOLOČBA
19. člen
Spremembe in
dopolnitve statuta začnejo veljati, ko jih sprejme svet zbornice, objavijo se v
Uradnem listu Republike Slovenije.«.

Spremembe Statuta Kmetijsko gozdarske zbornice
Slovenije (Uradni list RS, št. 75/12)
vsebujejo naslednjo končno določbo:
»KONČNA DOLOČBA
10. člen
Spremembe in
dopolnitve statuta začnejo veljati, ko jih sprejme svet zbornice, objavijo se v
Uradnem listu Republike Slovenije.«.

Spremembe Statuta Kmetijsko gozdarske zbornice
Slovenije (Uradni list RS, št. 25/15)
vsebujejo naslednjo končno določbo:
»KONČNA DOLOČBA
5. člen
Spremembe in dopolnitve statuta začnejo
veljati, ko jih sprejme svet
zbornice, objavijo se v Uradnem listu Republike Slovenije.«.