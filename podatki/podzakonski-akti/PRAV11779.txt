1. člen
(vsebina)
Ta pravilnik ureja postopek povračila in
odmere potnih stroškov, ki pripadajo osebam, vabljenim v uradne prostore
(v nadaljnjem besedilu: vabljena oseba) na podlagi 35. in 37. člena
Zakona o nalogah in pooblastilih policije (Uradni list RS, št. 15/13,
23/15 – popr., 10/17, 46/19 – odl. US in 47/19) ter tretjega odstavka
148. člena Zakona o kazenskem postopku (Uradni list RS, št. 32/12 –
uradno prečiščeno besedilo, 47/13, 87/14, 8/16 – odl. US, 64/16 – odl. US,
65/16 – odl. US, 66/17 – ORZKP153,154, 22/19, 55/20 – odl. US, 89/20 – odl. US,
191/20 – odl. US in 200/20).
2. člen
(potni stroški)
(1) Potni stroški obsegajo stroške za
prevoz z najcenejšim javnim prevoznim sredstvom. Za javna prevozna sredstva se
po tem pravilniku štejejo vlak, avtobus, ladja in letalo.
(2) Če na poti ali delu poti javno
prevozno sredstvo ne vozi, se vabljeni osebi povrnejo stroški za prevožene
kilometre z lastnim prevoznim sredstvom.
(3) Potni stroški iz prvega in drugega
odstavka tega člena (v nadaljnjem besedilu: potni stroški) obsegajo izdatke za
potovanje od dejanskega bivališča, do kraja, kjer je z vabljeno osebo opravljen
postopek, in za njeno vrnitev.
3. člen
(zahtevek za povračilo)
(1) Potni stroški se odmerijo in
povrnejo na zahtevo vabljene osebe.
(2) Policist mora vabljeno osebo
opozoriti na pravico do povračila potnih stroškov.
(3) Policist opozorilo in izjavo
vabljene osebe v zvezi z zahtevkom za povračilo potnih stroškov vpiše v pisni
dokument, ki ga sestavi v zvezi s postopkom z vabljeno osebo (zapisnik, uradni
zaznamek).
(4) Policijska enota, katere policist
je vabil osebo, zahtevek za povračilo potnih stroškov takoj pošlje
organizacijski enoti, pristojni za finančno poslovanje, ki poskrbi za izplačilo
upravičencu. Obrazec zahtevka je določen v prilogi 1, ki je sestavni del tega
pravilnika.
4. člen
(odmera potnih stroškov)
(1) Potni stroški se povrnejo za
potovanje po najkrajši poti.
(2) Potni stroški se povrnejo v višini
dejanskih izdatkov za potovanje z javnim prevoznim sredstvom.
(3) Višina potnih stroškov se
ugotavlja in določi na podlagi vozovnice, veljavnih cenikov ali izjave vabljene
osebe.
(4) Povrnitev potnih stroškov za
prevožene kilometre se obračuna v višini, ki za povračilo stroškov prevoza na
delo in z dela velja za javne uslužbence.
5. člen
(potni stroški spremljevalca)
(1) Če vabljena oseba zaradi bolezni,
starosti ali invalidnosti potrebuje spremljevalca, se stroški, v obsegu in na
način, določen s tem pravilnikom, povrnejo tudi spremljevalcu.
(2) Določba prejšnjega odstavka velja
tudi za spremljevalca vabljenega otroka ali mladoletnika.

Priloga
1: Obrazec zahtevka

Pravilnik o povračilu potnih stroškov
vabljenim osebam (Uradni list RS, št. 94/13) vsebuje naslednji končni določbi:
»6. člen
(prenehanje
uporabe)
Z dnem uveljavitve tega pravilnika se
preneha uporabljati Pravilnik o povračilu potnih stroškov vabljenim osebam
(Uradni list RS, št. 79/06 in 15/13 – ZNPPol).
7. člen
(veljavnost)
Ta pravilnik začne veljati petnajsti dan po
objavi v Uradnem list Republike Slovenije.«.

Pravilnik
o spremembah Pravilnika o povračilu potnih stroškov vabljenim osebam (Uradni
list RS, št. 77/21)
vsebuje naslednjo končno določbo:
»KONČNA DOLOČBA
3. člen
Ta pravilnik začne veljati naslednji dan po
objavi v Uradnem listu Republike Slovenije.«.