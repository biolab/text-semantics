1. člen
(vsebina)
Ta pravilnik določa pogoje za uporabo
označbe »tradicionalni ugled« za idrijske žlikrofe in postopek njihove
priprave.
2. člen
(označevanje)
Idrijski žlikrofi morajo biti označeni v
skladu s predpisom, ki ureja splošno označevanje predpakiranin živil,
predpisom, ki ureja zaščitni znak za označevanje kmetijskih pridelkov oziroma
živil in v skladu s tem pravilnikom.
Označbo »tradicionalni ugled – idrijski
žlikrofi« lahko uporabljajo samo tisti pripravljalci idrijskih žlikrofov, ki
izpolnjuje pogoje, določene s tem pravilnikom, ter so kontrolirani in
certificirani v skladu s predpisi, ki urejajo pogoje za uporabo označb za
posebne kmetijske pridelke in živila.
3. člen
(meroslovne zahteve)
Nazivna količina predpakiranih idrijskih
žlikrofov, njihov dovoljeni negativni odstopek ter oznaka za nazivno količino
morajo biti v skladu s predpisom, ki ureja predpakirane izdelke.
4. člen
(surovine)
Surovine za pripravo idrijskih žlikrofov
so: 
1.    
testo: 
- 
do 30 dag moke, 
- 
1-2 jajci, 
- 
olje, voda ali mleko po potrebi, da testo nastane mehko; 
2.    
nadev: 
- 
50 dag krompirja, 
- 
do 5 dag ocvirkove masti (zaseke) ali prekajene sesekljane slanine, 
- 
do 5 dag čebule, 
- 
drobnjak, 
- 
majaron, 
- 
črni poper, 
- 
sol. 
Proizvajalec sam določi količino čebule in
ocvirkove masti, vsekakor pa morata biti obe sestavini uporabljeni. 
Proizvajalci, ki prodajajo zamrznjene
žlikrofe, morajo zaradi ohranjanja senzoričnih lastnosti uporabiti manjšo
količino začimb in debelejše testo. Za isto količino nadeva se potrebuje za
testo: 40–50 dag bele moke, do 4 jajca, olje, voda ali mleko po potrebi. 
Surovine so navedene za 150 kosov idrijskih
žlikrofov.
5. člen
(postopek priprave)
Za pripravo idrijskih žlikrofov so potrebni
naslednji postopki:
1.    
priprava testa: iz moke, jajca in vode ali mleka se zamesi testo, ki je
mehkejše kot testo za rezance. Testo se gnete tako dolgo, da postane prožno,
elastično in se ne prijemlje rok in deske. Če se testo prereže, mora biti gosto
in brez luknjic. Nato se oblikuje hlebček in se pokrije, da se ne izsuši, in
pusti počivati najmanj pol ure. Tako pripravljeno testo se na tanko razvalja;
2.    
priprava nadeva: nadev za idrijske žlikrofe se pripravi iz kuhanega
krompirja, ki se še topel pretlači. Pretlačenemu krompirju se doda sol in
maščobo (ocvirki, zaseka, pražena slanina). Nato se primeša pražena čebula in
začimbe (majaron, drobnjak, poper, sol). Vse sestavine se dobro premešajo in
hitro ugnetejo tako, da se dobi voljno zmes. Nadev ne sme biti drobljiv, zato
se mu po potrebi dodaja maščobo. Iz nadeva se napravijo enakomerne, za lešnik
velike kroglice, ki se jih polaga na testo;
3.    
oblikovanje: na razvaljano testo polagamo na primerni razdalji (en prst)
kroglice nadeva. Nato se testo med kroglicami prereže po dolgem in počez. Testo
se vzviha in med kroglicami stisne, da se sprime in se dobijo ušesca. Zgoraj, v
vsakega, se vtisne vdolbinica, tako da se testo ne pretrga. Tako dobijo
idrijski žlikrofi značilno obliko klobuka. Mere tipičnega idrijskega žlikrofa:
3 cm v dolžino in 2 cm v višino (višina se meri na sredini idrijskega žlikrofa,
na robovih pa so malo višji);
4.    
kuhanje: idrijski žlikrofi se stresejo v vrelo slano vodo, pomešajo in
pokrijejo. Ko se dvignejo in ponovno zavrejo, so kuhani. Vzame se jih iz kropa
in takoj ponudi;
5.    
način serviranja: idrijske žlikrofe se lahko servira kot samostojna jed
in se jih zabeli z ocvirki. Lahko se jih ponudi z znano idrijsko omako bakalco,
drugimi mesnimi omakami (politi s pečenkino omako, golažem, raznimi pečenkami),
z gorgonzolo ipd.
6. člen
(ocenjevanje)
Označbo »Tradicionalno poreklo – idrijski
žlikrofi« lahko nosi izdelek, ki je ocenjen s senzorično oceno najmanj 25 točk,
pri čemer mora biti ocena za lastnost »videz« najmanj 5 točk. Uporaba označbe
»Tradicionalno poreklo – idrijski žlikrofi« se dovoli le za prijavljeno
količino.
Senzorično ocenjevanje idrijskih žlikrofov
obsega:
1.    
videz – od 1 do 7 točk,
2.    
vonj – od 1 do 7 točk,
3.    
aroma – od 1 do 7 točk,
4.    
tekstura – od 1 do 7 točk,
5.    
skupni vtis – od 1 do 7 točk.
Če je neka napaka tako izrazita, da se
izdelku za določeno lastnost odbije vse možne točke, je tak izdelek
diskvalificiran.
7. člen
(ocena videza)
Ocena 7 točk: tipična oblika idrijskega
žlikrofa (stisnjeno testo idrijskega žlikrofa ob obeh robovih in na vrhu ima
vdolbinico), enotna velikost in oblika, brez deformacij, po teksturi primerno
čvrst, ni vidne razkuhanosti ali zmehčanosti testa, enotna rumenkasta barva
površine brez vidnega izločenega škroba.
Ocena 1 točka: netipični, slabo oblikovani,
različnih velikosti in oblik, deformirani, razkuhani in zmehčani, poškodovani
(izpadanje nadeva), netipična barva, veliko sivih ali belih madežev na površini
(izločen škrob).
Ocena pada za 1 točko.
8. člen
(ocena vonja)
Ocena 7 točk: intenziven in tipičen vonj,
ni premočno izraženih vonjev po začimbah, dodatkih ali celo po žarkem v nadevu.
Ocena 1 točka – prazen vonj, netipičen,
močno izstopajo vonji po začimbah in dodatkih, po žarki slanini in podobno.
Ocena pada za 1 točko.
9. člen
(ocena arome)
Ocena 7 točk: značilna in intenzivna aroma
idrijskega žlikrofa (testo in nadev) z okusom po krompirju, po maščobi (ki ne
prevladuje), dodatkih in začimbah, ki harmonično dopolnjujejo aromo.
Ocena 1 točka: neprimerna aroma s premočno
izraženim okusom po majaronu, drobnjaku, popru, ocvirkih, zaseki; aroma po žarki
ali zapečeni maščobi, slaba harmoničnost začimb.
Ocena pada za 1 točko.
10. člen
(ocena teksture)
Ocena 7 točk: tekstura kot zaželen občutek
v ustih, značilen za nekoliko čvrstejše škrobne jedi. Ni zaznati lepljivosti
testa in nadeva, ampak sta rahla in nežna. Začimbe so fino mlete, ocvirki in
pražena zaseka v manjših delcih.
Ocena 1 točka: neprimeren, preveč trd ali
preveč razkuhan, močno lepljiv, nerahel, tekstura moteča zaradi grobo mletih
začimb ali prevelikih delcev ocvirkov in pražene zaseke.
Ocena pada za 1 točko.
11. člen
(ocena skupnega vtisa)
Ocena 7 točk: odličen videz, vonj, aroma in
tekstura, ki oblikujejo odlično skupno sprejemljivost idrijskega žlikrofa.
Ocena 1 točka: povsem nesprejemljiv
idrijski žlikrof, nepravilne oblike, z napakami v vonju, aromi in teksturi.
Ocena pada za 1 točko.
12. člen
(vodenje pisne dokumentacije)
Pripravljalci idrijskih žlikrofov, ki
uporabljajo označbo tradicionalnega ugleda, vodijo podatke o količini
pripravljenih in prodanih idrijskih žlikrofov.

Pravilnik o pogojih za uporabo označbe
»tradicionalni ugled« za idrijske žlikrofe (Uradni list RS, št. 52/02)
vsebuje naslednjo končno določbo:
»13. člen
(veljavnost)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi pravilnika
o pogojih za uporabo označbe »tradicionalni ugled« za idrijske žlikrofe (Uradni
list RS, št. 33/05) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.