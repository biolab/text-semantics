1. člen
Ta uredba določa način unovčitve poroštva, ki ga je Republika
Slovenija dala za obveznosti Družbe za avtoceste v Republiki Sloveniji (DARS)
po Zakonu o poroštvu Republike Slovenije za obveznosti iz najetih kreditov in
izdanih obveznic DARS d.d. za realizacijo gradnje avtocestnih odsekov iz
nacionalnega programa izgradnje avtocest v Republiki Sloveniji v višini 246,72
mio EUR (Uradni list RS, št. 56/03) (v nadaljnjem besedilu: zakon).
2. člen
Republika Slovenija na podlagi zakona jamči za obveznosti iz
naslova obveznic (v nadaljnjem besedilu: obveznice), Družbe za avtoceste v
Republiki Sloveniji, DARS d.d. Celje (v nadaljnjem besedilu: izdajatelj)
izdanih na podlagi Zakona o soglasju Republike Slovenije DARS d.d. za najetje
kreditov in izdajo obveznic za realizacijo gradnje avtocestnih odsekov iz
nacionalnega programa izgradnje avtocest v Republiki Sloveniji v višini 246,72
mio EUR (Uradni list RS, št. 56/03).
3. člen
Republika Slovenija bo zakonitemu imetniku obveznice na
njegov pisni poziv v skladu s to uredbo plačala vse zapadle obveznosti iz
obveznice, ki jih izdajatelj ne bo izpolnil v roku in pod pogoji izdanih
obveznic.
4. člen
Republika Slovenija bo izpolnila obveznosti tisti pravni ali
fizični osebi, ki je kot zakoniti imetnik obveznice dva delovna dneva pred
zapadlostjo posamezne obveznosti za katero se unovčuje poroštvo, vpisana v
centralnem registru Klirinško depotne družbe.
5. člen
Zakoniti imetnik obveznice mora izdajatelju in Klirinško
depotni družbi posredovati podatke, potrebne za izpolnitev obveznosti iz
izdanih obveznic: ime in priimek oziroma naziv pravne osebe, davčno številko,
številko računa, ne katerega se izpolni obveznost in naslov stalnega bivališča
oziroma sedež pravne osebe. 
Zakoniti imetnik obveznice ni upravičen do povračila škode,
obresti ali stroškov, ki bi nastali kot posledica opustitve sporočanja iz
prejšnjega odstavka.
6. člen
Zakoniti imetnik obveznice mora najkasneje v roku desetih
delovnih dni po zapadlosti posamezne obveznosti pozvati Republiko Slovenijo k
izpolnitvi poroštvene obveznosti, sicer ni upravičen do povračila zamudnih
obresti. 
Poziv za izpolnitev iz prejšnjega odstavka je popoln, če je
dan v pisni obliki in poslan s priporočeno pošto na naslov, naveden v
poroštveni izjavi in vsebuje natančne podatke o računu, na katerega se izpolni
obveznost Republike Slovenije, davčni številki zakonitega imetnika obveznice,
navedbo terjatve, na katero se nanaša poziv (število lotov obveznice, obresti,
glavnica) in izjavo zakonitega imetnika obveznice, da izdajatelj obveznice na
dan zapadlosti ni izpolnil posamezne zapadle obveznosti iz obveznice. 
Če je poziv za izpolnitev nepopoln, zakoniti imetnik
obveznice ni upravičen do povračila škode, obresti ali stroškov, ki bi nastali
kot posledica neizpolnitve poroštvene obveznosti Republike Slovenije iz razloga
nepopolnosti poziva.
7. člen
Republika Slovenija bo izpolnila poroštveno obveznost v roku
desetih delovnih dni od datuma prejema popolnega poziva iz prejšnjega člena. Če
Republika Slovenija zamudi z izpolnitvijo poroštvene obveznosti bo zakonitemu
imetniku obveznice plačala zakonite zamudne obresti za čas zamude.
8. člen
Na podlagi zakona in te uredbe bo Republika Slovenija za
vsako posamezno izdajo obveznic izdala posebno poroštveno izjavo, iz katere
bodo razvidni osnovni elementi poroštvene obveznosti Republike Slovenije.
9. člen
Ta uredba začne veljati naslednji dan po objavi v Uradnem
listu Republike Slovenije.
Št. 447-24/2004-1
Ljubljana, dne 29. aprila 2004.
EVA 2004-1611-0113
Vlada Republike Slovenije
mag. Anton Rop l. r. 
Predsednik