I. SPLOŠNE DOLOČBE
1. člen
(vsebina)
(1) Ta pravilnik določa pogoje in način izpolnjevanja
pogojev, ki jih mora izpolnjevati subjekt, zadolžen za vzdrževanje tirnih
vozil, ki niso tovorni vagoni (v nadaljnjem besedilu: subjekt, zadolžen za
vzdrževanje) oziroma nosilec posamezne funkcije sistema vzdrževanja.
(2) Ta pravilnik delno prenaša Direktivo (EU) 2016/798
Evropskega parlamenta in Sveta z dne 11. maja 2016 o varnosti na železnici
(UL L št. 138 z dne 26. 5. 2016, str. 102).
2. člen
(pomen izrazov)
Izrazi, uporabljeni v tem pravilniku, pomenijo:
1.     
»nosilec posamezne funkcije sistema vzdrževanja« je pravna ali fizična
oseba, ki ima s subjektom, zadolženim za vzdrževanje, sklenjeno pisno pogodbo o
izvajanju posamezne funkcije ali dela funkcije sistema vzdrževanja in
izpolnjuje pogoje po tem pravilniku za posamezno funkcijo sistema vzdrževanja, določeno
z zakonom, ki ureja varnost v železniškem prometu;
2.     
2. »priročnik o vzdrževanju« je dokument, ki ga subjekt, zadolžen
za vzdrževanje, izdela za izvajanje posameznih funkcij sistema vzdrževanja;
3.     
3. »sprostitev v obratovanje« je potrdilo, ki ga nosilec funkcije
izvajanja vzdrževanja, izroči nosilcu funkcije upravljanja vzdrževanja voznega
parka, da je bilo vzdrževanje opravljeno po nalogih za vzdrževanje;
4.     
4. »tirna vozila« so tirna vozila, ki niso tovorni vagoni in obsegajo
vlake z motorji z notranjim zgorevanjem na lastni pogon in električne vlake na
lastni pogon, parne lokomotive, vlečne enote z motorji z notranjim zgorevanjem
in električne vlečne enote, potniške in druge sorodne vagone ter mobilno
železniško opremo za gradnjo in vzdrževanje infrastrukture;
5.     
»vrnitev v uporabo« je potrdilo, izdano na podlagi sprostitve v
obratovanje, ki ga subjekt, zadolžen za vzdrževanje, izda prevozniku ali
imetniku. S tem zagotavlja, da so bila vzdrževalna dela končana in da so tirna
vozila, ki so bila umaknjena iz obratovanja, znova v takem stanju, da omogočajo
varno uporabo, pri čemer so mogoče začasne omejitve uporabe;
6.     
»vzdrževanje« je preventivno ohranjanje zadovoljivega tehničnega stanja
tirnih vozil, s katerim se stalno zagotavlja zanesljiv, varen, urejen,
gospodaren in okolju prijazen železniški promet.
3. člen
(odnosi med upravljavcem, prevoznikom, imetnikom in
subjektom, zadolženim za vzdrževanje)
(1) Kadar ima prevoznik ali upravljavec tirna vozila
uvrščena v vlak, mora ves čas spremljati njihovo tehnično brezhibnost in v
primeru ugotovljenih nepravilnosti sprotno obveščati subjekt, zadolžen za
vzdrževanje, o ugotovitvah glede obratovanja, ki vplivajo na vzdrževanje.
(2) Če prevoznik ali upravljavec ni imetnik tirnega
vozila, uvrščenega v vlak, mora z imetnikom skleniti pogodbo o uporabi tirnih
vozil, v kateri natančno opredelita medsebojna razmerja tako, da je
zagotovljena tehnična brezhibnost tirnih vozil, uvrščenih v vlak.
(3) Pogodbe med prevoznikom, imetnikom in subjektom,
zadolženim za vzdrževanje, morajo biti v skladu s postopki, ki jih prevoznik
določi v svojem sistemu varnega upravljanja, vključno z izmenjavo informacij.
(4) Prevoznik mora v svojem sistemu varnega upravljanja zagotoviti
nadzor nad vsemi tveganji v zvezi z izvajanjem dejavnosti vzdrževanja. Nadzor
vključuje tudi dejavnosti podizvajalcev.
(5) Imetnik mora:
-       
s subjektom, zadolženim za vzdrževanje, skleniti pogodbo v pisni obliki,
s katero se dogovorita o vzdrževanju tirnih vozil,
-       
varnostnemu organu nemudoma sporočiti vsako spremembo podatkov o tirnih
vozilih, ki se vodijo v registru tirnih vozil,
-       
zagotoviti, da je tirno vozilo pravočasno na voljo subjektu, zadolženemu
za vzdrževanje, zaradi vzdrževanja,
-       
izvesti postopke za odpravo ugotovljenih tehničnih težav, nastalih pri
obratovanju tirnega vozila,
-       
nemudoma obvestiti prevoznika oziroma upravljavca, s katerim ima
sklenjeno pogodbo o uporabi tirnega vozila, če tirno vozilo ne izpolnjuje
pogojev za obratovanje.
II. VZPOSTAVITEV SISTEMA VZDRŽEVANJA TIRNIH VOZIL
4. člen
(splošno)
(1) Subjekt, zadolžen za vzdrževanje, mora imeti
vzpostavljen sistem vzdrževanja, ki obsega vse funkcije sistema vzdrževanja, določene
z zakonom, ki ureja varnost v železniškem prometu in mora zagotoviti stalno
spremljanje in nadzorovanje učinkovitosti vseh funkcij sistema vzdrževanja.
Subjekt, zadolžen za vzdrževanje, je odgovoren za škodo, ki bi utegnila nastati
zaradi neustreznega vzdrževanja.
(2) Za vzpostavitev sistema vzdrževanja mora subjekt,
zadolžen za vzdrževanje, izdelati priročnik o vzdrževanju, ki vsebuje:
-       
organizacijsko strukturo, naloge in obveznosti odgovornih,
-       
dejavnost subjekta, zadolženega za vzdrževanje,
-       
varnostne cilje vzdrževanja,
-       
strukturiran način izpolnjevanja pogojev za izvajanje posameznih funkcij
sistema vzdrževanja.
(3) Priročnik o vzdrževanju mora subjekt, zadolžen za
vzdrževanje, preverjati in ga po vsaki organizacijski ali tehnični spremembi
posodobiti.
1. Funkcija upravljanja
5. člen
(pogoji za izvajanje funkcije upravljanja)
Subjekt, zadolžen za vzdrževanje, mora za izvajanje funkcije upravljanja
izpolnjevati naslednje pogoje:
1.     
vodstvo – zavezanost razvoju in uporabi sistema vzdrževanja ter stalnemu
izboljševanju njegove učinkovitosti,
2.     
ocena tveganja – strukturiran pristop pri ocenjevanju tveganj, povezanih
z vzdrževanjem tirnih vozil, vključno s tveganji, ki neposredno izhajajo iz
operativnih procesov in dejavnosti podizvajalcev, ter pri opredeljevanju
ukrepov za obvladovanje tveganj,
3.     
spremljanje – strukturiran pristop, s katerim se zagotovijo uvedba in
pravilno delovanje ukrepov za obvladovanje tveganj ter uresničevanje ciljev
organizacije,
4.     
stalno izboljševanje – strukturiran pristop, ki omogoča analizo
informacij, zbranih z rednim spremljanjem ali presojami, ali informacij iz
drugih pomembnih virov ter učenje in sprejemanje preventivnih ali korektivnih
ukrepov za ohranjanje ali izboljševanje ravni varnosti na podlagi zadevnih rezultatov,
5.     
struktura in odgovornost – strukturiran pristop, ki omogoča opredelitev
odgovornosti posameznikov in skupin ter s tem zanesljivo izvajanje varnostnih
ciljev organizacije,
6.     
upravljanje usposobljenosti – strukturiran pristop, ki zagotavlja, da so
zaposleni ustrezno usposobljeni za varno, uspešno in učinkovito doseganje
ciljev organizacije v vseh razmerah,
7.     
informacije – strukturiran pristop, ki zagotavlja, da so pomembne
informacije na voljo tistim, ki sprejemajo mnenja in odločitve na vseh ravneh
organizacije, popolnost in ustreznost informacij,
8.     
dokumentacija – strukturiran pristop, ki zagotavlja sledljivosti vseh
pomembnih informacij,
9.     
pogodbene dejavnosti – strukturiran pristop, s katerim se zagotovi
ustrezno upravljanje podizvajalskih dejavnosti, ki omogočajo uresničitev ciljev
organizacije in zajemajo vse kompetence in zahteve.
6. člen
(vodstvo)
Subjekt, zadolžen za vzdrževanje, mora za izpolnjevanje
pogoja iz 1. točke prejšnjega člena določiti:
1.     
postopke za izdelavo politike vzdrževanja, ki ustreza vrsti in področju
njegovih storitev, ki jo odobri direktor,
2.     
varnostne cilje, ki morajo biti načrtovani v skladu s predpisi, ki
urejajo varnost v železniškem prometu, ob upoštevanju vrste, obsega in
povezanih tveganj,
3.     
postopke za oceno učinkovitosti sistema vzdrževanja v zvezi z
varnostnimi cilji,
4.     
postopke za doseganje varnostnih ciljev,
5.     
postopke za ugotavljanje in obvladovanje vpliva drugih dejavnosti na
sistem vzdrževanja,
6.     
postopke za informiranje vodstva glede spremljanja, ocenjevanja
učinkovitosti in izboljšanja sistema vzdrževanja.
7. člen
(ocena tveganja)
Subjekt, zadolžen za vzdrževanje, mora za izpolnjevanje
pogoja iz 2. točke 5. člena tega pravilnika določiti postopke za analizo, oceno
in obvladovanje tveganj glede tehnične, organizacijske ali kadrovske strukture,
pomembnih za obseg dejavnosti, ki jih izvaja, vključno s tveganji, ki izhajajo
iz okvar in neskladnosti ali napak v celotnem življenjskem ciklu tirnega
vozila. Postopki morajo biti določeni v skladu z Izvedbeno uredbo Komisije (EU)
št. 402/2013 z dne 30. aprila 2013 o skupni varnostni metodi za
ovrednotenje in oceno tveganja ter o razveljavitvi Uredbe (ES) št. 352/2009 (UL
L št. 121 z dne 3. 5. 2013, str. 8), zadnjič spremenjeno z Izvedbeno
uredbo Komisije (EU) 2015/1136 z dne 13. julija 2015 o spremembi Izvedbene
uredbe (EU) št. 402/2013 o skupni varnostni metodi za ovrednotenje in oceno
tveganja (UL L št. 185 z dne 14. 7. 2015, str. 6).
8. člen
(spremljanje)
(1) Subjekt, zadolžen za vzdrževanje, mora za
izpolnjevanje pogoja iz 3. točke 5. člena tega pravilnika določiti postopke za:
-       
spremljanje učinkovitosti vzdrževanja,
-       
spremljanje in analizo informacij o napakah, okvarah in izvedenem
vzdrževanju,
-       
prijavo in analizo nesreč in incidentov tirnih vozil.
(2) Subjekt, zadolžen za vzdrževanje, mora imeti za
redni pregled vseh procesov izdelan notranji sistem presoje. Ta sistem mora
imeti vzpostavljene postopke za:
-       
izdelavo in posodabljanje notranjega načrta presoje,
-       
metodološko in periodično izvajanje notranjih presoj v skladu z Uredbo
Komisije (EU) št. 1078/2012 z dne 16. novembra 2012 o skupni varnostni
metodi spremljanja, ki jo uporabljajo prevozniki v železniškem prometu in upravljavci
infrastrukture po prejemu varnostnega spričevala ali varnostnega pooblastila
ter subjekti, zadolženi za vzdrževanje (UL L št. 320 z dne 17. 11. 2012,
str. 8), (v nadaljnjem besedilu: Uredba 1078/2012/EU),
-       
analiziranje in ocenjevanje ugotovitev notranjih presoj,
-       
predlaganje in izvajanje preventivnih ali korektivnih ukrepov,
-       
preverjanje učinkovitosti uvedenih preventivnih in korektivnih ukrepov.
9. člen
(stalno izboljševanje)
(1) Subjekt, zadolžen za vzdrževanje, mora za
izpolnjevanje pogoja iz 4. točke 5. člena tega pravilnika določiti postopke za:
1.     
odpravo ugotovljenih pomanjkljivosti,
2.     
uporabo novih razvojnih dosežkov na področju varnosti,
3.     
upoštevanje notranjih presoj za izboljšanje sistema,
4.     
uvedbo preventivnih ali korektivnih postopkov za zagotovitev usklajenosti
sistema vzdrževanja s standardi opredeljenimi v tehničnih specifikacijah za
interoperabilnost (v nadaljnjem besedilu: TSI), ki urejajo mobilne podsisteme,
5.     
preučitev izsledkov preiskav nesreč in incidentov in v primeru
ugotovitve, da vzrok izvira iz sistema vzdrževanja, za sprejetje ukrepov za
izboljšanje ravni varnosti, izsledkov preiskav o vrednotenju in upoštevanju
priporočil varnostnega ali preiskovalnega organa oziroma priporočil na podlagi
industrijskih ali notranjih preiskav,
6.     
obravnavo in upoštevanje poročil in informacij glede obratovanja tirnega
vozila,
7.     
nadzor sistema vzdrževanja za njegovo izboljšanje.
(2) Subjekt, zadolžen za vzdrževanje, mora vsako leto do
31. maja predložiti letno poročilo o vzdrževanju, ki mora vsebovati:
-       
opis nadzora nad storitvami, pomembnimi za varnost,
-       
preverjanje usposobljenosti osebja,
-       
vzorčno preverjanje zapiskov vzdrževanja,
-       
izredne in načrtovane dejavnosti vzdrževanja.
10. člen
(struktura in odgovornost)
Subjekt, zadolžen za vzdrževanje, mora za izpolnjevanje
pogoja iz 5. točke 5. člena tega pravilnika:
-       
določiti odgovornost posameznih fizičnih oseb ali skupin za izvajanje
vseh svojih nalog,
-       
zagotavljati vsa sredstva, ki so pri dejavnosti vzdrževanja potrebna,
-       
določiti postopke za usklajevanje dejavnosti, kar pomeni zagotovitev
prenosa vseh informacij o vzdrževanju posameznim izvajalcem funkcij sistema
vzdrževanja, kadar so take informacije potrebne.
11. člen
(upravljanje usposobljenosti)
(1) Subjekt, zadolžen za vzdrževanje, mora za
izpolnjevanje pogoja iz 6. točke 5. člena tega pravilnika vzpostaviti sistem
usposobljenosti s tem, da:
-       
določi delovna mesta z odgovornostjo izvajanja vseh procesov v sistemu,
-       
določi delovna mesta za naloge, povezane z vzdrževanjem delov in naprav
tirnih vozil, ki neposredno vplivajo na varno obratovanje,
-       
imenuje osebje z ustrezno usposobljenostjo za ustrezne naloge.
(2) Pri vzpostavitvi sistema usposobljenosti je treba za
upravljanje usposobljenosti osebja določiti:
-       
znanja, spretnosti in izkušnje za izvajanje nalog, ki neposredno vplivajo
na varnost,
-       
osnovno raven izobrazbe, duševno sposobnost in telesno pripravljenost,
-       
programe stalnega usposabljanja in rednega izobraževanja,
-       
postopke za redno preverjanje usposobljenosti, duševne sposobnosti in
telesne pripravljenosti,
-       
postopke v primeru nesreč, incidentov in daljše odsotnosti z dela.
12. člen
(informacije)
(1) Subjekt, zadolžen za vzdrževanje, mora za
izpolnjevanje pogoja iz 7. točke 5. člena tega pravilnika vzpostaviti postopke
za poročanje v okviru sistema vzdrževanja, ki vključujejo poslovanje s
podizvajalci, dobavitelji, prevozniki, imetniki, upravljavci in drugimi
subjekti, zadolženi za vzdrževanje, o pomanjkljivostih na komponentah tirnih
vozil, s katerimi se zagotovi pretok informacij:
1.     
iz registra tirnih vozil, ki jih subjekt, zadolžen za vzdrževanje, vzdržuje,
2.     
o dokumentaciji za vzdrževanje,
3.     
za zagotavljanje podpore imetnikom in drugim stranem, vključno s
prevozniki in upravljavci,
4.     
o usposobljenosti osebja in poznejšem nadzoru med vzdrževanjem,
5.     
o obratovanju, vključno z informacijami o prevoženih razdaljah v
kilometrih, o vrstah in obsegu obratovanja, o morebitnih nesrečah in incidentih
ter zahtevke prevoznikov, imetnikov in upravljavcev glede vzdrževanja,
6.     
o pomanjkljivostih, ki so jih pri pregledih ugotovili prevozniki ali
upravljavci (npr. pri pregledih in spremljanju pred odhodom vlaka ali med
vožnjo),
7.     
o korektivnih ukrepih oziroma vzdrževalnih delih, ki so jih izvedli
prevozniki ali upravljavci,
8.     
o sprostitvi v obratovanje in vrnitvi v uporabo,
9.     
o nalogih za vzdrževanje,
10.  
 o tehničnih informacijah, ki morajo biti zagotovljene prevoznikom,
upravljavcem in imetnikom kot navodila za vzdrževanje,
11.  
 o omejitvah uporabe tirnih vozil, ki jih subjekt, zadolžen za
vzdrževanje, vzdržuje,
12.  
 o drugih tirnih vozilih iste serije v zvezi z varnostnimi
vprašanji, ki nastanejo med vzdrževanjem (npr. o pomanjkljivostih, ugotovljenih
na komponentah, ki so skupne več vrstam ali serijam vozil), potrebne za
predložitev letnega poročila o vzdrževanju certifikacijskemu organu, imetnikom
in varnostnemu organu na njegovo zahtevo, ki morajo biti veljavne, pravilne,
popolne, posodobljene, nadzorovane, dosledne in enostavne za razumevanje
(vključno z uporabljenim jezikom) in dostopne fizičnim osebam, ki sodelujejo v
sistemu vzdrževanja.
(2) Postopki poročanja iz prejšnjega odstavka so
vzpostavljeni in zagotavljajo učinkovit pretok informacij, če omogočajo prejem,
obdelavo, razpoložljivost, zanesljivost in posodabljanje vseh informacij v
zvezi s sistemom vzdrževanja.
(3) Subjekt, zadolžen za vzdrževanje, mora poročati
varnostnemu organu o morebitnem neizpolnjevanju zahtev pri uporabi sistema za
upravljanje, ki bi lahko povzročili nesreče in incidente, ter voditi preiskavo
in analizo takšnih primerov, pa tudi sprejetje preventivnih ukrepov v skladu z
Uredbo 1078/2012/EU.
13. člen
(dokumentacija)
Subjekt, zadolžen za vzdrževanje, mora za izpolnjevanje
pogoja iz 8. točke 5. člena tega pravilnika določiti postopke za izdelavo,
posodabljanje in arhiviranje dokumentacije o izvedbi vzdrževanja.
14. člen
(pogodbene dejavnosti)
(1) Subjekt, zadolžen za vzdrževanje, mora imeti za
izpolnjevanje pogoja iz 9. točke 5. člena tega pravilnika vzpostavljene postopke,
s katerimi določi način izbire in sodelovanja s podizvajalci in dobavitelji
blaga ali storitev.
(2) Postopek izbire podizvajalcev oziroma dobaviteljev
in način sodelovanja z njimi je učinkovito vzpostavljen, če vsebuje preverjanje
njihove usposobljenosti in ima vzpostavljen dokumentiran postopek dobave blaga
in storitev.
(3) Pogodba o medsebojnem sodelovanju, sklenjena med
subjektom, zadolženim za vzdrževanje, in podizvajalcem oziroma dobaviteljem
mora vsebovati vsaj:
-       
naloge in odgovornosti podizvajalca oziroma dobavitelja, povezanih z
dejavnostjo vzdrževanja,
-       
obveznosti, ki jih mora podizvajalec oziroma dobavitelj izpolnjevati glede
pogoja »informacije« iz 12. člena tega pravilnika,
-       
obveznosti, ki jih mora podizvajalec oziroma dobavitelj izpolnjevati
glede pogoja »dokumentacija« iz 13. člena tega pravilnika.
2. Funkcija razvoja vzdrževanja
15. člen
(pogoji za izvajanje funkcije razvoja vzdrževanja)
Za izvajanje funkcije razvoja vzdrževanja mora nosilec
funkcije razvoja vzdrževanja izpolnjevati naslednje pogoje:
1.     
določiti postopke za izvajanje funkcije razvoja vzdrževanja,
2.     
zagotoviti in preveriti skladnost z osnovnimi zahtevami
interoperabilnosti,
3.     
načrtovati in preverjati uporabo objektov, opreme in orodja za
vzdrževanje,
4.     
določiti postopke pred izdajo dovoljenja za dajanje tirnega vozila na
trg,
5.     
določiti postopke za posodabljanje dokumentacije,
6.     
določiti postopke za upravljanje usposobljenosti osebja, ki izvaja
funkcijo razvoja vzdrževanja.
16. člen
(postopki za izvajanje funkcije razvoja vzdrževanja)
Nosilec funkcije razvoja vzdrževanja mora za izpolnjevanje pogoja
iz 1. točke prejšnjega člena določiti postopke za opredelitev in upravljanje:
-       
vseh dejavnosti vzdrževanja, ki vplivajo na varnost in varnostno
kritične komponente,
-       
sprememb v dejavnosti vzdrževanja, ki morajo temeljiti na pravilih
stroke, navodilih proizvajalcev in izkušnjah pri obratovanju.
17. člen
(skladnost z osnovnimi zahtevami interoperabilnosti)
Nosilec funkcije razvoja vzdrževanja mora pri vzdrževanju tirnega
vozila za izpolnjevanje pogoja iz 2. točke 15. člena tega pravilnika
vzpostaviti postopke, za doseganje skladnosti z osnovnimi zahtevami
interoperabilnosti, s katerimi:
-       
stalno preverja skladnost dokumentacije o vzdrževanju,
-       
upravlja zamenjave delov tirnega vozila,
-       
ugotavlja potrebe po analizi tveganj glede učinka zamenjave delov, ki
vplivajo na varnost,
-       
upravlja uvajanje tehničnih sprememb in tehnik vzdrževanja, ki vplivajo
na varnost.
18. člen
(načrtovanje in preverjanje uporabe objektov, opreme in
orodja za vzdrževanje)
Nosilec funkcije razvoja vzdrževanja mora za izpolnjevanje pogoja
iz 3. točke 15. člena tega pravilnika določiti postopek, s katerim pred
začetkom vzdrževanja načrtuje predvideno uporabo prostorov za vzdrževanje ter
opremo in orodja, ki so bili posebej določeni in zahtevani za izvajanje
vzdrževanja. Z omenjenim postopkom mora določiti način uporabe, umerjanja,
shranjevanja in vzdrževanja prostorov, opreme in orodja, v skladu z navodili za
uporabo.
19. člen
(postopki pred izdajo dovoljenja za dajanje tirnega vozila
na trg)
Nosilec funkcije razvoja vzdrževanja mora imeti za
izpolnjevanje pogoja iz 4. točke 15. člena tega pravilnika pred izdajo
dovoljenja za dajanje tirnega vozila na trg vzpostavljene postopke, s katerimi
določi način:
-       
zagotavljanja razpoložljivosti tehnične dokumentacije tirnega vozila
(tehnična datoteka, določena v TSI, tehnična dokumentacija proizvajalca,
vključno z navodili za vzdrževanje, garancijskimi izjavami glede tirnega vozila
in njegovih komponent),
-       
zbiranja informacij o načrtovanem obratovanju tirnega vozila,
-       
analiziranja tehnične dokumentacije in informacij o načrtovanem obratovanju,
-       
uporabe dokumentacije iz prejšnje alineje ob izdaji nalogov za
vzdrževanje.
20. člen
(postopki za posodabljanje dokumentacije)
(1) Nosilec funkcije razvoja vzdrževanja mora za
izpolnjevanje pogoja iz 5. točke 15. člena tega pravilnika vzpostaviti postopke
za posodabljanje dokumentacije o vzdrževanju v celotnem obratovalnem obdobju
tirnega vozila, s katerimi določi način:
1.     
zbiranja informacij v zvezi z vrsto in obsegom vzdrževalnih dejavnosti,
ki se izvajajo,
2.     
zbiranja informacij v zvezi z nesrečami in incidenti, ki so nastali med
obratovanjem tirnih vozil in bi lahko vplivali na varnost, 
3.     
uporabe informacij iz prejšnje točke pri določitvi vrste in obsega
načrtovanih vzdrževalnih dejavnosti,
4.     
posodobitve dokumentacije z upoštevanjem mejnih vrednosti za obratovanje
tirnih vozil,
5.     
posodabljanja dokumentacije o vzdrževalnih dejavnosti na podlagi analize
tveganj,
6.     
izvedbe nadzora nad izvajanjem vzdrževalnih dejavnosti v skladu s
posodobljeno dokumentacijo.
(2) Pri posodabljanju dokumentacije iz prejšnjega
odstavka mora biti zagotovljena sledljivost:
-       
dokumentacije o razvoju, ocenjevanju, potrjevanju in odobritvi zamenjave
komponent tirnih vozil med vzdrževanjem,
-       
izvedenih vzdrževalnih del,
-       
izsledkov študij o izmenjavi izkušenj,
-       
dokumentacije o vzdrževanju,
-       
poročil o ustreznosti vzdrževalnih dejavnosti in upravljanja vzdrževanja
tirnih vozil ter nadzoru nad tem.
21. člen
(postopki za upravljanje usposobljenosti)
Nosilec funkcije razvoja vzdrževanja mora za izpolnjevanje pogoja
iz 6. točke 15. člena tega pravilnika določiti postopke za upravljanje
usposobljenosti osebja, ki mora biti sposobno:
-       
oceniti pomembnost sprememb dokumentacije o vzdrževanju,
-       
uveljaviti tehnike spajanja, vzdrževanja zavornih sistemov, kolesnih
dvojic in vlečnih naprav, neporušnega preizkušanja in vzdrževanja posebnih
komponent tirnih vozil.
3. Funkcija upravljanja vzdrževanja voznega parka
22. člen
(pogoji za izvajanje funkcije upravljanja vzdrževanja voznega
parka)
Za izvajanje funkcije upravljanja vzdrževanja voznega parka,
mora nosilec te funkcije določiti postopke za:
1.     
izvajanje funkcije upravljanja vzdrževanja voznega parka,
2.     
upravljanje usposobljenosti človeških virov,
3.     
način spremljanja obratovanja tirnih vozil in izdajo naloga za
vzdrževanje,
4.     
opredelitev nadzornih ukrepov pri vzdrževanju tirnih vozil in pred
sprostitvijo teh v obratovanje,
5.     
zagotavljanje informacij,
6.     
zagotavljanje dokumentacije.
23. člen
(postopki za izvajanje funkcije upravljanja vzdrževanja
voznega parka)
(1) Nosilec funkcije upravljanja vzdrževanja voznega
parka mora za izpolnjevanje pogoja iz 1. točke prejšnjega člena določiti
postopek za preverjanje usposobljenosti in razpoložljivosti nosilcev funkcije
izvajanja vzdrževanja pred izdajo naloga za vzdrževanje.
(2) Postopek za preverjanje usposobljenosti in
razpoložljivosti nosilcev funkcije izvajanja vzdrževanja je vzpostavljen, če
izpolnjuje naslednje zahteve:
-       
ima narejen seznam vseh nosilcev funkcije izvajanja vzdrževanja, s
katerimi sodeluje,
-       
ima vzpostavljen informacijski sistem za upravljanje vzdrževanja voznega
parka in s tem dostop do zapiskov o opravljenih in potrebnih ukrepih za
vzdrževanje tirnih vozil,
-       
ima vzpostavljene postopke za pripravo, obdelavo in pošiljanje
informacij nosilcem funkcije izvajanja vzdrževanja o obratovanju in vzdrževanju
tirnih vozil.
24. člen
(postopki za upravljanje usposobljenosti človeških virov)
Nosilec funkcije upravljanja vzdrževanja voznega parka mora
za izpolnjevanje pogoja iz 2. točke 22. člena tega pravilnika vzpostaviti
postopek za upravljanje usposobljenosti človeških virov, s katerim določi način
za kakovostno in varno izvajanje dejavnosti, povezanih z vzdrževanjem.
25. člen
(postopki za spremljanje obratovanja tirnih vozil in izdajo
naloga za vzdrževanje)
Nosilec funkcije upravljanja vzdrževanja voznega parka mora
za izpolnjevanje pogoja iz 3. točke 22. člena tega pravilnika določiti postopek
za spremljanje obratovanja tirnih vozil in za izdajo naloga za vzdrževanje, s
katerim zagotavlja:
-       
pravočasni umik vozil iz obratovanja zaradi načrtovanih, preventivnih
ali korektivnih vzdrževalnih del oziroma kadar koli, če se ugotovi, da je
prišlo do okvar ali je to potrebno iz drugih razlogov,
-       
pravočasno napotitev tirnih vozil v vzdrževanje v skladu z roki za
vzdrževanje,
-       
uporabo komponent in materiala, kot je določeno v nalogih za vzdrževanje
in v dokumentaciji dobavitelja,
-       
shranjevanje, ravnanje in prevoz komponent in materiala, kot je določeno
v nalogih za vzdrževanje in dokumentaciji dobavitelja.
26. člen
(postopki za opredelitev nadzornih ukrepov pri vzdrževanju
tirnih vozil in pred sprostitvijo v obratovanje)
(1) Nosilec funkcije upravljanja vzdrževanja voznega
parka mora za izpolnjevanje pogoja iz 4. točke 22. člena tega pravilnika
določiti postopek za opredelitev nadzornih ukrepov pri vzdrževanju tirnih vozil
in pred sprostitvijo v obratovanje, s katerim zagotavlja:
-       
izvedbo vseh načrtovanih del, vsebovanih v nalogu za vzdrževanje,
-       
vzpostavitev postopka, s katerim se na podlagi ugotovitev iz prejšnje
alineje in dokumentacije o sprostitvi v obratovanje izda obvestilo o vrnitvi v
obratovanje, ki lahko vključuje omejitve uporabe tirnega vozila,
-       
ukrepe za nadzorovanje kakovosti.
(2) Nosilcu funkcije upravljanja vzdrževanja voznega
parka mora nosilec funkcije izvajanja vzdrževanja omogočiti dostop do prostorov
za vzdrževanje, vpogled v dokumentacijo o vzdrževanju in v dokumentacijo o
sprostitvi v obratovanje.
27. člen
(postopki za zagotavljanje informacij)
(1) Nosilec funkcije upravljanja vzdrževanja voznega
parka mora za izpolnjevanje pogoja iz 5. točke 22. člena tega pravilnika
določiti postopke, s katerimi bo zagotavljal posodabljanje, hrambo in obdelavo
informacij.
(2) Nosilec funkcije upravljanja vzdrževanja voznega
parka mora izdelati postopek, s katerim določi način pretoka informacij nosilcu
funkcije izvajanja vzdrževanja, ki obsegajo:
-       
veljavne standarde, navodila in tehnične specifikacije,
-       
načrt vzdrževanja za vsako tirno vozilo,
-       
seznam nadomestnih delov in materialov, vključno s tehničnim opisom,
-       
informacije v zvezi z zdravjem in varnostjo.
28. člen
(postopki za pripravo dokumentacije)
Nosilec funkcije upravljanja vzdrževanja voznega parka mora
za izpolnjevanje pogoja iz 6. točke 22. člena tega pravilnika določiti postopke
za pripravo dokumentacije glede:
-       
nalogov za vzdrževanje,
-       
vrnitve v uporabo (potrdilo),
-       
omejitev uporabe tirnih vozil.
4. Funkcija izvajanja vzdrževanja
29. člen
(pogoji za izvajanje funkcije izvajanja vzdrževanja)
Za izvajanje funkcije izvajanja vzdrževanja mora nosilec te
funkcije določiti postopke za:
1.     
izvajanje funkcije izvajanja vzdrževanja,
2.     
zagotavljanje upravljanja usposobljenosti človeških virov,
3.     
ravnanje s sredstvi za delo,
4.     
upoštevanje posebnih zahtev,
5.     
zagotavljanje informacij,
6.     
ravnanje z dokumentacijo.
30. člen
(postopki za izvajanje funkcije izvajanja vzdrževanja)
Nosilec funkcije izvajanja vzdrževanja mora za izpolnjevanje pogoja
iz 1. točke prejšnjega člena določiti postopke za:
1.     
zagotovitev celovitosti in ustreznosti informacij, ki jih predloži
nosilec funkcije upravljanja sistema vzdrževanja pri naročanju vzdrževalnih
del,
2.     
zagotovitev nadzora nad uporabo dokumentacije o vzdrževanju in veljavnih
standardov za izvajanje vzdrževanja v skladu z nalogi za vzdrževanje,
3.     
zagotovitev, da so za vsa vzdrževalna dela, opredeljena v nalogih za
vzdrževanje, izdelana delovna navodila za vzdrževanje, ki so na voljo vsem
udeležencem pri izvajanju funkcije izvajanja vzdrževanja,
4.     
pretok informacij za izmenjavo informacij pri nosilcu funkcije izvajanja
vzdrževanja in udeležencih v sistemu vzdrževanja,
5.     
določiti postopek arhiviranja dokazil o opravljenih vzdrževalnih delih
za vsako tirno vozilo, pri čemer rok arhiviranja ne sme biti krajši od roka
uporabe vzdrževanega dela tirnega vozila,
6.     
izvedbo vzdrževalnih del v skladu z nalogi za vzdrževanje in za izdajo
potrdila o sprostitvi v obratovanje, ki vključuje morebitne omejitve uporabe.
31. člen
(postopki za zagotavljanje upravljanja usposobljenosti
človeških virov)
Nosilec funkcije izvajanja vzdrževanja mora za izpolnjevanje pogoja
iz 2. točke 29. člena tega pravilnika določiti postopke za upravljanje
usposobljenosti človeških virov v zvezi:
-       
z izvedbo vseh meritev, končnega preskušanja in sprostitve vozila v
obratovanje,
-       
s tehnikami spajanja, vzdrževanja zavornih sistemov, kolesnih dvojic in
vlečnih odbojnih naprav, neporušnega preizkušanja in vzdrževanja varnostnih
naprav tirnih vozil.
32. člen
(postopki za ravnanje s sredstvi za delo in za upoštevanje
posebnih zahtev)
(1) Nosilec funkcije izvajanja vzdrževanja mora za
izpolnjevanje pogojev iz 3. točke 29. člena tega pravilnika določiti postopke,
na podlagi katerih se merilna oprema, orodja, delovni prostori, nadomestni deli
in drug material določajo, opredelijo, zagotavljajo, dokumentirajo, namensko
uporabljajo, umerjajo in vzdržujejo v skladu z nalogi za vzdrževanje, navodili
proizvajalcev in navodili za varno delo.
(2) Nosilec funkcije izvajanja vzdrževanja mora za
izpolnjevanje pogojev iz 4. točke 29. člena tega pravilnika določiti postopke
za izvedbo tehnik spajanja, vzdrževanja zavornih komponent, vzdrževanja
kolesnih dvojic, vzdrževanja podstavnih vozičkov, vzdrževanja vlečnih odbojnih
naprav, vzdrževanja varnostnih naprav, neporušnih metod preizkušanja in končnih
preizkušanj tirnih vozil v skladu z navodili proizvajalcev, standardi SIST EN,
obveznimi objavami UIC in drugimi standardi, ki so opredeljeni v tehničnih
specifikacijah za interoperabilnost, ki urejajo mobilne podsisteme.
33. člen
(postopki za zagotavljanje informacij)
(1) Nosilec funkcije izvajanja vzdrževanja mora imeti za
izpolnjevanje pogoja iz 5. točke 29. člena tega pravilnika vzpostavljene postopke,
s katerimi določiti način zbiranja informacij o:
-       
izvedenih vzdrževalnih delih, ki morajo biti v skladu z nalogi za
vzdrževanje,
-       
sprostitvi v obratovanje,
-       
morebitni omejitvi uporabe tirnega vozila po vzdrževanju.
(2) Nosilec funkcije izvajanja vzdrževanja mora nosilcu
funkcije upravljanja vzdrževanja, nosilcu funkcije razvoja vzdrževanja in
nosilcu funkcije upravljanja vzdrževanja voznega parka zagotoviti informacije
o:
-       
vseh izvedenih vzdrževalnih delih,
-       
okvarah ali napakah, nastalih pri drugih podobnih sklopih oziroma delih
tirnih vozil med obratovanjem, ki bi lahko vplivale na varnost v železniškem
prometu,
-       
sprostitvi v obratovanje.
(3) Nosilec funkcije izvajanja vzdrževanja mora
vzpostaviti postopke, s katerimi določi način izvajanja internega nadzora nad
vsemi postopki, ki se izvajajo pri opravljanju funkcije izvajanja vzdrževanja.
34. člen
(postopki za pripravo dokumentacije)
Nosilec funkcije izvajanja vzdrževanja mora za izpolnjevanje pogoja
iz 6. točke 29. člena tega pravilnika pri izvajanju svoje funkcije določiti
postopke za pripravo dokumentacije, ki obsega:
1.     
seznam prostorov, opreme, orodja, nadomestnih delov in drugega
materiala, uporabljenih pri vzdrževanju tirnega vozila,
2.     
podatke, ki opredeljujejo izvedbo vzdrževalnih del, ki mora vključevati
navedbo vseh oseb, ki so pri vzdrževalnih delih sodelovale,
3.     
pisno opredelitev predpisov, zahtev in mednarodnih oziroma nacionalnih
standardov, ki so bili upoštevani pri izvedbi vzdrževalnih del,
4.     
rezultate končnega preizkušanja,
5.     
odločitev v zvezi s sprostitvijo v obratovanje,
6.     
rezultate nadzornih ukrepov,
7.     
rezultate kalibriranja merilne opreme.
III. PREHODNE IN KONČNE DOLOČBE
35. člen
(izpolnjevanje pogojev)
(1) Vzdrževalne delavnice, ki so pridobile spričevala za
izvajanje funkcije vzdrževanja tirnih vozil, razen tovornih vagonov, do
uveljavitve tega pravilnika, izpolnjujejo pogoje po tem pravilniku za funkcijo
izvajanja vzdrževanja.
(2) Prevozniki in upravljavci, ki imajo ob uveljavitvi
tega pravilnika veljavno varnostno spričevalo ali varnostno pooblastilo, morajo
izpolniti pogoje po tem pravilniku v enem letu od uveljavitve tega pravilnika.
36. člen
(sistem varnega upravljanja – SVU)
(1) Šteje se, da je v SVU upravljavca in prevoznikov, ki
imajo veljavno varnostno spričevalo oziroma varnostno pooblastilo na dan
uveljavitve tega pravilnika, vključena vsebina Pravilnika o vzdrževanju
železniških vozil (Uradni list RS, št. 70/08, 4/17 in 30/18 – ZVZelP-1), kot
njihov sestavni del.
(2) Prevozniki in upravljavec morajo za spremembo pravil
v svojem SVU, določenimi s Pravilnikom o vzdrževanju železniških vozil (Uradni
list RS, št. 70/08, 4/17 in 30/18 – ZVZelP-1), pridobiti predhodno potrditev
varnostnega organa.
37. člen
(prenehanje uporabe)
Z dnem uveljavitve tega pravilnika se prenehata uporabljati:
-       
Pravilnik o preverjanju usposobljenosti delavnic za vzdrževanje železniških
vozil (Uradni list RS, št. 16/09 in 30/18 – ZVZelP-1) in
-       
Pravilnik o vzdrževanju železniških vozil (Uradni list RS, št. 70/08,
4/17 in 30/18 – ZVZelP-1).
38. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-110/2019
Ljubljana, dne 3. junija 2019
EVA 2019-2430-0002
Mag. Alenka Bratušek
ministrica
za infrastrukturo