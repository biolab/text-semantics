I. SPLOŠNE DOLOČBE
1. člen
(vsebina splošnega akta)
Ta splošni akt določa način izračuna plačil za uporabo
radijskih frekvenc.
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
Bazna postaja je kopenska radijska postaja v kopenski mobilni storitvi
ali sistemu točka-več točk, ki omogoča komunikacijo drugim radijskim postajam v
telekomunikacijskem sistemu.
2.     
BWA je oznaka za dvosmerne sisteme iz splošnega akta, ki ureja načrt
uporabe radijskih frekvenc, s kraticami BWA, PMP, MWS ali MMDS sistem, preko
katerih operaterji ponujajo storitve IP končnim uporabnikom.
3.     
Dodeljeno geografsko območje je območje, za katerega so imetniku odločbe
o dodelitvi radijskih frekvenc dodeljene radijske frekvence.
4.     
Kot do čistine (angl. »terrain clearance angle«) je kot, ki se ga
uporablja pri natančnejšem določanju vpliva radijskih postaj, izmerjen v skladu
s priporočilom ITU-R P.1546.
5.     
MMDS je oznaka za enosmerni sistem za distribucijo TV signalov v
frekvenčnem pasu 11,7–12,5 GHz.
6.     
P-P zveze za državno uporabo so zveze, predvidene za potrebe varnosti,
obrambe države in varstva pred naravnimi in drugimi nesrečami, v frekvenčnih
pasovih, ki v skladu s splošnim aktom, ki ureja načrt uporabe radijskih
frekvenc, niso namenjeni za državno uporabo.
7.     
Pravilnik o radiokomunikacijah ITU je dokument Mednarodne
telekomunikacijske zveze (v nadaljnjem besedilu: ITU) o skupnih mednarodnih
zahtevah za radiokomunikacije, ki se spreminja na svetovni radiokomunikacijski
konferenci in je na voljo v prostorih Agencije za komunikacijska omrežja in
storitve Republike Slovenije (v nadaljnjem besedilu: agencija).
8.     
Priporočila ITU-R so priporočila s področja radiokomunikacij, ki jih
sprejema in redno objavlja ITU in so na voljo v prostorih agencije.
9.     
Priporočilo ITU-R P.1546 je priporočilo za napoved vpliva radijskih
postaj v radiodifuzni storitvi, kopenski mobilni storitvi, pomorski mobilni
storitvi in določenih fiksnih storitvah v radiofrekvenčnem pasu od 30 MHz do
4.000 MHz.
10.  
Sporazum iz Ženeve leta 1984 je mednarodni dokument, ki določa radijske
frekvence za zvokovne prenose, njihovo dodelitev in koordinacijo, osnovne
značilnosti radijskih postaj in druge podatke, potrebne za oddajanje zvokovnih
prenosov, in je na voljo v prostorih agencije.
(2) Preostali izrazi, uporabljeni v tem splošnem aktu, imajo
enak pomen, kot je določen v Zakonu o elektronskih komunikacijah – ZEKom-2
(Uradni list RS, št. 130/22; v nadaljnjem besedilu: zakon).
II. ODMERA PLAČIL
3. člen
(način izračuna plačil)
(1) Plačila, določena s tem splošnim aktom, se izražajo s številom
točk.
(2) Višina določenega plačila se izračuna kot zmnožek števila
točk in vrednosti točke za to vrsto plačila, kot veljata tisto leto, za katero
se višina plačila odmerja.
4. člen
(vrednost točke in tarifa)
Vrednost točke agencija določi s tarifo, skladno s 6. in 73.
členom zakona.
5. člen
(odmera plačil in njihovo plačevanje)
(1) Plačilo za posameznega zavezanca odmeri agencija z
odločbo o odmeri plačila.
(2) Agencija praviloma izda odločbe iz prejšnjega odstavka do
konca marca tekočega leta.
(3) Zavezanec lahko odmerjeno plačilo poravna v dveh enakih
obrokih, in sicer prvega v 30 dneh od vročitve odločbe, drugega pa najkasneje
do 15. oktobra v tekočem letu. Če se zavezanec odloči poravnati obveznost v
enkratnem znesku, je odmerjeno plačilo dolžan poravnati v 30 dneh od vročitve.
(4) V primeru prenosa pravice do uporabe radijskih frekvenc v
skladu s 69. členom zakona morajo biti pred prenosom poravnane obveznosti v
celoti.
(5) Vsem zavezancem, ki se jim odločba o dodelitvi radijskih
frekvenc izda po izdaji odločb o odmeri plačila iz drugega odstavka tega člena,
se odločba o odmeri plačila izda do konca decembra tekočega leta. Zavezanci so
odmerjeno plačilo dolžni poravnati v 30 dneh od vročitve odločbe o odmeri
plačila.
III. PLAČILA ZA UPORABO RADIJSKIH FREKVENC
6. člen
(zavezanci)
(1) Zavezanci za letno plačilo za uporabo radijskih frekvenc
so imetniki odločb o dodelitvi radijskih frekvenc v skladu s 73. členom zakona.
Plačilo se določi za vsako odločbo o dodelitvi radijskih frekvenc posebej.
(2) Število točk za odločbo o dodelitvi radijskih frekvenc
agencija določi z odločbo o določitvi števila točk.
7. člen
(fiksno število točk)
(1) Plačilo v višini 60 točk se določi za radijske frekvence:
1.     
za pomorsko mobilno storitev, če so te radijske frekvence navedene v
dodatku 18 Pravilnika o radiokomunikacijah ITU;
2.     
za zrakoplovno mobilno (R) storitev, če so te radijske frekvence
navedene v dodatku 26 Pravilnika o radiokomunikacijah ITU;
3.     
za zrakoplovno mobilno (OR) storitev, če so te radijske frekvence
navedene v dodatku 27 Pravilnika o radiokomunikacijah ITU;
4.     
zrakoplovne radionavigacijske postaje;
5.     
pomorske radionavigacijske postaje;
6.     
baznih postaj v lokalnem sistemu enosmernega pozivanja.
(2) Plačilo v višini 700 točk se določi za radijske frekvence
srednjevalovnega radijskega oddajnika.
(3) Plačilo v višini 600 točk se določi za radijske frekvence
in to za vsako zemeljsko postajo v satelitskem sistemu (v satelitskih
komunikacijah), kot tudi za satelitsko novinarstvo (SNG/OB).
(4) Plačilo v višini 60 točk se določi za enkratno plačilo,
ki se plača ob izdaji radioamaterskega dovoljenja v upravnem postopku za novo
radioamatersko dovoljenje ali za spremembo radioamaterskega klicnega znaka ali
za podaljšanje radioamaterskega dovoljenja za uporabo dela radijskega spektra,
namenjenega za radioamatersko in radioamatersko satelitsko storitev.
(5) Za radijske frekvence za sprejemnik se ne plačuje plačil.
8. člen
(radijske frekvence za radiodifuzijo)
(1) Za uporabo radijskih frekvenc za radiodifuzijo se število
točk določi na naslednji način:
1.     
za radijske frekvence 87,5–108 MHz, ki so določene s sporazumom iz
Ženeve leta 1984 za analogno zvokovno radiodifuzijo: 628 x D(1) x D(2) točk;
2.     
za radijske frekvence 174–230 MHz, ki so določene za digitalno
televizijsko radiodifuzijo: 500 + 300 x D(3) x D(4) točk;
3.     
za radijske frekvence 174–230 MHz, ki so določene za digitalno zvokovno
radiodifuzijo: 500 + 100 x D(3) x D(4) točk;
4.     
za radijske frekvence 470–790 MHz, ki so določene za digitalno
televizijsko radiodifuzijo: 500 + 150 x D(3) x D(4) točk.
(2) Če si radijske frekvence za radiodifuzijo časovno delita
dva ali več imetnikov odločb o dodelitvi radijskih frekvenc, je vsak od njiju
oziroma njih zavezanec za plačilo sorazmernega deleža glede na čas uporabe, pri
čemer je vsota teh deležev enaka celotni višini plačila za polni čas uporabe.
9. člen
(faktorja za analogno radiodifuzijo)
(1) Faktor D(1) je odvisen od velikosti območja pokrivanja,
ki je določeno v odločbi o dodelitvi radijskih frekvenc.
(2) Vrednost faktorja D(1) se
določi na naslednji način:


Površina območja pokrivanja 

Vrednost faktorja D(1)


do vključno 20 km²

0,5


nad 20 km² do vključno 50 km²

0,6


nad 50 km² do vključno 100 km²

0,8


nad 100 km² do vključno 200 km²

1


nad 200 km² do vključno 500 km²

1,5


nad 500 km² do vključno 1000 km²

2


nad 1000 km² do vključno 2000 km²

3


nad 2000 km²

6


(3) Faktor D(2) je odvisen od pokrivanja mestnih območij. Pri
tem se šteje, da se z radijskimi frekvencami za radiodifuzijo pokriva določeno
mestno območje, kadar pokrivanje, ki je določeno z odločbo o dodelitvi
radijskih frekvenc, zajema več kot polovico mestnega območja.
(4) Če se z radijskimi frekvencami za radiodifuzijo ne
pokriva nobenega od spodaj navedenih mestnih območij, je faktor D(2) = 1.
(5) Če se z radijskimi
frekvencami za radiodifuzijo pokriva enega od spodaj navedenih mestnih območij,
je faktor D(2) enak sledeči vrednosti tega mestnega območja:


Mestno območje

Vrednost mestnega območja


Ljubljana

5,0


Maribor

2,5


Kranj

1,4


Celje

1,4


Koper

1,2


Velenje

1,2


Novo mesto

1,2


(6) Če se na podlagi odločbe o dodelitvi radijskih frekvenc
pokriva več zgoraj navedenih mestnih območij, je faktor D(2) enak vsoti
vrednosti vključenih mestnih območij iz prejšnjega odstavka.
10. člen
(faktorja za digitalno radiodifuzijo)
(1) Faktor D(3) je odvisen od pasovne širine radijskih
frekvenc in se določi na sledeči način:
D(3) = širina dodeljenih radijskih frekvenc / 1 MHz.
(2) Faktor D(4) je enak stokratni vrednosti razmerja med
prebivalci, zajetimi z območjem pokrivanja in vsemi prebivalci Republike
Slovenije, zaokroženo na 3 decimalna mesta. Za podatke o prebivalcih, ki so
uporabljeni v tem izračunu, se uporabijo podatki iz baze geostatističnih
podatkov porazdelitve gostote prebivalstva Republike Slovenije Statističnega
urada RS v rastru 100 x 100 m.
(3) V primeru, da območje pokrivanja ni izrecno določeno z
odločbo o dodelitvi radijskih frekvenc, se določi kot površina, kjer je
izračunani vpliv radijske postaje večji od referenčne vrednosti iz četrtega odstavka
tega člena.
(4) Referenčne vrednosti za
posamezne radiofrekvenčne pasove so naslednje:


174–230 MHz

za digitalno televizijsko radiodifuzijo

50 dB(µV/m)


za digitalno zvokovno radiodifuzijo

60 dB(µV/m)


470–582 MHz

za digitalno televizijsko radiodifuzijo

54 dB(µV/m)


582–790 MHz

za digitalno televizijsko radiodifuzijo

58 dB(µV/m)


11. člen
(ostale radijske frekvence)
(1) Število točk za radijske frekvence, ki niso zajete v 7.
do 10. členu tega splošnega akta, se določi na naslednji način: B x C x E točk.
(2) Faktor C je odvisen od skupne pasovne širine radijskih
frekvenc in se določi na sledeči način:
C = skupna širina dodeljenih radijskih frekvenc / 25
kHz.
(3) Faktor B je odvisen od
uporabljenega radiofrekvenčnega območja:


Radiofrekvenčno območje

Vrednost faktorja B


do vključno 470 MHz

10


nad 470 MHz do vključno 960 MHz

2


nad 960 MHz do vključno 2.300 MHz

1


nad 2.300 MHz do vključno 3.400 MHz

0,6


nad 3.400 MHz do vključno 5.000 MHz

0,5


nad 5.000 MHz do vključno 10.000 MHz

0,4


nad 10.000 MHz do vključno 17.700 MHz

0,3


nad 17.700 MHz do vključno 23.600 MHz

0,2


nad 23.600 MHz do vključno 40.000 MHz

0,1


nad 40.000 MHz do vključno 71.000 MHz

0,01


nad 71.000 MHz

0,001


(4) Faktor E je odvisen od področja uporabe, in sicer:
1.     
za uporabo radijskih frekvenc na celotnem območju Republike Slovenije: E
= 50;
2.     
za lokalno uporabo radijskih frekvenc – največ 130 občin: E = 25;
3.     
za lokalno uporabo radijskih frekvenc – največ 65 občin: E = 10;
4.     
za lokalno uporabo radijskih frekvenc – največ 5 občin: E = 5;
5.     
za lokalno uporabo radijskih frekvenc v sistemu z eno bazno postajo: E =
10;
6.     
za usmerjeno zvezo (točka – točka): E = 1;
7.     
za uporabo radijskih frekvenc nad 2000 MHz v času prireditev ne glede na
področje uporabe: E = 1.
(5) Ne glede na prejšnje odstavke tega člena, se faktor E za
frekvence za zagotavljanje javnih komunikacijskih storitev končnim uporabnikom
(za prizemne sisteme, preko katerega se lahko zagotavljajo elektronske
komunikacijske storitve preko javnih ali zasebnih omrežij, BWA, in MMDS
sisteme), ki se podelijo za del ozemlja Republike Slovenije in za P-P zveze
podeljene na podlagi javnega razpisa, ne glede na radiofrekvenčno območje
določi v odvisnosti od števila prebivalcev (P) zajetih z območjem pokrivanja po
enačbi:
E= 15*10-6 x P zaokroženo na celoštevilsko
vrednost.
(6) Faktor P je enak številu prebivalcev zajetih z območjem
pokrivanja. Za podatke o prebivalcih zajetih z območjem pokrivanja, se
uporabijo zadnji razpoložljivi podatki Statističnega urada RS, ki so objavljeni
na spletni strani ob izdaji odločbe o dodelitvi radijskih frekvenc.
12. člen
(posebni primeri uporabe)
(1) Za določitev plačila za uporabo radijskih frekvenc za
preizkuse in meritve se izračunano število točk pomnoži s faktorjem 0,1.
(2) Ne glede na določbo prejšnjega odstavka se pri
radiodifuziji izračunano število točk za uporabo radijskih frekvenc za
preizkuse pomnoži s faktorjem 2, izračunano število točk za uporabo radijskih
frekvenc za prireditve pa s faktorjem 3.
(3) Za uporabo radijskih frekvenc iz druge in tretje alineje
prvega odstavka 8. člena tega splošnega akta, katere so podeljene z odločbo o
dodelitvi radijskih frekvenc za multipleks, se ne plačuje plačil po odločbah o
dodelitvi radijskih frekvenc za posamezne oddajne lokacije znotraj multipleksa.
(4) Izračunano število točk za uporabo radijskih frekvenc iz
druge in tretje alineje prvega odstavka 8. člena tega splošnega akta se v
primeru, da je faktor D(4) (odstotek zajetih prebivalcev RS) manjši od 12,5,
pomnoži s faktorjem 0,25.
(5) Izračunano število točk za uporabo radijskih frekvenc
11,7–12,5 GHz se pomnoži s faktorjem 0,2. V primeru, da dodeljeno geografsko
območje ne zajema nobene od mestnih občin, pa se ta zmnožek dodatno pomnoži s
faktorjem 0,25. Prav tako se v primeru, da dodeljeno geografsko območje ne
zajema nobene od mestnih občin, s faktorjem 0,25 pomnoži izračunano število
točk za ostale BWA in MMDS sisteme ne glede na radiofrekvenčno območje.
(6) Izračunano število točk za uporabo radijskih frekvenc za
P-P zveze za državno uporabo in infrastrukturo državnega pomena v frekvenčnem
pasu 5925–6425 MHz se pomnoži s faktorjem 0,01.
(7) Za frekvence za zagotavljanje javnih komunikacijskih
storitev končnim uporabnikom (za prizemne sisteme, preko katerega se lahko
zagotavljajo elektronske komunikacijske storitve preko javnih ali zasebnih
omrežij, BWA, in MMDS sisteme) in za P-P zveze podeljene na podlagi javnega
razpisa, se za leto podelitve obračuna faktor 0,3; za drugo leto faktor 0,5; za
tretje leto faktor 0,7, za četrto leto faktor 0,8 in za peto leto pa faktor 0,9.
IV. PREHODNE IN KONČNE DOLOČBE
13. člen
(veljavnost obstoječih odločb)
Obstoječe odločbe o določitvi števila točk, izdane na podlagi
Splošnega akta o načinu izračuna plačil za uporabo radijskih frekvenc (Uradni
list RS, št. 30/13, 33/13 – popr., 40/13 – popr., 81/14, 21/16, 63/16, 64/19 in
130/22 – ZEKom-2), ostanejo v veljavi do izteka njihove veljavnosti, razen
odločb o določitvi števila točk za odločbe o dodelitvi radijskih frekvenc za
analogno radiodifuzijo. Slednje so veljavne do 31. 12. 2023 oziroma do izteka
njihove veljavnosti, če ta nastopi pred 31. 12. 2023. Obstoječe odločbe o
določitvi števila točk za odločbe o dodelitvi radijskih frekvenc za analogno
radiodifuzijo bo Agencija nadomestila z novimi, ki bodo skladne s tem splošnim
aktom, in bodo pričele veljati s 1. 1. 2024.
14. člen
(prenehanje uporabe)
(1) Z dnem uveljavitve tega splošnega akta se preneha
uporabljati Splošni akt o načinu izračuna plačil za uporabo radijskih frekvenc
(Uradni list RS, št. 30/13, 33/13 – popr., 40/13 – popr., 81/14, 21/16, 63/16,
64/19 in 130/22 – ZEKom-2), pri čemer se za odločbe o dodelitvi radijskih
frekvenc za analogno radiodifuzijo, ki bodo izdane v letu 2023, uporablja do
31. 12. 2023.
(2) Ta splošni akt se za odločbe o dodelitvi radijskih
frekvenc za analogno radiodifuzijo začne uporabljati s 1. 1. 2024.
15. člen
(začetek veljavnosti)
Ta splošni akt začne veljati 1. januarja 2023.
Št. 0073-18/2022/14
Ljubljana, dne 21. decembra 2022
EVA 2022-1545-0023
Mag. Tanja Muha
v. d. direktorja