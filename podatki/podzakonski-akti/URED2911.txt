I. SPLOŠNE DOLOČBE
1. člen
S to uredbo so za vojaške uslužbence v Slovenski vojski
določeni pogoji in postopki za določanje razredov, napredovanje, zadržanje v
napredovanju ter odvzem razreda.
Izraz razred po tej uredbi pomeni v skladu z zakonom o
obrambi oznako mesta vojaškega uslužbenca v vojaški organizaciji.
2. člen
Vojaški uslužbenci so vojaške osebe, ki opravljajo pravne,
kadrovske, tehnične, finančne, zdravstvene, informacijske, glasbene in druge
podobne naloge v Slovenski vojski, določene s formacijami. S formacijami se
določi vrsto del, potrebna splošna in posebna znanja, razrede, delovne izkušnje
in druge pogoje ter osnovno usposabljanje za delo v vojski za formacijske
dolžnosti, ki se popolnjujejo z vojaškimi uslužbenci. Vojaški uslužbenci lahko
opravljajo izjemoma tudi delo na določenih delovnih mestih v Ministrstvu za
obrambo, na katerih se v skladu z zakonom opravlja vojaška služba. Za
formacijsko dolžnost oziroma dela, ki jih opravlja vojaški uslužbenec, se lahko
določi le tista dela, za katera ni potrebna vojaška izobrazba.
II. POGOJI IN POSTOPKI ZA DOLOČANJE IN POTRJEVANJE RAZREDOV
TER NAPREDOVANJE
3. člen
Vojaški uslužbenec sklene pogodbo o zaposlitvi kot nižji ali
višji vojaški uslužbenec glede na izpolnjevanje splošnih in posebnih pogojev,
določenih z zakonom, to uredbo in formacijami Slovenske vojske.
Vojaškemu uslužbencu se ob prvi razporeditvi na formacijsko
dolžnost po sklenitvi pogodbe o zaposlitvi v Slovenski vojski pogojno določi
razred vojaškega uslužbenca glede na izpolnjevanje splošnih in posebnih pogojev
iz prejšnjega odstavka. Vojaškemu uslužbencu se potrdi razred po uspešno
opravljenem osnovnem usposabljanju za delo v vojski. Razred za nižje vojaške
uslužbence potrjuje načelnik Generalštaba Slovenske vojske (v nadaljnjem
besedilu: načelnik), za višje vojaške uslužbence razred potrjuje minister za
obrambo (v nadaljnjem besedilu: minister) na predlog načelnika. Potrditev
razreda vojaškemu uslužbencu ob prvi zaposlitvi, je izenačena s podelitvijo
čina.
3.a člen
Določene formacijske dolžnosti vojaških uslužbencev se lahko
opravljajo v treh nazivih oziroma razredih, če je tako določeno s formacijo.
Vojaški uslužbenec se lahko imenuje na taki formacijski dolžnosti z ukazom v
neposredno višji razred, če ima predpisano izobrazbo, zahtevane delovne
izkušnje ter izpolnjuje druge pogoje, ki so določeni za ta razred v tej
formacijski dolžnosti. Vojaški uslužbenec je lahko imenovan v eno stopnjo višji
razred, kot je njegov osebni razred. Imenovanje v višji razred je izenačeno z
imenovanjem na formacijsko dolžnost po Zakonu o obrambi.
4. člen
Nižje in višje vojaške uslužbence imenuje na formacijske
dolžnosti načelnik, vojaške uslužbence XV. razreda imenuje minister na predlog
načelnika.
Vojaški uslužbenec lahko napreduje v razredu, če izpolnjuje
pogoje, določene z zakonom in to uredbo. Vojaški uslužbenec napreduje v višji
razred najpozneje v treh letih po izpolnitvi vseh predpisanih pogojev.
Napredovanje nižjih vojaških uslužbencev potrjuje načelnik,
napredovanje višjih vojaških uslužbencev potrjuje minister na predlog
načelnika.
5. člen
Razredi nižjih vojaških uslužbencev so primerljivi z
naslednjimi čini:
I. in II. razred sta primerljiva nazivu
vojaka,
III. razred je primerljiv s činom vodnik,
IV. razred je primerljiv s činom višji
vodnik,
V. razred je primerljiv s činom štabni
vodnik,
VI. razred je primerljiv s činom višji štabni
vodnik,
VII. razred je primerljiv s činom praporščak,
VIII. razred je primerljiv s činom višji praporščak.
6. člen
Razredi višjih vojaških uslužbencev so primerljivi z
naslednjimi čini:
IX. razred je primerljiv s činom poročnik,
X. razred je primerljiv s činom nadporočnik,
XI. razred je primerljiv s činom stotnik,
XII. razred je primerljiv s činom major,
XIII. razred je primerljiv s činom
podpolkovnik,
XIV. razred je primerljiv s činom polkovnik,
XV. razred je primerljiv s činom brigadir.
Določba prejšnjega odstavka se smiselno uporablja tudi za
mornariške čine.
7. člen
(črtan)
8. člen
Nižji in višji vojaški uslužbenci lahko napredujejo v
neposredno višji razred, če:
-       
izpolnjujejo pogoje predpisane z zakonom, to uredbo in formacijo,
-       
imajo v zadnjem ocenjevalnem obdobju pred napredovanjem najmanj službeno
oceno »dober«, s tem da v zadnjih dveh ocenjevalnih obdobjih pred napredovanjem
niso bili ocenjeni z oceno »negativen«,
-       
so razporejeni na formacijsko dolžnost, za katero se zahteva višji
razred kot ga imajo.
Vojaški uslužbenec, pripadnik rezervne sestave, lahko
napreduje v neposredno višji razred, če izpolnjuje pogoje iz prejšnjega
odstavka in je od njegovega zadnjega napredovanja preteklo najmanj tri leta.
9. člen
(črtan)
10. člen
Pri odločanju o napredovanju vojaških uslužbencev v
neposredno višji razred se upošteva redna službena ocena. Vsebina službene ocene,
pristojnosti in postopki za ocenjevanje se urejajo s pravili službe v Slovenski
vojski ter pravilnikom o službeni oceni.
11. člen
Nižji vojaški uslužbenec lahko napreduje v neposredno višji
razred, če izpolnjuje z zakonom določene splošne pogoje in pogoje iz 8. člena
te uredbe ter opravlja formacijsko dolžnost, za katero se zahteva višji razred,
najmanj dve leti, če je bil v zadnjem ocenjevalnem obdobju ocenjen s službeno
oceno »dober« ali najmanj eno leto, če je bil v zadnjem ocenjevalnem obdobju ocenjen
s službeno oceno »odličen« ali »zelo dober«.
12. člen
Višji vojaški uslužbenec IX. in X. razreda lahko napreduje v
neposredno višji razred, če izpolnjuje z zakonom določene splošne pogoje in
pogoje iz 8. člena te uredbe ter opravlja formacijsko dolžnost, za katero se
zahteva neposredno višji razred, najmanj dve leti, če je bil v zadnjem
ocenjevalnem obdobju ocenjen s službeno oceno »dober« ali najmanj eno leto, če
je bil v zadnjem ocenjevalnem obdobju ocenjen s službeno oceno »odličen« ali
»zelo dober«.
Višji vojaški uslužbenec XI. razreda lahko napreduje v
neposredno višji razred, če izpolnjuje z zakonom določene splošne pogoje in
pogoje iz 8. člena te uredbe ter opravlja formacijsko dolžnost, za katero se
zahteva neposredno višji razred, najmanj dve leti, če je bil v zadnjem ocenjevalnem
obdobju ocenjen s službeno oceno »dober« ali najmanj eno leto, če je bil v
zadnjem ocenjevalnem obdobju ocenjen s službeno oceno »odličen« ali »zelo
dober«.
Višji vojaški uslužbenec XII. razreda lahko napreduje v
neposredno višji razred, če izpolnjuje z zakonom določene splošne pogoje in
pogoje iz 8. člena te uredbe ter opravlja formacijsko dolžnost, za katero se
zahteva neposredno višji razred, najmanj dve leti, če je bil v zadnjem
ocenjevalnem obdobju ocenjen s službeno oceno »dober« ali najmanj eno leto, če
je bil v zadnjem ocenjevalnem obdobju ocenjen s službeno oceno »odličen« ali
»zelo dober«.
Višji vojaški uslužbenec XIII. razreda lahko napreduje v
neposredno višji razred, če izpolnjuje z zakonom določene splošne pogoje in
pogoje iz 8. člena te uredbe ter opravlja formacijsko dolžnost, za katero se
zahteva neposredno višji razred, najmanj eno leto, če je bil v zadnjem
ocenjevalnem obdobju ocenjen s službeno oceno »odličen«.
Višji vojaški uslužbenec XIV. razreda lahko napreduje v
neposredno višji razred, če izpolnjuje z zakonom določene splošne pogoje in
pogoje iz 8. člena te uredbe ter opravlja formacijsko dolžnost, za katero se
zahteva neposredno višji razred, najmanj eno leto, če je bil v zadnjem
ocenjevalnem obdobju ocenjen s službeno oceno »odličen«.
13. člen
Postopki, pristojnosti, roki in organi za zbiranje predlogov
za napredovanje vojaških uslužbencev v višje razrede so enaki, kot so določeni
za poviševanje vojakov, podčastnikov in častnikov v Slovenski vojski.
Ne glede na določbo prejšnjega odstavka se predlogi za
izredna povišanja zaradi izpolnitve pogojev za pridobitev pravice do starostne
pokojnine po splošnih predpisih ali zaradi invalidske upokojitve posredujejo
Generalštabu Slovenske vojske, ko so izpolnjeni pogoji za takšno povišanje.
III. ODVZEM RAZREDA IN ZADRŽANJE NAPREDOVANJA
14. člen
Vojaškemu uslužbencu se lahko v skladu z zakonom o obrambi in
pravili službe v Slovenski vojski odvzame razred, če je obsojen zaradi
kaznivega dejanja iz petega odstavka 63. člena zakona o obrambi oziroma katerega
od kaznivih dejanj iz prvega odstavka 69. člena Zakona o službi v Slovenski
vojski.
O odvzemu razreda vojaškemu uslužbencu odloča minister.
15. člen
Vojaškemu uslužbencu se lahko v skladu z Zakonom o obrambi in
Zakonom o službi v Slovenski vojski kot disciplinski ukrep za težje kršitve
vojaške discipline odvzame razred za eno stopnjo ali zadrži napredovanje v
višji razred najmanj za dve in največ za pet let od dneva, ko je izrečeni ukrep
zaradi kršitve vojaške discipline postal dokončen.
O odvzemu razreda vojaškemu uslužbencu izda na podlagi
dokončne disciplinske odločbe ugotovitveni sklep minister.
Dokončna disciplinska odločba, s katero je bilo kot
disciplinski ukrep izrečeno zadržanje napredovanja v višji razred, se pošlje
organizacijski enoti Ministrstva za obrambo, ki je pristojna za vodenje evidenc
o potrditvah, napredovanjih, zadržanjih v razredu ter odvzemih razreda vojaškim
uslužbencem.
IV. OBJAVA POTRDITVE RAZREDOV, NAPREDOVANJ IN EVIDENCA
16. člen
Potrditve razredov vojaških uslužbencev in napredovanj v
višje razrede ter odvzem razreda vojaškemu uslužbencu se objavi v glasilu
Slovenska vojska.
17. člen
Evidenca o potrditvah, napredovanjih, zadržanjih v razredu
ter odvzemih razredov vojaškim uslužbencem se vodi v skladu s predpisi o vojaški
evidenci in s to uredbo.

Uredba o vojaških uslužbencih (Uradni list RS,
št. 54/03)
vsebuje naslednje prehodne in končne določbe:
»V. PREHODNE IN KONČNE DOLOČBE
18. člen
Določbe te uredbe se smiselno uporabljajo za vojaške
uslužbence, ki delajo na določenih delovnih mestih v Ministrstvu za obrambo, na
katerih se opravlja vojaška služba. Minister določa in potrjuje razrede tem
vojaškim uslužbencem, jih imenuje na delovna mesta ter potrjuje njihovo
napredovanje.
19. člen
Minister najkasneje do 30. 9. 2003 določi formacijske
dolžnosti, ki se zasedajo z vojaškimi uslužbenci.
Minister najkasneje do 31. 12. 2003 določi zahtevane
dodatne oblike izobraževanja in usposabljanja za posamezne razrede vojaških
uslužbencev.
20. člen
Vojaškim osebam v Slovenski vojski, katerih dolžnost se s
formacijami iz prejšnjega člena prevedejo v dolžnost vojaškega uslužbenca, pa
dolžnost ob uveljavitvi te uredbe opravljajo najmanj dve leti, ni potrebno
opraviti osnovnega usposabljanja za delo v vojski.
Ne glede na določbo prejšnjega odstavka ni potrebno opraviti
osnovnega usposabljanja za delo v vojski tudi osebam, ki so že opravile
predpisano vojaško strokovno usposabljanje za vojaka, podčastnika ali častnika.
Osnovnega usposabljanja za delo v vojski tudi ni potrebno opraviti osebi, ki je
opravila primerljivo vojaško usposabljanje ali izobraževanje v tujini.
Civilne osebe v Slovenski vojski, katerih dolžnosti se s
formacijami iz prejšnjega člena prevedejo v dolžnost vojaških uslužbencev,
morajo opraviti osnovno usposabljanje za delo v vojski v enem letu od prevedbe
na dolžnost vojaških uslužbencev.
21. člen
Vojaške formacijske dolžnosti ali dolžnosti, ki jih
opravljajo civilne osebe v Slovenski vojski, se prevedejo do 31. 12. 2003
v formacijske dolžnosti vojaških uslužbencev z upoštevanjem primerljivega
formacijskega čina iz 5. in 6. člena te uredbe ter količnika za določitev plače
ali plačnega razreda.
Že zaposlenim na formacijskih dolžnostih iz prejšnjega
odstavka, se določi in potrdi razred vojaškega uslužbenca, ki je primerljiv s
formacijsko določenim činom, če izpolnjujejo pogoje glede zahtevane splošne
izobrazbe.
Vojaški uslužbenci iz prejšnjega odstavka, ki ne izpolnjujejo
pogoja glede zahtevanih delovnih izkušenj, po prevedbi med vojaške uslužbence
ne morejo napredovati v višji razred, dokler ne izpolnijo vseh predpisanih
pogojev za napredovanje.
22. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
vojaških uslužbencih (Uradni list RS, št. 119/07)
vsebuje naslednjo končno določbo:
»KONČNA DOLOČBA
11. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o vojaških
uslužbencih (Uradni list RS, št. 88/15) vsebuje naslednjo končno določbo:
»KONČNA DOLOČBA
6. člen
Ta uredba začne veljati petnajsti dan po objavi v Uradnem
listu Republike Slovenije.«.