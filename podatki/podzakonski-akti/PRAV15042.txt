1. člen
(vsebina)
Ta pravilnik določa metode merjenja površine, tehnične
tolerance meritev in ostale tehnične elemente metodologije meritev za izvedbo
pregledov na kraju samem ali pregledov v okviru sistema za spremljanje površin
v zvezi z ukrepi kmetijske politike.
2. člen
(metode merjenja)
(1) Za merjenje površine zemljišč ali za merjenje razdalj se
uporabljajo naslednje merilne metode:
-       
merjenje z napravo, ki uporablja globalni navigacijski satelitski sistem
(v nadaljnjem besedilu: GNSS naprava);
-       
merjenje na ekranu iz ortofoto posnetkov z velikostjo slikovnega
elementa do vključno 4 metre;
-       
merjenje z merilnim kolesom;
-       
merjenje z merskim trakom in
-       
merjenje z laserskim merilnikom.
(2) Za merjenje površin se uporablja ena od metod iz prve in
druge alineje prejšnjega odstavka ali kombinacija teh dveh metod.
(3) Ne glede na določbo prejšnjega odstavka se lahko pri
merjenju površin samostojno ali v kombinaciji uporablja tudi druge metode iz prvega
odstavka tega člena, kadar se to zaradi uspešnosti ali ekonomičnosti postopka
merjenja izkaže za primerno.
(4) Za merjenje dolžin v gozdu se praviloma uporabljata
metodi iz tretje in četrte alineje prvega odstavka tega člena.
3. člen
(tehnične tolerance za meritve površin)
(1) Kakovost merilne metode je opredeljena s tehnično
toleranco meritve.
(2) Pri merjenju površin se kot tehnična toleranca meritve
uporablja blažilna toleranca, ki predstavlja dovoljeno prostorsko odstopanje od
mej izmerjenega poligona. Blažilna toleranca za merjenje na ekranu iz ortofoto
posnetkov se v primeru neizvedene validacije izračuna kot 1,5 kratnik
slikovnega elementa.
(3) Največja dovoljena blažilna toleranca za meritve površin
z merilnimi metodami iz prve in druge alineje prvega odstavka prejšnjega člena
je 1,25 metra. Za nevalidirane GNSS naprave znaša blažilna toleranca 0,5 metra.
(4) Ne glede na določbo prejšnjega odstavka je največja
dovoljena blažilna toleranca za meritev gozdnih površin z validirano GNSS
napravo 2,5 metra. Za nevalidirane GNSS naprave znaša blažilna toleranca 1,0
metra.
(5) Za ugotavljanje odstopanja med dvema poligonoma se lahko
uporablja toleranca površine, ki se izračuna kot obseg izmerjenega poligona
pomnožen z blažilno toleranco uporabljene metode merjenja. Največja dovoljena
toleranca površine je 1 hektar.
(6) Če se pri izmeri površine posameznega poligona kombinira
več merilnih metod, se uporabi tehnična toleranca prevladujoče merilne metode
posamezne meritve.
4. člen
(tehnične tolerance za meritve linij)
(1) Tehnična toleranca za merjenje linij z uporabo GNSS
naprave je do vključno 2 metra.
(2) Tehnična toleranca za merjenje linij z merilnim kolesom,
merskim trakom ali laserskim merilnikom je 2 %.
(3) Ne glede na določbo prejšnjega odstavka znaša toleranca
pri meritvi širine gozdne prometnice 0,5 metra, pri čemer širina vozišča v
premi pri gozdni cesti oziroma širina planuma v premi pri gozdni vlaki v skladu
s pravilnikom, ki ureja gozdne prometnice, ne sme presegati 3,5 metra.
5. člen
(pozicijska toleranca)
Za potrebe tega pravilnika pozicijska toleranca pomeni
dovoljen prostorski zamik in je za poligon izmerjen z GNSS napravo iz prve
alineje prvega odstavka 2. člena tega pravilnika ali izmerjen na ekranu iz
ortofoto posnetkov iz druge alineje prvega odstavka 2. člena tega pravilnika
največ 3 metre glede na prijavljeni poligon.
KONČNI DOLOČBI
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o metodah merjenja zemljišč in o tehničnih tolerancah meritev (Uradni list RS,
št. 44/16).
7. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-220/2023
Ljubljana, dne 12. julija 2023
EVA 2023-2330-0071
Irena Šinko
ministrica
za kmetijstvo, gozdarstvo in
prehrano