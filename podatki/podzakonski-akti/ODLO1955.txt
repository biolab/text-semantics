1. člen
(1) Za kulturni spomenik državnega pomena se razglasi
enota dediščine: Ljubljana – Vila Tomšičeva ulica 12 (Vila Ebenspanger), EŠD
15437.
(2) Enota iz prejšnjega odstavka ima izjemen kulturni
pomen za Republiko Slovenijo. Je lokacija pomembnega zgodovinskega dogajanja v
času osamosvajanja Slovenije in ena od značilnih vil v četrti med državnimi
kulturnimi institucijami. Je izjemna arhitektura s kakovostnimi prvinami
historicizma in funkcionalizma.
(3) Enota iz prvega odstavka tega člena je kulturni
spomenik z zgodovinskimi, umetnostnozgodovinskimi, arhitekturnimi in
vrtno-arhitekturnimi vrednotami.
(4) Objekt se razglasi z namenom, da se ohranijo njegove
kulturne vrednote, prepoznavnost vile in njena sedanja javna kulturna raba.
2. člen
Vrednote, ki utemeljujejo razglasitev za spomenik državnega pomena,
so:
-       
Vila je del vilske četrti ob Prešernovi cesti, urejeni po letu 1875 po
urbanističnih načrtih Adolfa Wagnerja. Četrt odlikujejo kakovostne stavbe, ki
jih obdajajo urejene in z drevoredi obsajene ceste.
-       
Ohranjeni so obseg in formalna zasnova vrta s starejšimi drevesi, kot
sta platana in lipa, ter osnovno razmerje med zelenimi in utrjenimi površinami
vrta, kovinska ograja vrta in vrtna uta.
-       
Na vrtu pred vhodom stoji spominska herma, delo Draga Tršarja, posvečena
pisateljici in predsednici PEN Miri Mihelič (1912–1985).
-       
Stavbo je dala zgraditi Kranjska stavbna družba leta 1879 po načrtih A.
Wagnerja kot prvo najemniško enodružinsko vilo v Ljubljani. Vila je bila
tipološka novost in pomembna prelomnica v razvoju stanovanjske arhitekture v
Sloveniji.
-       
Ohranjene so konstrukcija vile, oblika in podoba strehe nad osnovnim
gabaritom ter gradbena in tlorisna zasnova (etaže, razporeditev nosilnih sten,
stopnišče), dodatno funkcionalistična fasada z vsemi prvinami (fasadni detajli
z okni, ometi, barvna podoba, stavbno pohištvo).
-       
Ohranjena je materialna substanca notranjosti vile s konca 19. stoletja
v pritličju (ometi, stavbno pohištvo s tlaki, peči, stopnišče in ograje, opaži,
leseni kasetirani stropi, štukature, barvna podoba).
-       
V klubskih prostorih v nadstropju je delno ohranjen interier iz
šestdesetih let 20. stoletja, ki ga dopolnjuje umetniško delo Nikolaja
Omerze, nastalo namensko za ta prostor leta 1967.
-       
Vila je bila last različnih družin. Družina Oskarja Ebenspangerja je
vilo v tridesetih letih prenovila. Po maju 1945 je v stavbi nekaj let živel
takratni predsednik slovenske vlade Boris Kidrič z družino, za njim pa politik
Boris Ziherl; leta 1957 je vila postala sedež Društva slovenskih pisateljev. Ti
so v vežo postavili spominsko ploščo, posvečeno padlim pisateljem v drugi
svetovni vojni. Vila že več kot šest desetletij nudi prostor za klubska
druženja in javne razprave tvorcev slovenske kulture. Vila je tudi sedež
slovenskega združenja PEN.
-       
Večji zgodovinski pomen je imela vila v predosamosvojitvenem času
Slovenije konec osemdesetih let 20. stoletja. Tedaj je Društvo slovenskih
pisateljev prevzelo pobudo v družbenopolitičnih polemikah, ki so pripeljale do
ideje o samostojni slovenski državi; v vili je v salonu v pritličju ob
Prešernovi cesti nastal osnutek prve slovenske ustave.
3. člen
(1) Spomenik obsega nepremičnine: stavbo št. 42,
k. o. 1725 Ajdovščina; parcele št. 2864, 2865 in 2866, vse k. o.
1725 Ajdovščina.
(2) Meja spomenika je določena na digitalnem katastrskem
načrtu (uveljavljen dne 20. decembra 2002, Uradni list RS, št. 5/03;
datoteka z dne 3. julija 2018; izvorno merilo 1:1000) in vrisana na
temeljnem topografskem načrtu v merilu 1:5000.
(3) Izvirnika načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: Zavod).
4. člen
Varovane sestavine spomenika so:
-       
kulturna namembnost,
-       
prostorska pojavnost vile (višina, volumen, gabariti),
-       
obseg in formalna zasnova vrta s starejšimi drevesi (platana, lipi),
-       
osnovno razmerje med zelenimi in utrjenimi površinami vrta,
-       
ograja vrta in vrtna uta v severozahodnem vogalu,
-       
konstrukcija, oblika in podoba strehe nad osnovnim gabaritom,
-       
gradbena in tlorisna zasnova (etaže, razporeditev nosilnih sten),
-       
materialna substanca notranjosti iz poznega 19. stoletja: ometi, stavbno
pohištvo, tlaki, peči, stopnišče in ograje, opaži, leseni kasetirani stropovi,
štukature, barvna podoba,
-       
fasade s prvinami funkcionalistične predelave: materiali, fasadni
detajli, ometi, barvna podoba, stavbno pohištvo,
-       
spominska plošča, posvečena slovenskim pisateljem, padlim v drugi
svetovni vojni,
-       
spominska herma pisateljice Mire Mihelič.
5. člen
Za spomenik velja varstveni režim, ki določa:
-       
ohranjanje kulturne namembnosti celote v skladu z varovanimi sestavinami
spomenika,
-       
podreditev vseh posegov v spomenik ohranjanju varovanih sestavin vrtne
arhitekturne zasnove,
-       
ohranjanje zunanjosti in notranjosti spomenika ter stavbnega pohištva,
tlakov in peči v obliki, legi, gabaritih, konstrukciji, materialih, strukturi
in barvni podobi,
-       
redno in strokovno vzdrževanje ter obnavljanje celote in varovanih
sestavin spomenika,
-       
prepoved posegov, ki bi bistveno spremenili razmerje med stavbo in
zelenimi površinami vrta,
-       
za celovite posege v spomenik ali za celovito prenovo je obvezna
predhodna izdelava konservatorskega načrta,
-       
zagotavljanje strokovne prenove in vzpostavitev v stanje pred posegom na
stroške povzročitelja v primeru okrnitve spomenika ali njegovega varovanega
dela,
-       
prepoved postavljanja ali gradnje dodatnih trajnih ali začasnih
objektov, vključno z nadzemno in podzemno infrastrukturo ter nosilci reklam ali
drugih oznak, razen kadar so ti nujni za učinkovito ohranjanje in predstavitev
ter delovanje spomenika ali njegovih delov in jih predhodno odobri pristojni
Zavod.
6. člen
Lastnik spomenika mora v sorazmerju s svojimi zmožnostmi omogočati
javnosti dostop do spomenika in njegovo predstavljanje. Javni dostop ne sme
ogrožati varovanih sestavin spomenika.
7. člen
Kulturni spomenik se ob vhodu označi s predpisano oznako tako,
da ta ne krni zgodovinske podobe ali posameznih delov spomenika. V primeru
nevarnosti za oboroženi spopad se objekt dodatno označi.
8. člen
Za vse posege v spomenik, razen če zakon ne določa drugače,
je treba predhodno izpolniti kulturnovarstvene pogoje in pridobiti
kulturnovarstveno soglasje Zavoda.
9. člen
Izvajanje tega odloka nadzira inšpektorat, pristojen za
kulturno dediščino.
10. člen
Pristojno sodišče po uradni dolžnosti v zemljiški knjigi
zaznamuje status kulturnega spomenika na nepremičninah, navedenih v prvem
odstavku 3. člena tega odloka.
KONČNA DOLOČBA
11. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-7/2018
Ljubljana, dne 29. novembra 2018
EVA 2018-3340-0010
Vlada Republike Slovenije
dr. Andrej Bertoncelj l.r.
Podpredsednik