1. člen
(1) S tem odlokom se zaradi preprečitve ponovnih
izbruhov nalezljive bolezni COVID-19 začasno določita uporaba zaščitne maske
ali druge oblike zaščite ustnega in nosnega predela obraza v zaprtem javnem
prostoru, kar vključuje javni potniški promet, ter obvezno razkuževanje rok.
Uporaba zaščitne maske ali druge oblike zaščite ustnega in nosnega predela
obraza iz prejšnjega stavka je obvezna, če v prostoru ni mogoče zagotoviti
medosebne razdalje več kot 2 metra.
(2) Ne glede na prejšnji odstavek se ta odlok ne
uporablja za vzgojno-izobraževalne zavode in organizirano športno dejavnost, za
katere se glede uporabe zaščitnih mask ali druge oblike zaščite ustnega in
nosnega predela obraza uporabljajo priporočila Nacionalnega inštituta za javno
zdravje, ki so objavljena na spletnih straneh Nacionalnega inštituta za javno
zdravje.
2. člen
(1) Pri gibanju in zadrževanju v zaprtem javnem prostoru
sta za zmanjšanje tveganja okužbe in širjenja okužbe z virusom SARS-CoV-2, ob
upoštevanju vseh navodil in higienskih priporočil Nacionalnega inštituta za
javno zdravje, ki so objavljena na spletnih straneh Nacionalnega inštituta za
javno zdravje, obvezna uporaba zaščitne maske ali druge oblike zaščite ustnega
in nosnega predela obraza (šal, ruta ali podobna oblika zaščite, ki prekrije
nos in usta) ter razkuževanje rok.
(2) Pri neposredni komunikaciji z gluhimi, gluhonemimi
in naglušnimi osebami se, ob upoštevanju zaščite vseh udeleženih, uporaba
zaščitnih mask ali druge oblike zaščite ustnega in nosnega predela obraza lahko
začasno opusti, če je mogoče zagotoviti medosebno razdaljo več kot 2 metra,
uporabo vizirja ali če komunikacija s temi osebami poteka za stekleno pregrado.
(3) Uporaba zaščitne maske ali druge oblike zaščite
ustnega in nosnega predela obraza v komunikaciji z osebami iz prejšnjega
odstavka ni obvezna za tolmače za slovenski znakovni jezik.
3. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.
4. člen
Z dnem uveljavitve tega odloka preneha veljati Odlok o
začasnih ukrepih za zmanjšanje tveganja okužbe in širjenja okužbe z virusom
SARS-CoV-2 (Uradni list RS, št. 90/20).
5. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-35/2020
Ljubljana, dne 3. septembra 2020
EVA 2020-2711-0076
Vlada Republike Slovenije
Janez Janša
predsednik