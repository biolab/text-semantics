I. SPLOŠNE DOLOČBE
1. člen
(1) Javni sklad Republike Slovenije za razvoj kadrov in
štipendije (v nadaljnjem besedilu: sklad) je pravna oseba javnega prava in je
bil ustanovljen z Aktom o preoblikovanju javne ustanove »Ad futura,
znanstveno-izobraževalna fundacija Republike Slovenije, javni sklad« v Javni
sklad Republike Slovenije za razvoj kadrov in štipendije (Uradni list RS, št.
139/06, 16/08, 43/08 in 102/08) na podlagi Zakona o javnih skladih (Uradni list
RS, št. 22/00) in Zakona o zaposlovanju in zavarovanju za primer brezposelnosti
(Uradni list RS, št. 107/06 – uradno prečiščeno besedilo) za nedoločen čas.
(2) Sklad na podlagi prvega odstavka 54. člena Zakona o javnih
skladih (Uradni list RS, št. 77/08) deluje kot javni sklad.
(3) Ustanovitelj sklada je Republika Slovenija.
(4) Ustanoviteljske pravice v imenu Republike Slovenije izvršuje
Vlada Republike Slovenije.
(5) Za področje delovanja sklada je pristojno Ministrstvo za
delo, družino in socialne zadeve.
2. člen
Ustanovitelj ima naslednje pristojnosti:
-       
določi namen sklada, zaradi katerega je sklad ustanovljen,
-       
sprejme poslovno politiko in daje soglasje k splošnim pogojem
poslovanja,
-       
odloča o povečanju in zmanjšanju kapitala sklada,
-       
sprejema poslovni in finančni načrt ter letno poročilo sklada,
-       
odloča o uporabi presežka prihodkov nad odhodki sklada in o pokrivanju
presežka odhodkov nad prihodki sklada,
-       
daje soglasje k sprejetju drugega premoženja od drugih oseb in k skupnim
projektom sklada z drugimi domačimi in tujimi pravnimi osebami,
-       
imenuje in razrešuje člane nadzornega sveta in direktorja sklada,
-       
na predlog nadzornega sveta imenuje revizorja,
-       
odloča o likvidaciji sklada,
-       
odloča o drugih zadevah skladno z zakonom in tem aktom.
3. člen
(1) Ime sklada je: Javni sklad Republike Slovenije za razvoj
kadrov in štipendije.
(2) Ime sklada se v angleškem prevodu glasi: Slovene Human
Resources Development and Scholarship Fund.
(3) Sedež sklada je v Ljubljani, Dunajska cesta 22.
4. člen
Sklad ima pečat okrogle oblike s premerom 35 mm, v sredini je
grb Republike Slovenije. V zunanjem krogu je naziv Republika Slovenija, pod
njim v notranjem krogu pa naziv: Nosilec javnega pooblastila. Na zunanjem krogu
spodnje strani žiga je naziv: Javni sklad Republike Slovenije za razvoj kadrov
in štipendije, Dunajska cesta 22, Ljubljana, nad sedežem je številka žiga.
II. NAMEN DELOVANJA IN DEJAVNOST SKLADA
5. člen
(1) Sklad je ustanovljen z namenom dodeljevanja sredstev za
vlaganje v razvoj človeških virov in kadrov za večjo zaposljivost,
vseživljenjsko učenje, konkurenčnost, prenos znanja in povezovanje
znanstveno-raziskovalne sfere in univerz z gospodarstvom, izobraževalnega
sistema s potrebami trga dela in za štipendiranje.
(2) Ne glede na prejšnji odstavek lahko sklad izvaja tudi večletne
instrumente, sofinancirane iz sredstev Evropskega socialnega sklada.
6. člen
(1) Sklad izvaja naloge s področij, ki so opredeljena v 5.
členu tega akta, predvsem z naslednjimi instrumenti:
-       
razvojniki za gospodarstvo,
-       
spodbujanje prehoda raziskovalcev iz institucij znanja v gospodarstvo,
-       
oblikovanje interdisciplinarnih skupin za delo na projektih v
gospodarstvu,
-       
krepitev podiplomskega znanja kadrov v gospodarstvu,
-       
izobraževanje in usposabljanje zaposlenih za večjo konkurenčnost podjetij,
-       
izobraževanje in usposabljanje odraslih,
-       
izmenjavanje zaposlenih na podobnih delih,
-       
shema prenosa znanja (»mentorske sheme«),
-       
dejavnosti poklicnega in strokovnega izobraževanja,
-       
dejavnosti praktičnega usposabljanja,
-       
sofinanciranje štipendij in štipendijskih shem,
-       
posojila za izobraževanje,
-       
spodbude za pripravo diplomskih, magistrskih in doktorskih nalog v
povezavi z gospodarstvom,
-       
spodbujanje mednarodne mobilnosti študentov in raziskovalcev,
-       
pretok informacij in popularizacija znanja,
-       
podpora odličnosti.
(2) Sklad dodeljuje sredstva in druge spodbude na podlagi javnega
razpisa, če v zakonu ni določeno drugače.
7. člen
Dejavnosti sklada so:
L / 75.11     Splošna dejavnost javne uprave,
L / 75.12     Urejanje zdravstva, izobraževanja, kulture in drugih
socialnih     storitev,  razen obveznega socialnega zavarovanja,
L / 5.13       Urejanje gospodarskih področij za
učinkovitejše poslovanje,
K / 74.873  Druge poslovne dejavnosti,
DE / 22.11    Izdajanje knjig,
DE / 22.13    Izdajanje revij in periodike,
DE/ 22.15  Druga založništva,
J / 65.22     Drugo kreditiranje,
J / 65.23     Drugo finančno posredništvo, d.n.,
J / 67.11     Dejavnost finančnih trgov,
J / 67.13     Pomožne dejavnosti, povezane s finančnim posredništvom,
K / 70.12    Trgovanje z lastnimi nepremičninami,
K / 70.20    Dajanje lastnih nepremičnin v najem,
K / 72.30    Obdelava podatkov,
K / 72.40    Omrežne podatkovne storitve,
K / 74.13    Raziskovanje trga in javnega mnenja,
K / 74.14    Podjetniško in poslovno svetovanje,
K / 74.832  Fotokopiranje in drugo razmnoževanje,
K / 74.831  Prevajanje.
III. ORGANA SKLADA
8. člen
Organa sklada sta nadzorni svet in enočlanska uprava –
direktor.
9. člen
(1) Nadzorni svet ima sedem članov.
(2) Nadzorni svet sklada sestavljajo:
-       
pet predstavnikov Vlade Republike Slovenije, od katerih je en predstavnik
funkcionar ali javni uslužbenec ministrstva, pristojnega za delo, en
predstavnik pa funkcionar ali javni uslužbenec ministrstva, pristojnega za
finance,
-       
skupni predstavnik delodajalcev oziroma delojemalcev in članov
Ekonomsko-socialnega sveta,
-       
predstavnik Študentske organizacije Slovenije.
(3) Člane nadzornega sveta imenuje in razrešuje Vlada Republike
Slovenije na predlog pristojnih ministrov in institucij. Člani nadzornega sveta
so imenovani za dobo štirih let z možnostjo ponovnega imenovanja.
(4) Vsaj en član nadzornega sveta mora biti usposobljen za
računovodsko ali finančno področje, vsaj en član pa za pravno področje.
(5) Člani nadzornega sveta ne morejo biti osebe, zaposlene v
skladu, in druge osebe, katerih funkcija ali dejavnost je po zakonu
nezdružljiva s članstvom v nadzornem svetu.
(6) Član nadzornega sveta je lahko predčasno razrešen:
-       
če da pisno odstopno izjavo,
-       
če pri svojem delu ne ravna s skrbnostjo dobrega gospodarja,
-       
če je zamenjal zaposlitev oziroma je začel opravljati funkcijo ali
dejavnost, ki je nezdružljiva s članstvom v nadzornem svetu,
-       
če kot predsednik nadzornega sveta pred prenehanjem mandata oziroma
odpovednega roka direktorja ne izvede vseh predpisanih postopkov za imenovanje
novega direktorja.
10. člen
(1) Nadzorni svet je veljavno konstituiran, ko so imenovani vsi
njegovi člani in se sestane na sklepčni seji.
(2) Člani nadzornega sveta morajo na svoji prvi seji, ki jo
skliče direktor sklada ali predsednik Vlade Republike Slovenije, vodi pa jo
najstarejši član nadzornega sveta, izmed sebe izvoliti predsednika in
namestnika predsednika nadzornega sveta. Namestnik predsednika v odsotnosti predsednika
vodi seje z enakimi pooblastili, pravicami in odgovornostmi, kot jih ima
predsednik nadzornega sveta.
(3) Predsednik nadzornega sveta je izvoljen, če zanj glasuje
večina vseh članov nadzornega sveta. Namestnik predsednika nadzornega sveta je
izvoljen, če zanj glasuje večina vseh članov nadzornega sveta.
(4) Če noben član nadzornega sveta na seji ne dobi zadostnega
števila glasov za izvolitev za predsednika oziroma namestnika predsednika, mora
direktor sklada o tem v 24 urah po koncu seje pisno obvestiti ustanovitelja. Če
sklad nima direktorja, mora vsak član nadzornega sveta o tem v 24 urah po koncu
seje pisno obvestiti tisti organ, ki mu je podelil mandat. Ustanovitelj mora v
30 dneh po prejemu obvestila o neizvolitvi predsednika oziroma namestnika
predsednika imenovati nov nadzorni svet.
11. člen
(1) Nadzorni svet:
-       
skrbi, da sklad deluje skladno z namenom, zaradi katerega je bil ustanovljen,
-       
pregleduje poslovne knjige in poslovno dokumentacijo sklada,
-       
sprejme splošne pogoje poslovanja sklada,
-       
daje mnenje k predlogu prejema premoženja od drugih oseb in k predlogom
partnerskih projektov z drugimi domačimi in tujimi pravnimi osebami,
-       
predlaga imenovanje in razrešitev direktorja sklada,
-       
daje soglasje direktorju k notranji organizaciji in sistemizaciji delovnih
mest sklada,
-       
sestavi pisna poročila ustanovitelju, v katerih zavzame stališče do
poslovnega in finančnega načrta ter poslovnega poročila sklada,
-       
predlaga način razporejanja presežka prihodkov nad odhodki in pokrivanja
presežka odhodkov nad prihodki sklada,
-       
predlaga imenovanje revizorja,
-       
na zahtevo ustanovitelja pripravi poročilo o posameznih poslih sklada,
-       
odloča o drugih zadevah, če je tako določeno v zakonu ali tem aktu.
(2) Direktor sklada mora nadzornemu svetu na njegovo zahtevo
predložiti poročilo o posameznih poslih v zvezi z upravljanjem namenskega
premoženja oziroma drugimi zadevami, povezanimi s poslovanjem sklada.
12. člen
(1) Člani nadzornega sveta morajo pri svojem delu ravnati s
skrbnostjo dobrega gospodarja in varovati poslovno tajnost javnega sklada.
(2) Člani nadzornega sveta so upravičeni do sejnin ter povračila
drugih stroškov skladno s predpisom, ki ga sprejme Vlada Republike Slovenije.
Nadzorni svet odloča in dela na sejah. Nadzorni svet se mora sestati vsaj
štirikrat v enem poslovnem letu.
(3) Seje nadzornega sveta sklicuje predsednik nadzornega sveta.
Če tako zahtevata najmanj dva člana nadzornega sveta, sejo nadzornega sveta
skliče direktor.
13. člen
(1) Nadzorni svet je sklepčen, če je na seji prisotna več
kakor polovica članov. Sklepe sprejema z večino glasov vseh članov. Če je
rezultat neodločen, odloči glas osebe, ki je vodila sejo.
(2) Sklic seje, vodenje seje, vzdrževanje reda in način odločanja,
vodenje zapisnika ter druga vprašanja določi nadzorni svet s poslovnikom.
14. člen
(1) Direktorja imenuje in razrešuje ustanovitelj. Imenuje ga
na podlagi javnega natečaja in po predhodnem mnenju nadzornega sveta. Javni
natečaj vodi nadzorni svet.
(2) Direktor je imenovan za dobo največ štirih let in je lahko
ponovno imenovan.
(3) Za direktorja je lahko imenovana oseba, ki ima najmanj
univerzitetno izobrazbo, vsaj osem let delovnih izkušenj, od tega pet let na
vodilnih delovnih mestih podobne zahtevnosti, ter ni bila pravnomočno obsojena
za kaznivo dejanje in obsodba ni pogojna.
15. člen
(1) Javni natečaj za direktorja pripravi in objavi sklad najmanj
90 dni pred potekom mandata direktorja, in sicer v Uradnem listu Republike
Slovenije, dnevnem časopisu in na spletni strani sklada.
(2) Nadzorni svet ugotovi, kateri kandidati izpolnjujejo pogoje
za položaj in kateri kandidati so glede na svojo strokovno usposobljenost
primerni za ta položaj. Nadzorni svet izda kandidatom, ki izpolnjujejo pogoje
in so glede na svojo strokovno usposobljenost primerni za položaj, ter
kandidatom, ki se ne uvrstijo na seznam, poseben sklep.
(3) Nadzorni svet na podlagi seznama kandidatov, ki izpolnjujejo
pogoje in so glede na svojo strokovno usposobljenost primerni za položaj,
oblikuje predlog za imenovanje direktorja.
(4) Sklep o izboru kandidata in obvestila neizbranim kandidatom
sklad pošlje kandidatom najpozneje v 60 dneh po imenovanju direktorja.
(5) Na podlagi sklepa o imenovanju direktorja sklene predsednik
nadzornega sveta z direktorjem pogodbo o zaposlitvi.
16. člen
(1) Direktor zastopa in predstavlja sklad ter organizira in
vodi delo ter poslovanje sklada. Pri svojem delu je dolžan varovati poslovne
skrivnosti sklada.
(2) Direktor je odgovoren za zakonitost poslovanja sklada in
odgovarja skladu za škodo, nastalo zaradi njegovega nevestnega ali
protipravnega ravnanja.
17. člen
Direktor sklada ima naslednje pristojnosti:
-       
izdaja pravne akte v posamičnih zadevah iz pristojnosti sklada,
-       
organizira in vodi delo ter poslovanje sklada,
-       
sprejme akt o notranji organizaciji in sistemizaciji delovnih mest, h
kateremu mora pridobiti soglasje nadzornega sveta sklada, ter druge akte
sklada,
-       
predlaga finančni načrt sklada,
-       
sprejme akt o organizaciji notranje kontrole,
-       
odloča o pravicah in obveznostih delavcev sklada,
-       
v skladu s sprejetim finančnim načrtom odloča o razporejanju sredstev
sklada med letom po posameznih namenih,
-       
imenuje posebne delovne in projektne skupine, stalne in občasne komisije,
-       
je odgovoren za pripravo letnega poslovnega in finančnega načrta sklada,
-       
opravlja druge naloge v skladu z zakonom in podzakonskimi akti.
18. člen
Direktor lahko pri uresničevanju svojih pooblastil, določenih
z zakonom in tem aktom, prenese opravljanje posameznih zadev na druge osebe na
podlagi pisnega pooblastila; prav tako lahko s pisnim pooblastilom prenese na
te osebe pravico podpisovanja aktov, pogodb in drugih listin.
19. člen
(1) Direktor je lahko predčasno razrešen:
-       
če da pisno odstopno izjavo,
-       
če ustanovitelj ne sprejme letnega poročila sklada, ker meni, da so
navedbe direktorja v letnem poročilu netočne ali zavajajoče oziroma dajejo
napačno sliko stanja sklada, te domneve pa potrdi Računsko sodišče ali
pooblaščeni revizor, ki ga posebej za ta namen imenuje ustanovitelj,
-       
če ni izpolnjeval obveznosti, ki mu jih nalagata zakon in ta akt, ali ni
izpolnil cilja oziroma ciljev, določenih v poslovnem in finančnem načrtu
sklada.
(2) Če direktor umre, postane poslovno nesposoben ali je
razrešen iz krivdnih razlogov, opravlja njegovo funkcijo do imenovanja novega
direktorja predsednik nadzornega sveta ali član nadzornega sveta, ki ga za to
pooblasti ustanovitelj, vendar najdlje 90 dni. V času, ko član nadzornega sveta
opravlja funkcijo direktorja, mu miruje članstvo v nadzornem svetu.
(3) Če direktor da odstopno izjavo ali mu poteče mandat, mora
predsednik nadzornega sveta izvesti vse postopke za imenovanje novega
direktorja najmanj 90 dni pred potekom odpovednega roka oziroma mandata
direktorja.
IV. ORGANIZACIJA IN NAČIN POSLOVANJA SKLADA
20. člen
Za opravljanje posameznih dejavnosti sklada se lahko oblikujejo
notranje organizacijske enote.
21. člen
Organizacija, sistemizacija in določitev delovnih mest, potrebnih
za izvajanje nalog, ter druga vprašanja, povezana z delovanjem sklada, se
podrobneje uredijo z aktom o notranji organizaciji in sistemizaciji delovnih
mest, ki ga sprejme direktor s soglasjem nadzornega sveta sklada.
22. člen
(1) Splošni pogoji poslovanja sklada določajo:
-       
merila za določitev upravičencev do sredstev oziroma spodbud,
-       
pogoje za pridobitev sredstev in spodbud,
-       
obseg sredstev in spodbud, ki jih lahko prejme posamezen upravičenec,
-       
medsebojne pravice in obveznosti sklada in upravičenca po dodelitvi
sredstev oziroma spodbud in
-       
postopke za izbor upravičencev in podeljevanje sredstev in spodbud.
(2) Instrumenti, ki se sofinancirajo iz Evropskega socialnega
sklada, se izvajajo v skladu s pogoji in merili, ki jih potrdi pristojni organ.
23. člen
(1) Sklad vodi evidence vseh dodeljenih sredstev, spodbud in
drugega poslovanja ter arhive vseh predloženih in izdanih listin.
(2) Sklad mora zagotoviti računalniško podporo za spremljanje
evidenc in arhivov iz prejšnjega odstavka.
V. PREMOŽENJE IN SREDSTVA SKLADA
24. člen
Prejemki od upravljanja namenskega premoženja sklada se lahko
v soglasju z ustanoviteljem uporabljajo za delovanje sklada. Sredstva se enkrat
ali večkrat na leto prenesejo z denarnega podračuna za namensko premoženje, odprtega
v skladu z zakonom, ki ureja javne sklade, na denarni podračun za vplačila in
izplačila sredstev za delo in plačila za opravljene storitve in drugih
prejemkov iz dejavnosti sklada.
25. člen
(1) Ustanovitelj zagotavlja sredstva za delovanje sklada iz
državnega proračuna za:
-       
izplačilo plač zaposlenih ter drugih materialnih stroškov, povezanih z
delom zaposlenih, ter za izplačilo sejnih in drugih povračil članom nadzornega
sveta,
-       
za kritje stroškov pisarniškega materiala in drugega drobnega
inventarja, za opremo in poslovne prostore.
(2) Ustanovitelj zagotavlja sredstva za namene iz prvega odstavka
tega člena, če sredstva iz 24. člena ne zadoščajo.
26. člen
(1) Programska sredstva iz državnega proračuna pristojnih ministrstev
prejme sklad za opravljanje programskih nalog, določenih v 5. in 6. členu tega
akta. Sredstva se skladu dodeljujejo na podlagi pogodbe med ministrstvom in
skladom.
(2) Programska sredstva, ki jih dobi sklad kot posrednik za
izplačilo sredstev končnim upravičencem sredstev, se pri izplačilu iz državnega
proračuna evidentirajo kot končna poraba sredstev, zato se ne smejo
evidentirati kot prihodek in odhodek tudi pri skladu. Za posredovanje denarnih
sredstev končnim upravičencem se v poslovnih knjigah sklada vzpostavijo
evidence na kontih stanja.
27. člen
(1) Za opravljanje nalog, določenih v 5. in 6. členu tega akta,
sklad pridobiva sredstva tudi iz sredstev Evropskega socialnega sklada prek
proračunov pristojnih ministrstev. Sredstva se dodeljujejo skladu na podlagi
pogodbe med ministrstvom in skladom ter skladno z instrumenti, ki jih potrdi pristojni
organ.
(2) Določilo iz drugega odstavka prejšnjega člena se uporablja
tudi za sredstva Evropskega socialnega sklada.
28. člen
Namenska sredstva sklada so sredstva iz koncesijskih dajatev
in drugi viri.
29. člen
Presežek prihodkov nad odhodki sklada se razporedi na predlog
nadzornega sveta v soglasju z ustanoviteljem skladno z zakonom, ki ureja javne
sklade.
30. člen
O pokrivanju primanjkljaja odloča ustanovitelj na predlog nadzornega
sveta ob sprejetju letnega poročila skladno z zakonom, ki ureja javne sklade.
31. člen
Vrednost namenskega premoženja sklada, katerega imetnik je
Republika Slovenija, ob ustanovitvi znaša 1.610.674.942,66 SIT (6.721.227,44
EUR).
VI. NADZOR NAD SKLADOM
32. člen
Nadzor nad delom in poslovanjem sklada izvaja ministrstvo, pristojno
za delo.
33. člen
Sklad mora voditi poslovne knjige in poslovna poročila, pripravljati
knjigovodske listine, vrednotiti knjigovodske postavke in pripravljati
računovodska poročila skladno z zakonom, ki ureja računovodstvo javnega
sektorja, in predpisi, izdanimi na njegovi podlagi.
34. člen
Poslovne knjige in poslovna poročila morajo zagotavljati ločeno
spremljanje poslovanja in prikaz izida poslovanja z namenskim premoženjem.
35. člen
(1) Sklad mora organizirati notranje revidiranje skladno s
predpisi, ki urejajo javne finance.
(2) Letno poročilo sklada revidira pooblaščeni revizor, ki ga
imenuje Vlada Republike Slovenije na predlog nadzornega sveta.
VII. PREHODNA IN KONČNA DOLOČBA
36. člen
Z dnem uveljavitve tega akta preneha veljati Akt o
preoblikovanju javne ustanove »Ad futura, znanstveno-izobraževalna fundacija
Republike Slovenije, javni sklad« v Javni sklad Republike Slovenije za razvoj
kadrov in štipendije (Uradni list RS, št. 139/06, 16/08, 43/08 in 102/08).
37. člen
Ta akt začne veljati naslednji dan po objavi v Uradnem listu
Republike Slovenije.
Št. 01401-2/2009/5
Ljubljana, dne 24. junija 2009
EVA 2009-2611-0060
Vlada Republike Slovenije
mag. Mitja Gaspari l.r.
Minister