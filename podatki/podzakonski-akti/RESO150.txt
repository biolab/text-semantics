1. UVOD 
Resolucija o krepitvi potresne varnosti do leta 2050
»PREHITIMO POTRES« (v nadaljnjem besedilu: resolucija) oblikuje aktivno
politiko krepitve potresne odpornosti stavbnega fonda v Republiki Sloveniji, s
katero država prispeva k manjšim posledicam v primeru potresa.
Vodilo oblikovanja resolucije je Ustava Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21), ki v 72. členu določa, da ima vsakdo v skladu z
zakonom pravico do zdravega življenjskega okolja, v 67. členu pa nalaga,
da se z zakoni določa način pridobivanja in uživanja lastnine tako, da je
zagotovljena njena gospodarska, socialna in ekološka funkcija.
Pripravljenost oziroma ozaveščenost ljudi o potresni
ogroženosti v Republiki Sloveniji ni ustrezna, saj se pogosteje pojavljajo
šibkejši potresi, rušilni potresi pa redkeje. Tako ljudje ne razvijejo občutka
o potresni ogroženosti na podlagi lastnih spoznanj oziroma pridejo do teh
spoznanj običajno šele, ko se večja nesreča zgodi. Zato se raje osredotočajo na
druge vidike ustreznosti njihovih bivališč, na primer videz in energetsko
učinkovitost, kot pa na osnovno varovanje zdravja in življenja. Iz potresov, ki
so se zgodili v zadnjem času v bližini Republike Slovenije in v preteklosti
tudi na območju Republike Slovenije, je razvidno, da močnejši potres zaradi
poškodb in porušitve objektov močno vpliva na zdravje, življenje ljudi in
njihovo blaginjo. Še posebej ranljive so manjše skupnosti, kamor se lahko šteje
tudi Republika Slovenija. Poleg tega je prenova potresno prizadetih območij in
skupnosti dolgotrajen proces.
V preteklih letih je bilo veliko sredstev vloženih v
energetsko prenovo stavb. Ugotovljeno je, da bi bilo treba sistem dopolniti s
celostno prenovo stavb, ki vključuje tudi zdravo in varno bivalno in delovno
okolje ter dobro konstrukcijsko stanje stavb. Konstrukcijsko odporna stavba je
eden izmed ključnih pogojev za varovanje življenja in zdravja ljudi. Večina do
zdaj energetsko prenovljenih stavb ni bila celostno obravnavana, zanje med
drugim niso bile narejene seizmične analize in morebitne potrebne utrditve
konstrukcije. V prihodnjih letih bo treba povečati delež stavb, za katere bodo
narejene tudi računske ocene potresne odpornosti in bodo tako pripravljene na
izvedbo celostne prenove ob zagotovitvi ustreznih virov financiranja. S
krepitvijo potresne odpornosti stavbnega fonda se bo neposredno povečala tudi
varnost prebivalcev Republike Slovenije.
Iz strokovne podlage Seizmični stresni test stavbnega
fonda Republike Slovenije (2020–2050), Strokovne podlage za pripravo Resolucije
o programu krepitve potresne varnosti, Univerza v Ljubljani, Fakulteta za
gradbeništvo in geodezijo, Inštitut za konstrukcije, potresno inženirstvo in
računalništvo (IKPIR), 2020, (v nadaljnjem besedilu: strokovna podlaga), ki jo
je pripravil Inštitut za konstrukcije, potresno inženirstvo in računalništvo
Fakultete za gradbeništvo in geodezijo v Ljubljani, izhaja, da sta stavbni fond
ter skupnost v Republiki Sloveniji potresno neustrezno odporna. V primeru
močnejšega potresa je predvsem v večjih mestih pričakovati veliko materialno
škodo in tudi številne smrtne žrtve. Ker potres močno vpliva na druge pomembne
vidike delovanja družbe, bi močnejši potres vplival tudi na prekinitev
delovanja pomembnejših objektov in sistemov ter s tem lahko ohromil celotno
državo in družbo.
Resolucija sledi splošnemu cilju varstva pred naravnimi
in drugimi nesrečami, med drugim preprečitvi oziroma ublažitvi posledic
naravnih nesreč, z namenom, da bi bilo življenje varnejše in kakovostnejše.
Republika Slovenija ima vzpostavljen sistem za prvi nujni odziv takoj po
potresu predvsem v okviru sistema zaščite in reševanja. Do zdaj so bili
izdelani načrti zaščite in reševanja ob potresu na vseh ravneh (državni,
regijski, lokalni), pripravljeni na podlagi Uredbe o vsebini in izdelavi
načrtov zaščite in reševanja (Uradni list RS, št. 24/12, 78/16 in 26/19).
Izdelani so bili:
-       
Ocena tveganja za potres, [1]
-       
Ocena zmožnosti obvladovanja tveganja za potres, [2]
-       
Načrt odzivanja zdravstva ob naravnih in drugih nesrečah v Republiki
Sloveniji, [3]
-       
Ocena ogroženosti Republike Slovenije zaradi potresov, [4]
-       
Načrti zaščite in reševanja ob potresu na vseh ravneh (državni,
regijski, lokalni in drugi),
-       
Potresna ogroženost v Sloveniji (POTROG), namenjena potrebam načrtovanja
in delovanja sil zaščite, reševanja in pomoči civilne zaščite. [5]
Resolucija je zato usmerjena v preventivo, ki je
učinkovitejša in dolgoročno sprejemljivejša od drugih oblik varstva pred naravnimi
nesrečami tudi z vidika zagotavljanja sredstev za financiranje ukrepov. Ker gre
za obsežne ukrepe, je za njeno izvajanje predvideno daljše časovno obdobje.
Resolucija upošteva določila Resolucije o nacionalnem programu varstva pred
naravnimi in drugimi nesrečami v letih od 2016 do 2022 (Uradni list RS,
št. 75/16), ki navaja, da je za zmanjšanje potresne nevarnosti in s tem
posledic učinkov potresa treba sprejeti in začeti uresničevati program
protipotresne sanacije stanovanjskih in pomembnih javnih objektov vzgoje in
izobraževanja, varstva otrok, nege posebnih skupin prebivalstva, zdravstva in
drugih javnih dejavnosti, industrijskih in infrastrukturnih objektov. Kot nujen
ukrep poudarja tudi ozaveščanje in izobraževanje prebivalcev o nujnosti strokovne
prenove objektov, saj bi lahko nestrokovni posegi poslabšali potresno varnost.
Resolucija je pripravljena tudi na podlagi sklepa, ki ga
je 25. januarja 2021 sprejel Državni zbor Republike Slovenije, Odbor za
infrastrukturo, okolje in prostor, v katerem nalaga pristojnemu ministrstvu, da
se celostno in na podlagi dognanj stroke loti reševanja problematike in
pripravi resolucijo, ki bo urejala program protipotresne sanacije potresno
ogroženih objektov.
Resolucija predstavlja instrument za postopno utrjevanje
stavbnega fonda, saj se do zdaj v krepitev potresne odpornosti stavbnega fonda
niso vlagala večja finančna sredstva. Izjema je Posočje, kjer je šlo za odpravo
škode in popravilo ter ojačitev poškodovanih objektov po potresu. Z akcijskimi
programi, ki jih predvideva resolucija, bo zagotovljena sistemska ureditev
potresne utrditve ogroženih stavb, kar ima več vzporednih pozitivnih učinkov.
Ker ne gre za reševanje že poškodovanih objektov po potresu, kjer je treba
ponuditi takojšnje finančne, organizacijske in izvedbene rešitve, se breme
urgentne utrditve razporedi na daljše časovno obdobje. Da bi se izognili
škodljivim posledicam potresa, je nujno, da se v Republiki Sloveniji čim prej
začne vrednotenje potresnega tveganja in utrjevanje stavbnega fonda.
Resolucija omogoča dolgoročno preventivno ukrepanje z
zagonom procesa utrditve potresno ogroženih stavb. S temi aktivnostmi se bo
postopoma začel utrjevati stavbni fond, kar bo prispevalo k večji varnosti
ljudi in okolja. Večja potresna odpornost stavb zmanjšuje možnost nastajanja
verižnih nesreč ob poškodbah stavb (požari, eksplozije, izlivi nevarnih snovi
in podobno).
Iz strokovne podlage izhaja, da bo treba vzpostaviti
sistematični pristop pri izobraževanju in zagotavljanju kadrovskih zmogljivosti
s področja potresnega inženirstva ter povezanost med družbo, inženirskim in
raziskovalnim sektorjem.
Potresna utrditev obstoječih stavb pomeni tudi, da
država ravna z načeli krožnega gospodarstva: stavbe se strokovno vzdržuje in
obnavlja in s tem zmanjšuje verjetnost, da bi ob potresu postale odpadek.
Obenem pa potresne utrditve obstoječih stavb v primerjavi z novogradnjami
pomenijo manjšo porabo surovin in emisij ob gradnji ter zmanjšanje pritiskov na
zazidavo odprtega naravnega prostora.
Prenova potresno ogroženih stavb je predvsem namenjena
zmanjševanju tveganja za izgubo življenj in poškodovanosti ljudi ter za
izboljšanje blaginje in kakovosti življenja. Poleg tega je običajno smiselno,
da se prenova stavb zasnuje bolj celovito, vključno z energetsko sanacijo in zagotavljanjem
zdravega bivalnega okolja. Potresno utrjene in celovito prenovljene stavbe zato
pridobijo dodatno vrednost na dolgi rok, kar ne velja za zgolj energetsko
prenovljene stavbe, čeprav so se do zdaj vlagala znatna sredstva le v ta namen.
Vrednotenje potresnega tveganja in potresna utrditev
stavb kulturne dediščine je eden izmed bistvenih ukrepov za varstvo in celostno
ohranjanje kulturne dediščine.
V primeru hujših poškodb stavb ob potresu bi imela
razgradnja neustrezno utrjenih energetsko prenovljenih stavb večji negativni
vpliv na okolje kot še vedno uporabne celovito prenovljene stavbe, hkrati bi
bila razgradnja dražja in v energetsko prenovo vložena finančna sredstva
izgubljena. Celostne prenove stavb bodo tudi pozitivno vplivale na slovensko gospodarstvo,
predvsem na gradbeno in druge spremljajoče industrijske panoge.
2. STANJE POTRESNE VARNOSTI
2.1 Splošno
Potres je eden izmed pojavov v naravi, ki ga ni mogoče
napovedati vnaprej in ga ni mogoče nadzorovati oziroma kontrolirati, lahko se
le meri potresno gibanje tal (na primer pospešek tal) ter količino sproščene
energije, ki se jo opredeli z magnitudo potresa. Potres vedno spremlja visoka
stopnja presenečenja in negotovosti, kar je posledica nerazumevanja,
nepripravljenosti in nezadostnega občutka ljudi o stopnji potresne nevarnosti
in jakosti gibanja tal, ki se lahko pojavita pri močnih potresih.
Republika Slovenija spada s stališča posledic potresnega
dogodka v skupino bolj ogroženih držav članic Evropske unije, saj leži na
potresno dejavnem območju. Potres spada med naravne nesreče, ki Republiko
Slovenijo močno ogrožajo, saj ima na potresno najbolj nevarnih območjih (slika
1 in slika 2) koncentriran stavbni fond, ki je tudi sorazmerno star.
Slika 1: Karta
projektnega pospeška tal Slovenije za povratno dobo 475 let. [6]
Slika 2: Nova
karta potresne nevarnosti Slovenije – projektni pospešek tal Slovenije za
povratno dobo 475 let. [7]
Nova karta je veljavna od 1. maja 2022 in je bila
objavljena kot popravek k dopolnilu SIST EN 1998 - 1:2005/A101:2009/AC:2022,
Evrokod 8: Projektiranje potresnoodpornih konstrukcij – 1. del: Splošna
pravila, potresni vplivi in pravila za stavbe – Nacionalni dodatek – Popravek
AC. V prehodnem obdobju (od 1. maja 2022 do 1. maja 2024) je za
potresno odporno projektiranje veljavna tudi dosedanja uradna karta.
Dobra polovica ozemlja Republike Slovenije leži na območju,
kjer je pričakovana intenziteta potresa VIII EMS-98 (European Macroseismic
Scale) pri povratni dobi 475 let. V območju, ki ga lahko prizadene potres
intenzitete VIII EMS-98, se nahaja tudi osrednji del Republike Slovenije, kjer
bi morebitni potres zaradi goste naseljenosti, velike prisotnosti dnevne
migracije, velike prisotnosti državnih in gospodarskih ustanov, križišč
prometne in energetske infrastrukture povzročil hude dolgoročne in težko popravljive
posledice na vseh področjih.
Slika 3: Gostota stavb (število stavb in/ali
stavbnih delov) na km2 območja v RS, prikazana v strokovni podlagi.
Močnejši potresi lahko vzporedno sprožijo več verižnih
nesreč, med katerimi so predvsem požari in eksplozije, nesreče z nevarnimi
snovmi, plazovi, podori in poplave, bolezni ljudi in živali, prekinitve oskrbe
z električno energijo in vodo, jedrske nesreče, porušitve visokih vodnih
pregrad in podobno. Sodobna znanost še nima orodij, s katerimi bi lahko
napovedala kraj, čas in jakost potresa, vendar obstajajo metode analize
potresnega tveganja, s katerimi je mogoče vsaj približno upoštevati tudi verižne
učinke potresov in posledice potresov napovedovati z verjetnostnimi ocenami ter
z upoštevanjem vpliva negotovosti, kar v Republiki Sloveniji in tudi Evropski
uniji še ni bilo uveljavljeno na ustrezni ravni.
Strokovna podlaga je pokazala, da je potresno tveganje
obstoječega stavbnega fonda v Republiki Sloveniji neustrezno zaradi previsokih
verjetnosti prekoračitve mejnega stanja popolne poškodovanosti stavb in tudi
zaradi previsokih pričakovanih denarnih izgub.
Iz strokovne podlage izhaja, da živi v potresno najbolj
ogroženih stavbah od 88 tisoč do 228 tisoč ljudi. V primeru približne ponovitve
ljubljanskega potresa iz leta 1895, ki bi se zgodil v letu 2020, bi znašala
mediana neposredne škode na stavbah 7,2 milijarde EUR, kar predstavlja okoli
15 % bruto domačega proizvoda (v nadaljnjem besedilu: BDP) Republike
Slovenije iz leta 2019.
2.2 Potresni dogodki in potresne sanacije na območju
Republike Slovenije 
Na območju Republike Slovenije magnitude potresov ne dosegajo
zelo velikih vrednosti, vendar so zaradi razmeroma plitvih žarišč učinki lahko
veliki. Potresi se pojavljajo skozi celotno zgodovino, posledice potresov
oziroma učinki na človeka in njegovo grajeno okolje pa so odvisni predvsem od
potresne odpornosti objektov, če ne gre za res izjemno močne potrese. Samo v
20. stoletju se je v Republiki Sloveniji zgodilo 15 potresov, ki so dosegli ali
presegli intenziteto Vll po evropski potresni lestvici (EMS). Pri tej
potresni intenziteti se na objektih lahko pojavijo zmerne poškodbe. V potresni
zgodovini območja znotraj današnjih mej Republike Slovenije se je od začetka
16. stoletja tak potres zgodil najmanj 50-krat.
Najmočnejši zabeležen potres na današnjem ozemlju Republike
Slovenije je bil idrijski potres leta 1511 z ocenjeno magnitudo 6,8. V javnosti
je bolj znan ljubljanski potres leta 1895 z magnitudo 6,1. Odmevna sta bila
tudi potres na Kozjanskem leta 1974 z magnitudo 4,8 in potres v Furlaniji leta
1976 z magnitudo 6,5. Potres iz leta 1976 in popotresi, ki so sledili, so
prizadeli Posočje, predvsem Breginj.
Zadnja močna potresa sta bila na Bovškem leta 1998 in 2004 z
magnitudama 5,6 in 4,9.
V Republiki Sloveniji so se do zdaj izvajale največje
sanacije za krepitev potresne odpornosti v Posočju, ko je bila ustanovljena
državna tehnična pisarna, ki je skrbela za potresno obnovo objektov po dveh
potresih. Prvi takšen potres se je zgodil 12. aprila 1998 v Zgornjem
Posočju, kjer je bila magnituda 5,6. Največji učinki so dosegli intenziteto
VII-VIII EMS-98. Žarišče potresa je nastalo med dolino Lepene in Krnskim
pogorjem v globini okoli 8 km. Potres je poleg velike gmotne škode na objektih
na Bovškem, Kobariškem in Tolminskem povzročil tudi precejšnje spremembe v
naravi, saj so nastali številni skalnati podori, ki so ponekod popolnoma
uničili planinske poti. Drugi večji potres se je zgodil 12. julija 2004 z
epicentrom v Zgornjem Posočju. Največja dosežena intenziteta je bila VI-VII
EMS-98.
V okviru državne tehnične pisarne se je izvajalo največje
število potresnih utrditev objektov pri nas. Izvajanje teh utrditev je
omogočilo pridobitev dodatnih znanj in izkušenj na tem področju, hkrati pa so
pridobili dodatna znanja tudi izvajalci posegov.
Potres z žariščem v bližini naselja Petrinje na Hrvaškem
decembra 2020 je povzročil poškodbe stavb tudi v Republiki Sloveniji. Večina
poškodovanih stavb so stavbe kulturne dediščine (evidentiranih več kot 300
poškodovanih stavb). Škoda je nastala predvsem na sakralnih objektih, gradovih
in dvorcih. Zaradi pomanjkanja finančnih sredstev v potresu nastale poškodbe,
ki so poslabšale že tako nezadostno potresno odpornost teh stavb, niso
sanirane, kar dodatno povečuje tveganje za izgubo kulturne dediščine.
2.3 Stanje stavbnega fonda 
Posledice samega potresnega dogodka so odvisne predvsem od
potresne odpornosti objektov, v in ob katerih se ob potresu zadržujemo. Znanost
na področju potresnega inženirstva se je pospešeno razvila v drugi polovici
prejšnjega stoletja in ob koncu 20. stoletja ter v zadnjem času napredovala do
stopnje, ki se v praksi odraža s projektiranjem in gradnjo potresno odpornih
objektov s poudarkom na varovanju človeških življenj. Treba se je zavedati, da
tudi sodobni standardi za potresno odporno projektiranje ne preprečujejo škode
na stavbi in izgube premoženja, saj bi bila zaradi velikega potenciala potresne
obtežbe gradnja takšnih objektov z ekonomskega stališča predraga.
V Republiki Sloveniji so s potresnega vidika najbolj
problematični objekti, ki so bili zgrajeni na podlagi standardov, veljavnih do
leta 1964, ko je bil v Republiki Sloveniji vpeljan prvi predpis za vzpostavitev
potresno odporne gradnje. Od takrat je znanje stroke na področju potresnega
inženirstva in seizmologije močno napredovalo. Leta 1981 je bil izdan nov
predpis, ki je vključeval nekatere elemente sodobnih standardov za potresno
odporno projektiranje objektov. Konec leta 2005 je Republika Slovenija sprejela
Pravilnik o mehanski odpornosti in stabilnosti objektov (Uradni list RS,
št. 101/05, 61/17 – GZ in 199/21 – GZ-1; v nadaljnjem besedilu: Pravilnik
o mehanski odpornosti), ki v naš pravni red uvaja evropski standard za potresno
odporno gradnjo (skupina standardov SIST EN 1998 Evrokod 8 – Projektiranje
potresnoodpornih konstrukcij). Določeno je bilo prehodno obdobje do
1. januarja 2008, v katerem so se uvajale nove zahteve pri projektiranju
stavb in je bila hkrati še dopustna gradnja po starih predpisih iz leta 1981 s
spremembami in dopolnitvami. Od leta 2008 naprej se šteje, da pravilno
projektirane in zgrajene stavbe zagotavljajo ustrezno potresno odpornost. Karta
potresne nevarnosti Slovenije – projektni pospešek tal iz leta 2001 je priloga
Nacionalnega dodatka k EC8 in se kot del predpisov uporablja za projektiranje
stavb. Od 1. maja 2022 do 1. maja 2024 je poleg obstoječe uradne
karte (2001) veljavna tudi nova karta Potresna nevarnost Slovenije, po
1. maju 2024 pa bo v uporabi samo nova karta.
Pri zbiranju podatkov o pregledanih stavbah se je izkazalo,
da ima zgolj 8 % bolnišnic narejen elaborat potresne odpornosti, kar
pomeni, da je 8 % bolnišnic konstrukcijsko pregledanih in ocenjenih s
stališča potresne odpornosti. Okrog 60 % bolnišnic je zgrajenih pred letom
1964 in le 10 % bolnišnic je zgrajenih po letu 2008 in zanje smemo
predpostaviti, da so ustrezno potresno odporne.
Domovi za starejše in varstveno dnevni centri tudi spadajo
med stavbe, v katerih so ranljivejše skupine ljudi. Potresna odpornost te
kategorije stavb je ocenjena le za približno 15 % teh stavb. Analiza
obstoječega stanja teh stavb je pokazala, da je okrog 25 % stavb zgrajenih
pred letom 1964. Okrog 10 % teh stavb je zgrajenih po letu 2008, ko je
začel veljati Pravilnik o mehanski odpornosti.
Velik delež stavbnega fonda ožjega javnega sektorja je
zgrajen še pred uveljavitvijo tehničnih predpisov, ki so zahtevali ustrezno
potresno odporno projektiranje. Okrog 40 % teh stavb je zgrajenih pred
letom 1964. Po uveljavitvi Pravilnika o mehanski odpornosti v letu 2005, je
bilo zgrajenih le okrog šest odstotkov stavb ožjega javnega sektorja. Do zdaj
se je v te stavbe v glavnem investiralo v energetske prenove, vidik celostne
prenove, kar zajema tudi povečanje potresne odpornosti, pa je bil zanemarjen.
2.3.1 Seizmični stresni test karakterističnega
stavbnega fonda Republike Slovenije
Da bi lahko za družbo ovrednotili, kolikšno tveganje
predstavlja potres, je treba v prvi fazi dobro poznati vse dejavnike, ki
vplivajo na potresni odziv objektov in varovanje življenj. Tako je treba
poznati potresno nevarnost lokacije, ki določa pričakovane jakosti gibanja tal,
stavbni fond in naseljenost v stavbah ob kritičnem potresnem dogodku. Z izvedbo
seizmičnega stresnega testa se določijo okvirne vrednosti potresnega tveganja
za skupino stavb ali celoten karakteristični stavbni fond.
V okviru strokovne podlage je bil narejen seizmični stresni
test za karakteristični stavbni fond Republike Slovenije in je obsegal nekaj
več kot pol milijona stavb ali delov stavb, v katerih živijo ljudje oziroma
katerih vrednost posamezne stavbe ali dela stavbe presega 50.000 EUR glede na
model množičnega vrednotenja nepremičnin.
2.3.2 Metodologija priprave seizmičnega stresnega
testa 
Izpostavljenost stavbnega fonda, ki se je uporabila pri
seizmičnemu stresnemu testu, je bila opredeljena na podlagi lokacij stavb, leta
zgraditve, namembnosti stavbe, površine stavbe, materiala nosilne konstrukcije,
vrednosti stavbe in števila etaž. Kljub temu se lahko na podlagi javno
dostopnih podatkov, ob poznavanju stavbnega fonda kot celote, potresno
ranljivost in izpostavljenost modelira približno na nivoju razredov stavb, v
katere se razporedi stavbe s podobnimi značilnostmi.
Model potresne nevarnosti določa zvezo med intenziteto
gibanja tal, faktorjem tal in povratno dobo intenzitete gibanja tal. Takšen
model je posledica verjetnostne analize potresne nevarnosti, s katero se na
sistematičen način upošteva vpliv slučajnosti in negotovosti pri modeliranju
potresne nevarnosti.
Model posledic potresov na stavbe in ljudi se meri z
različnimi kazalniki potresnega tveganja. Najpogosteje sta uporabljena dva
modela, in sicer časovno opredeljen model posledic potresov, ki ovrednoti
posledice vseh možnih potresov za izbrano časovno obdobje, in model posledic
potresnega dogodka.
Prednost prvega modela je, da je bolj splošen, saj upošteva
vse možne potrese, katerih vpliv se nato povpreči na izbrano časovno obdobje
(na primer eno leto, 50 let). Drugi model pa je lažje razumljiv laični
javnosti, saj odraža simulacijo potresa in njegovih posledic.
Pri izvedbi seizmičnega stresnega testa karakterističnega
stavbnega fonda Republike Slovenije je bil uporabljen model za primer rušilnega
potresa. Vključeni so bili naslednji kazalniki potresnega tveganja:
-       
število stavb ali delov stavb v izbranem mejnem stanju poškodovanosti,
-       
pričakovana škoda,
-       
pričakovano število smrtnih žrtev.
Javno dostopni podatki o stavbnem fondu so za določitev
natančnega modela izpostavljenosti pomanjkljivi in dokaj nezanesljivi, zato je
tudi ocena potresne odpornosti stavbnega fonda dokaj nezanesljiva. V Republiki
Sloveniji ni vzpostavljen tak register stavb, ki bi nudil ustrezne podatke, na
podlagi katerih bi se lahko modelirala potresna ranljivost in izpostavljenost
na nivoju posameznih stavb. V javno dostopnih podatkih namreč manjkajo pomembni
podatki, med drugim vrsta konstrukcijskega sistema, dimenzije elementov nosilne
konstrukcije, materialne lastnosti, postopek projektiranja in rezultati
projektiranja ter tudi podatki o morebitnih kasnejših posegih v konstrukcijo
stavbe.
2.3.3 Rezultati seizmečnega stresnega testa na osnovi
časovno opredeljenega modela posledic potresov 
Na rezultate seizmičnega stresnega testa vpliva veliko
faktorjev. Sloni na verjetnostni analizi potresnega tveganja, ki obsega model
potresne nevarnosti, model izpostavljenosti stavbnega fonda, model ranljivosti,
model posledic potresov in potresnega dogodka na stavbe in ljudi ter metodo za
izvedbo potresnega tveganja. Zaradi negotovosti in necelovitosti vhodnih
podatkov o stavbnem fondu in slučajnosti potresnega gibanja tal so vplivi
negotovosti in slučajnosti ovrednoteni, kar omogoča prikaz in širjenje
rezultatov z določeno stopnjo zaupanja. Zato so rezultati v nadaljevanju
navedeni kot mediana oziroma z intervalom vrednosti, ki se nanaša na
90-odstotni interval zaupanja.
Ključno težavo predstavljajo stavbe, ki so glede na
verjetnost popolne poškodovanosti uvrščene v visok razred tveganja. Vseh
takšnih stavb ali delov stavb je od 20 tisoč do 56 tisoč (90-odstotni interval
zaupanja), kar predstavlja od 4 % do 11 % karakterističnega stavbnega
fonda Republike Slovenije (mediana znaša 7 %). Glede na podatke
centralnega registra prebivalstva živi v teh stavbah od 88 tisoč do
228 tisoč ljudi. Če se upošteva še stavbe, ki se po merilu ciljne
pričakovane letne izgube prav tako uvrščajo nad dopustno tveganje, se izkaže,
da je potresno ogroženih med 32 tisoč in 75 tisoč stavb ali delov stavb.
Za te stavbe ali dele stavb je verjetnost prekoračitve mejnega stanja popolne
poškodovanosti v 50 letih večja od 3 % oziroma je pričakovana letna izguba
večja od 270 EUR/100 m2 tlorisne površine stavbe.
Potresno ogroženih stavb ali delov stavb je torej med
6 % in 14 % karakterističnega stavbnega fonda Republike Slovenije. V
teh stavbah živi od 130 tisoč do 300 tisoč ljudi oziroma od 6 % do
15 % celotne populacije ljudi na območju Republike Slovenije. Vrednost
stavbnega fonda, ki je uvrščen v razred nedopustnega tveganja, znaša od 6,4
milijarde EUR do 13,4 milijarde EUR po vrednostih iz leta 2019.
Te stavbe je treba utrditi, nadomestiti ali kako drugače
zmanjšati njihovo pričakovano letno izgubo v naslednjih 30 letih. Če se
stavbni fond ne bo ustrezno prenavljal, se bo nekaterim stavbam z leti potresna
odpornost dodatno zmanjšala.
2.4 Ocena posledic močnega potresa 
Če bi se leta 2020 ponovil zgodovinski ljubljanski potres iz
leta 1895 (M 5.9, I VIII EMS), bi bile njegove posledice obsežne. Ocenjeno je,
da bi bilo poškodovanih med 42 tisoč in 102 tisoč stavb, ekonomska škoda pa bi
znašala med 2,5 milijarde EUR in 16,6 milijarde EUR, mediana neposredne škode
na stavbah bi znašala 7,2 milijarde EUR. To pomeni, da bi takšen potres
povzročil neposredno škodo v višini 15 % BDP Republike Slovenije iz leta
2019, pri čemer je pri izračunu upoštevana le škoda na stavbnem fondu, ne
upoštevajoč povzročeno škodo na infrastrukturnih objektih in drugo posredno
škodo. V tako ocenjeni škodi niso zajeti drugi posredni stroški, ki bi se
zgodili ob potresu, kot so na primer ureditev začasnih bivališč, stroški
okrevanja prebivalcev, izpad infrastrukture, prekinitev kritične
infrastrukture, prekinitev proizvodnje v gospodarstvu, izpadi dohodkov zaradi
izgube delovne sile in podobno. Prav tako ni zajeta izguba, ki bi jo utrpela
Republika Slovenija zaradi izgube kulturne dediščine kot enega od gradnikov
njene nacionalne identitete in obstoja narodne in državne skupnosti. Tako
povzročena škoda na stavbah bi bila za Republiko Slovenijo katastrofalna, še
posebej, ker bi bil proces prenove precej dolgotrajen, saj bi bilo treba sanirati
oziroma porušiti in nadomestiti zelo veliko število stavb. Zaradi tega dejstva
je pomembno, da se stavbni fond utrdi še pred rušilnim potresom, kar pomeni, da
je treba delovati preventivno in začeti postopno utrjevati stavbni fond.
2.5 Vpliv posledice potresov na ljudi 
Na poškodbe ljudi zaradi posledic potresa vpliva zelo veliko
dejavnikov. V prvi vrsti so poškodbe ljudi odvisne od jakosti potresnega
dogodka, kakovosti gradnje, zasedenosti objekta v času potresa in tudi od
kasnejših posegov v konstrukcijo objekta, kjer so problematični vsi posegi v
nosilne elemente konstrukcije, še zlasti pa njihova odstranitev.
Na število poškodovanih ljudi vplivajo tudi material nosilne
konstrukcije, vrsta konstrukcijskega sistema in način projektiranja objekta,
saj je od teh dejavnikov odvisen tudi način porušitve stavbe v primeru zelo
močnega potresa. Število žrtev in poškodovanih oseb je odvisno tudi od časa
pojava potresa, saj se razporeditev prebivalstva v stavbah čez dan, teden in
med posameznimi meseci spreminja. Na ocenjeno število ljudi v stavbi vplivajo
tudi dnevne migracije ljudi. Razporeditev prebivalstva je različna med
delovnikom in ob koncu tedna, nanjo pa vplivajo tudi prazniki in šolske
počitnice med letoma. Na število smrtnih žrtev med drugim vpliva tudi stanje v
potresu poškodovane kritične infrastrukture, ki je pomembna za zdravniško in
drugo oskrbo ponesrečencev po potresu.
Na število žrtev torej vpliva veliko dejavnikov, ki jih ni
mogoče vnaprej napovedati. Ocena posledic potresa na ljudi je zahteven proces,
ki je povezan s številnimi negotovostmi in predpostavkami. Ob popolni porušitvi
objektov je ne glede na material in konstrukcijski sistem pričakovati smrtne
žrtve.
3. CILJI
Resolucija zapoveduje pripravo izvedbenih dokumentov –
akcijskih programov za zmanjšanje potresnega tveganja (v nadaljnjem besedilu:
akcijski programi). Akcijski programi se bodo periodično posodabljali,
predvidoma na vsakih pet let, prvi pa bo pripravljen v dveh letih po sprejetju
resolucije. Izvajanje ukrepov bo postopno, pri čemer bodo najprej izvedene
aktivnosti za vzpostavitev pogojev za uspešno doseganje zastavljenih ciljev.
Opravljali pa se bodo tudi vmesni pregledi učinkovitosti izvajanja ukrepov
akcijskih programov.
V prvi vrsti je cilj resolucije vzpostavitev strateškega
okvirja za oblikovanje akcijskih programov in ozaveščanje širše in strokovne
javnosti ter odločevalcev o preteči nevarnosti potresa ter o stanju potresne
odpornosti stavbnega fonda v Republiki Sloveniji.
Raven poznavanja potresne odpornosti pretežnega dela
stavbnega fonda je nizka. Zato je predvideno, da se v prvih letih izvajanja
zagotovi natančnejše poznavanje stanja potresne odpornosti celotnega stavbnega
fonda, začenši z objekti, kjer bi bile posledice poškodovanih ali celo
porušenih objektov ob potresu za družbo največje.
Najpomembnejši zastavljeni cilj je, da bo potresno tveganje
stavbnega fonda po izvedenih ukrepih, ki jih resolucija predvideva, manjše od
sprejemljivega tveganja, ki ga je treba opredeliti z družbenim konsenzom,
upoštevanjem zmožnosti družbe za okrevanje območja v primeru rušilnega potresa
ter v odvisnosti od potresnega tveganja obravnavanega območja. Glede na
izhodiščni seizmični stresni test stavbnega fonda1 to pomeni,
da bo treba v naslednjih desetletjih potresno utrditi, v nekaterih primerih pa
tudi nadomestiti med 32 tisoč in 75 tisoč stavb ali delov stavb. Utrjevanje in
nadomeščanje stavb bo zaradi omejenosti človeških in finančnih virov postopno.
Kljub omejenosti virov je smiselno sorazmerno hitro ukrepanje, saj daljše časovno
obdobje pomeni večje tveganje zaradi staranja in propadanja stavbnega fonda,
obenem pa se z daljšim časovnim obdobjem povečuje tudi tveganje zaradi večje
verjetnosti pojava rušilnega potresa.
Z akcijskimi programi se bodo uresničevali glavni cilji
resolucije, ki so:
1.     
OZAVEŠČANJE: javnost bo seznanjena s tveganji, ki jih predstavlja
potres, ter z ukrepi, s katerimi se ta tveganja lahko zmanjšajo na sprejemljivo
raven, kar bo prispevalo k ozaveščanju družbe (lastnikov in odločevalcev) o
pomenu potresne varnosti in povečalo sprejemljivost za izvedbo potrebnih
dejanj;
2.     
VZPOSTAVLJANJE PRAVNO SISTEMSKEGA OKVIRA: vzpostavi se pravno sistemski
okvir za ureditev tega področja, od morebitnih prilagoditev normativnega
okvira, ki bo omogočal učinkovitejše ukrepanje, do ureditve centralnega vodenja
in usmerjanja dolgoročnega projekta utrditve stavb;
3.     
USPOSABLJANJE IN IZOBRAŽEVANJE: strokovnjaki s področja graditve in
drugi deležniki v procesu graditve bodo pridobili dodatna znanja. Cilj je
kakovostno izobraziti stroko za ustrezno reševanje problematike potresnega
tveganja stavb in usposobiti izvajalce protipotresne utrditve stavb z uporabo
ustreznih gradbenih materialov in metod;
4.     
PREGLEDOVANJE STAVBNEGA FONDA: izveden bo strokovni pregled relevantnih
obstoječih stavb in ugotovljena stopnja njihove ogroženosti, kar bo temelj za
nadaljnje ukrepanje;
5.     
ZAGOTOVLJANJE FINANČNIH SREDSTEV ZA ZMANJŠANJE POTRESNEGA TVEGANJA:
proučene bodo možnosti zagotovitve finančnih sredstev za izvedbo prenov
potresno ogroženih stavb oziroma zmanjšanje potresnega tveganja;
6.     
PROJEKTIRANJE IN IZVEDBA POTRESNE UTRDITVE OGROŽENIH STAVB:
projektiranje in izvedba prenove potresno ogroženih stavb, pri čemer se
opredelijo prednostna področja, smotrna raba javnih sredstev in se najprej
prenovijo ključne stavbe. Namesto prenove se lahko na podlagi ekonomskih analiz
(angl. cost benefit) izvede tudi porušitev in novogradnja objekta, pri čemer je
treba upoštevati arhitekturne, okoljske ter varstvene usmeritve in cilje;
7.     
SKRB ZA ZAGOTAVLJANJE USTREZNE KAKOVOSTI POTRESNIH UTRDITEV: strokovna
podpora pri pripravi, izvedbi in kontroli kakovosti projektiranja ter izvedbe
potresne utrditve;
8.     
EVIDENTIRANJE STANJA STAVB: vzpostavi se javni dostop do podatkov o
izvedenih ukrepih in doseženi stopnji potresne odpornosti.
4. UKREPI V ZVEZI S POTRESNIM TVEGANJEM
Za učinkovito upravljanje potresnega tveganja resolucija
predvideva pripravo akcijskih programov. Ti bodo vsebovali ključne aktivnosti,
ki bodo spodbudile delovanje družbe na področju krepitve potresne odpornosti
stavbnega fonda in skupnosti. Akcijski programi bodo usmerjeni v zagotavljanje
informiranosti o potresnem tveganju, povečanje ozaveščenosti družbe o potresni
odpornosti in varnosti, izobraževanje strokovnjakov s tega področja, izvajanje
ukrepov za vrednotenje potresne varnosti, postopno krepitev potresne odpornosti
in sistemsko ureditev tega področja ter pridobivanje virov financiranja.
Za vsako načrtovalsko obdobje se bodo določili cilji in
ukrepi na področju zagotavljanja potresne varnosti ter proučile možnosti zagotavljanja
ustreznih virov financiranja. Ob tem bo izveden tudi pregled doseganja ciljev
in ukrepov v zvezi s stavbnim fondom za preteklo obdobje.
V okviru priprave izvedbenega dela akcijskih programov bodo
podrobneje zastavljeni cilji za zagotavljanje potresne varnosti, ki bodo
temeljili na ključnih ukrepih resolucije. Na podlagi izvajanja akcijskih
programov se bo ugotovilo, ali bo treba določiti dodatne ukrepe za doseganje
zastavljenih ciljev ter ocenilo finančne posledice ukrepov za posamezno
predvidoma petletno načrtovalsko obdobje.
Ključni ukrepi, s katerimi bo Republika Slovenija začela
urejati upravljanje potresnega tveganja, so:
-       
ozaveščanje in širjenje informacij o potresni (ne)varnosti in potresnem
tveganju,
-       
ukrepi za sistemsko ureditev področja krepitve potresne odpornosti,
-       
izobraževanje in usposabljanje projektantov, izvajalcev, nadzornikov,
proizvajalcev gradbenih materialov in preglednikov projektne dokumentacije ter
odločevalcev v organih upravljanja in drugih deležnikov v procesu graditve objektov,
-       
vrednotenje potresnega tveganja obstoječega stavbnega fonda,
-       
krepitev potresne odpornosti: z ustreznimi projekti za izvedbo, pripravo
investicij, organizacijo logistike in izvedbo gradbenih in drugih del,
-       
priprava finančnih produktov in proučitev možnosti zagotavljanja
ustreznih virov financiranja za utrditev stavb v luči zmanjšanja potresnega
tveganja.
Ker poznavanje stavbnega fonda z vidika potresne odpornosti
ni dovolj dobro, je treba že v zgodnji fazi narediti individualne računske
ocene potresne odpornosti stavb. V okviru akcijskih programov bodo oblikovani
kriteriji prednostnega nabora stavb za utrditev oziroma novogradenj, ki bi
nadomestile odstranjene stavbe, katerih utrditev ni več smiselna. Med kriteriji
prednostnega nabora bodo predvsem pomembnost objekta oziroma stavbe za
delovanje družbe, njena kulturna vrednost, uporabna površina, število ljudi ob
običajni zasedenosti stavbe, lokacija stavbe glede na karto potresne nevarnosti
Republike Slovenije in izkazana manjša potresna odpornost stavbe. Očitna
prednost takojšnje utrditve tovrstnih stavb je, da se s tem izogne
katastrofalnim posledicam potresa in omogoči nujno oskrbo ljudi v času
neposredno po potresu ter čim bolj normalno delovanje družbe in države. Vendar
pa je utrditev teh stavb smiselna še z drugih vidikov. Ker gre praviloma za
javne stavbe z večjimi površinami (takšen primer so šole), lahko po potresu
služijo kot zasilna zatočišča za ljudi, katerih bivalni prostori so med
potresom močno poškodovani. Hkrati je prenova nekaterih takšnih stavb
enostavnejša, saj določen čas leta niso polno zasedene (takšen primer so šole).
Nivo poznavanja nekaj teh stavb je relativno visok, kar pomeni, da dodatne
raziskave, ki bi zamaknile izvedbo same utrditve, ne bodo potrebne ali pa bodo
izvedene v precej manjšem obsegu.
4.1 Ozaveščanje in širjenje informacij o potresni
(ne)varnosti in potresnem tveganju 
Aktivnosti na področju ozaveščanja o potresnem tveganju in
korakih za zagotovitev potresne varnosti so ključne za dosego potresno
odpornega stavbnega fonda.
Eden izmed pomembnih ukrepov je informiranje o pomenu
potresno varne gradnje uporabnikov, lastnikov, najemnikov, kupcev stavb oziroma
stanovanj in izvajalcev prenov, ki pri svojem delu naletijo na nujnost
poseganja v nosilno konstrukcijo.
Lastniki stavb velikokrat izvajajo posege v nosilno
konstrukcijo brez predhodne strokovne presoje projektanta konstrukcij, vendar
se pri tem ne zavedajo, da so lahko tudi manjši posegi v nosilno konstrukcijo v
primeru potresa problematični. Zato se bo v prihodnjih letih povečala aktivnost
tudi na področju ozaveščanja ključnih akterjev v procesu gradnje.
Ključno je, da se deležnikom, ki so izpostavljeni potresnemu
tveganju, v doglednem času zagotovijo informacije o potresnem tveganju. Boljša
ozaveščenost lastnikov stavb o potresnem tveganju bo spodbudila lastnike, da
bodo investirali tudi v potresno ojačitev svojih stavb.
4.2 Ukrepi za sistemsko ureditev področja krepitve
potresne odpornosti 
Potrebe po sistemski ureditvi področja so se med drugim
pokazale tudi glede na katastrofalne potrese v sosednjih državah. Dodatna
spoznanja za izboljšanje sistemske ureditve področja se bodo pokazale v praksi
pretežno prek izvedbe pilotnih projektov prenov potresno ogroženih stavb ter
vzpostavitve celovitega modela za oceno potresnega tveganja na različnih
nivojih natančnosti. Temu bodo sledili ukrepi v okviru akcijskih programov s
priporočili sprememb za odpravo sistemskih ovir za učinkovito ukrepanje.
4.2.1 Organizacijska struktura za krepitev potresne
odpornosti 
Ministrstvo, pristojno za graditev, vodi izvajanje politike
potresne odpornosti in nadzira organ izvajanja.
Za uresničitev predlaganih ukrepov resolucije bo treba za
izvedbo z ustrezno pravno podlago ustanoviti organ izvajanja in mu določiti
obseg nalog, med drugim bo vodil aktivnosti za krepitev potresne odpornosti (na
primer usposabljanja pooblaščenih inženirjev, izvajalcev, nadzornikov,
preglednikov in kontrola ustreznosti predlaganih ukrepov na nivoju posameznih
stavb). V njegovem okviru se bodo predvidoma izvajali tudi vsi potrebni
postopki za tehnično pomoč pri pripravi projektne in investicijske
dokumentacije ter dodeljevanje finančnih sredstev za izvedbo projektov krepitve
potresne odpornosti z izvajanjem prenov potresno ogroženih stavb.
Organizacijska oblika organa izvajanja bo določena v zakonu.
4.2.2 Baza podatkov, namenjena strokovni
javnosti 
Vsi podatki o pregledanih stavbah se bodo zbirali na enem
mestu in bodo podlaga za nadaljnje izvajanje konkretnih projektov in morebitnih
ponovnih seizmičnih stresnih testov, s podatki se bo povečal nabor informacij o
stavbah. Za sistematski pristop bo potrebna pravna ureditev, saj bo
vzpostavljena enotna baza podatkov o pregledanih stavbah in tudi stavbah, na
katerih je bila že izvedena potresna utrditev, ki bo osnova za natančnejše
analize potresnega tveganja. Seizmični stresni test se bo posodabljal na
podlagi posodobljenih ocen potresne odpornosti posameznih stavb oziroma skupin
stavb in bo zajemal podatke iz vzpostavljene baze podatkov. Model seizmičnega
stresnega testa in njegove različice se bodo uporabili za nadaljnje preventivno
ukrepanje.
4.2.3 Vzpostavitev evidence potresne odpornosti
stavb 
Vzpostavljena bo evidenca potresne odpornosti stavb, v kateri
bodo prikazane pregledane in potresno ojačene stavbe, s podatki se bo povečal
nabor informacij o stavbah.
4.3 Ukrepi za izobraževanje in usposabljanje
projektantov, izvajalcev, nadzornikov, proizvajalcev gradbenih materialov in
preglednikov projektne dokumentacije ter drugih akterjev, ki so udeleženi v
procesu graditve objektov 
Ker je bilo do zdaj malo povpraševanja po potresnih utrditvah
in ker so se te izvajale v majhnem obsegu, v Republiki Sloveniji ni dovolj
strokovnjakov z znanji in izkušnjami s področja seizmičnih analiz obstoječih
objektov, zlasti s področja zagotavljanja potresne varnosti, ki so sposobni
izvajati modeliranje stavb z nelinearnimi metodami. Zato bo za izvajanje
seizmičnih analiz različnih nivojev natančnosti treba preko ustreznih
(izobraževalnih) ustanov v naslednjih letih usposobiti dodatne strokovnjake.
Na trgu imajo izvajalci gradenj veliko izkušenj z
novogradnjami, manj pa s potresnimi utrditvami, saj so ta znanja specifična. Na
trgu do zdaj ni bilo velikega povpraševanja po teh storitvah, zato se ta
segment ni dovolj razvil. Ugotavlja se, da je izvajalcev, ki se ukvarjajo s
takšnimi utrditvami, na trgu premalo. Ob povečanju povpraševanja po utrditvah
konstrukcij bo treba povečati tudi nivo znanja izvajalcev tako s teoretičnega
kot tudi praktičnega vidika. V prihodnjih letih se bo povečalo izobraževanje
izvajalcev s področja potresnega utrjevanja objektov.
Ker je potresna utrditev stavb zelo zahteven problem, lahko
potresne analize in določitev potrebnih ukrepov opravljajo le primerno
usposobljeni strokovnjaki. To so predvsem inženirji s področja gradbeništva,
saj so že med šolanjem pridobili ustrezna znanja. Na podlagi začetnih izkušenj
bo morda potrebna dodatna regulacija projektiranja potresnih utrditev, saj
standard SIST EN 1998-3:2005 Projektiranje potresnoodpornih konstrukcij – 3.
del: Ocena in prenova stavb zahteva, da v večini primerov utrditev obstoječih
stavb temelji na rezultatih nelinearnih analiz. Glede na zahtevnost takšnih
analiz in glede na to, da v okviru magistrskega študija takšnega znanja
študentje ne pridobijo, bo treba inženirje s področja gradbeništva dodatno
usposobiti. Zato je smiselno, da potresno analizo in projektiranje ter kontrolo
projektov potresne utrditve obstoječih objektov opravljajo le ustrezno
usposobljeni strokovnjaki.
Proces potresne utrditve stavbe obsega vsaj pregled obstoječe
stavbe in vgrajenih materialov, analizo njenega potresnega odziva,
projektiranje utrditve (če je ta smiselna), kontrolo (revizijo) projekta
potresne utrditve, izvedbo in nadzor izvedbe potresne utrditve. Projektiranje
in tehnična izvedba vseh procesov potresne utrditve stavbe morata biti
brezhibna, saj lahko v nasprotnem primeru pride do napak, ki se ne dajo odkriti
v naslednjem procesu ali naknadno odpraviti, kot je to mogoče izvesti za
nekatere druge bistvene zahteve za gradbene objekte in proizvode. Zato je
proces potresne utrditve treba ustrezno sistemsko regulirati. Glede na
zahtevnost problema je treba nujno zagotoviti kontrolo projektne dokumentacije
in ustrezno usposobljen nadzor pri izvedbi.
4.4 Ukrepi za vrednotenje potresne varnosti 
Nivo poznavanja stavbnega fonda še ni dovolj dober, zato se
bo v naslednjih letih s podrobnejšimi pregledi objektov povečal. Na podlagi
prejetih podatkov se bodo v prihodnje posodabljali seizmični stresni testi. V
naslednjih letih se bodo zbrali podatki o vseh stavbah karakterističnega
stavbnega fonda, na njihovi podlagi pa se bodo izboljšali modeli, uporabljeni v
analizi potresnega tveganja.
Analize ranljivosti na nivoju posameznih stavb so lahko zelo
natančne in obenem kompleksne, lahko pa so tudi enostavnejše, a hkrati manj
zanesljive. Zaradi velikega obsega stavb, omejenega časa in potrebe po ustrezno
usposobljenih strokovnjakih je za stavbe, ki so z vidika delovanje družbe manj
pomembne, smiselno najprej uporabiti nižji nivo natančnosti, za pomembnejše
stavbe pa višji nivo natančnosti.
Zato bo treba razviti več nivojsko metodo za analizo
ranljivosti. Večino informacij, ki so potrebne za izvedbo takšnih analiz, bi se
lahko zbralo s pomočjo gradbenih inženirjev, ki bi bili usposobljeni za pregled
stavb.
4.5 Ukrepi za krepitev potresne odpornosti 
Izkušnje kažejo, da je določene potresno ogrožene objekte
možno in smiselno utrditi le do stopnje varovanja življenj, utrditev s stališča
zmanjšanja pričakovanih izgub pa v nekaterih primerih ni ekonomsko upravičena.
Zato le z enostavnim predpisovanjem ukrepov za utrditev stavb ne bi bilo mogoče
vzpostaviti dolgoročne krepitve potresne odpornosti stavbnega fonda. Da bi bili
ukrepi za krepitev potresne odpornosti čim učinkovitejši in da bi se vzpostavil
interes družbe za izvajanje takšnih ukrepov, jih je treba izvajati skupaj s
preostalimi ukrepi (ozaveščanje, izobraževanje, usposabljanje in podobno).
Nadaljnji izvedbeni deli resolucije bodo predvideli tudi
prednostne utrditve stavb. Med merili prednostne utrditve stavb je treba
upoštevati tudi pomembnost objekta za delovanje družbe, možnost začasne
namestitve velikega števila oseb in oskrbo ljudi takoj po potresu. Pri
večstanovanjskih stavbah je smiselno prednostno reševati najbolj ogrožene
stavbe z velikim številom stanovalcev, saj je v njih ob močnejših potresih
pričakovati tudi največ človeških žrtev. Prednostno se bodo utrjevale tudi
stavbe kulturne dediščine, ki imajo status kulturnega spomenika ali so varovane
po mednarodnih predpisih.
Projektiranje in izvedba potresne utrditve stavb se bosta
izvajala na podlagi veljavnih predpisov in standardov. Projekt potresne
utrditve bo predvidoma potekal od preliminarne grobe analize konstrukcije in
identifikacije delov konstrukcije, ki jih je treba potresno utrditi, pridobitve
podatkov o geometriji, detajlih in materialih, analize obstoječe konstrukcije
in kontrole mejnih stanj glede na kategorijo stavbe, predlogov načinov
utrditve, izdelave ustrezne projektne dokumentacije za izbrani način utrditve,
do revizije projekta potresne utrditve, izvedbe in nadzora izvedbe izbranega
načina utrditve v skladu z izvedbeno dokumentacijo.
4.6 Preveritev možnosti financiranja ukrepov za
zmanjšanje potresnega tveganja 
Za dosego ciljev resolucije bo za izvedbo predlaganih ukrepov
treba zagotoviti tudi ustrezno višino finančnih sredstev. Natančnejša
opredelitev višine potrebnih finančnih sredstev za izvedbo posameznih ukrepov
za zmanjšanje potresnega tveganja bo del akcijskih programov. Ti bodo poleg
nabora višine potreb po sredstvih in določitve izhodiščnih meril za prepoznavo
prednostnih intervencij vsebovali tudi možne vire financiranja ukrepov.
5. SPREMLJANJE IZVAJANJA RESOLUCIJE
Za ugotavljanje uspešnosti izvajanja ukrepov in doseganja
zastavljenih ciljev resolucije se vzpostavi sistem spremljanja uspešnosti
izvajanja resolucije. Spremljanje vodi ministrstvo, pristojno za graditev.
Redno spremljanje izvajanja resolucije bo omogočilo pregled
nad učinkovitostjo in primernostjo ukrepov za doseganje zastavljenih ciljev.
Izvajalo se bo predvsem prek posodabljanja akcijskih programov in spremljanja
izvajanja ukrepov za dosego ciljev resolucije. Namen spremljanja je predvsem
sprotno ugotavljanje učinkovitosti izvajanja ukrepov oziroma predmetnih
projektov. V akcijskih programih bo imel vsak ukrep določene aktivnosti,
nosilca aktivnosti (na primer organizacijo, odgovorno za izvedbo aktivnosti) in
rok, do katerega mora biti aktivnost izvedena. Ministrstvo, pristojno za
graditev, je odgovorno za posodabljanje akcijskih programov in izvajanje nadzora
nad zastavljenimi cilji. Vmesna in končno poročilo o izvajanju in učinkovitosti
izvedenih ukrepov sprejme Vlada Republike Slovenije.
6. VIRI IN LITERATURA
[1] Ocena tveganja
za potres; september 2015, dostopna na:
https://www.gov.si/assets/ministrstva/MNVP/Dokumenti/Graditev/ocena_tveganja_potres_september2015.doc
[2] Ocena zmožnosti
obvladovanja tveganja za potres, april 2018, dostopna na:
https://www.gov.si/assets/ministrstva/MNVP/Dokumenti/Graditev/ocena_zmoznosti_obvladovanja_tveganja_za_potres.docx
[3] Načrt odzivanja
zdravstva ob naravnih in drugih nesrečah v Republiki Sloveniji, januar 2022,
dostopen na: https://www.gov.si/teme/katastrofna-medicina
[4] Ocena
ogroženosti Republike Slovenije zaradi potresov, junij 2018, dostopna na:
https://www.gov.si/assets/organi-v-sestavi/URSZR/Datoteke/Ocene-ogrozenosti/ocena_ogrozenosti_potres.pdf
[5] POTROG,
raziskovalni projekt Potresna ogroženost v Sloveniji za potrebe Civilne
zaščite, dostopen na: http://potrog2.vokas.si/
[6] Karta
projektnega pospeška tal Slovenije za povratno dobo 475 let, J. Lapajne, B.
Šket Motnikar, P. Zupančič, MOP, 2001, dostopna na:
https://www.arso.gov.si/potresi/potresna %20nevarnost/projektni_pospesek_tal.html
[7] Nova karta
potresne nevarnosti Slovenije – projektni pospešek tal Slovenije za povratno
dobo 475 let, B. Šket Motnikar, P. Zupančič, M. Živčić, J. Atanackov, P. Jamšek
Rupnik, M. Čarman, V. Kastelic, A. Gosar, MOP, 2021, dostopna na:
http://potresi.arso.gov.si/doc/dokumenti/potresna_nevarnost/Karta_potresne_nevarnosti_2021.jpg
Št. 812-01/23-4/7
Ljubljana, dne 28. novembra 2023
EPA 1058-IX
Državni zbor
Republike Slovenije
mag. Urška Klakočar Zupančič
predsednica