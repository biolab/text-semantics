1. člen
(področje urejanja in pristojnosti)
Ta pravilnik določa zahteve in postopke za zagotavljanje sledljivosti
za človeške organe, namenjene za presaditev v človeško telo (v nadaljnjem
besedilu: organi), postopke in dokumentiranje v primeru uničenja organa, ki jih
morajo upoštevati organizacije za pridobivanje in presaditev organov za
zagotavljanje sledljivosti človeških organov, ter podrobno ureditev nacionalne
identifikacijske številke v skladu z Direktivo 2010/53/EU Evropskega parlamenta
in Sveta z dne 7. julija 2010 o standardih kakovosti in varnosti človeških
organov, namenjenih za presaditev (UL L št. 207 z dne 6. 8. 2010, str. 14)
in njenim popravkom (UL L št. 243 z dne 16. 9. 2010, str. 68) (v
nadaljnjem besedilu: Direktiva 2010/53/EU), ter izmenjavo organov v skladu z
Izvedbeno direktivo Komisije 2012/25/EU z dne 9. oktobra 2012 o postopkih
za pošiljanje informacij pri izmenjavi človeških organov za presaditev med državami
članicami (UL L št. 275 z dne 10. 10. 2012, str. 27; v nadaljnjem
besedilu: Direktiva 2012/25/EU).
2. člen
(sledljivost)
(1) Donorski in transplantacijski centri ter Zavod
Republike Slovenije za presaditve organov in tkiv (v nadaljnjem besedilu: Slovenija-transplant)
zagotavljajo sledljivost vseh organov, pridobljenih, ponujenih in presajenih v
Republiki Sloveniji, od darovanja do presaditve ali uničenja in obratno, da se
zavaruje zdravje darovalcev in prejemnikov ter varnost celotne transplantacijske
dejavnosti.
(2) Sledljivost zagotavljajo zdravstveni delavci in
zdravstveni sodelavci ter transplantacijski koordinatorji z uporabo sistema za
identifikacijo darovalcev in prejemnikov vseh organov, pridobljenih, ponujenih
in presajenih v Republiki Sloveniji, od darovanja do presaditve ali uničenja in
obratno.
(3) Osebe iz prejšnjega odstavka morajo voditi
dokumentacijo v skladu s predpisi s področja pridobivanja in presaditve
organov.
(4) Slovenija-transplant zagotovi uporabo sistema za
identifikacijo darovalcev in prejemnikov, s katerim se lahko identificira vsako
darovanje ter vsak z njim povezan organ in prejemniki. Slovenija-transplant v
zvezi s takim sistemom zagotovi ukrepe za zaupnost in varstvo podatkov v skladu
z veljavnimi predpisi.
(5) Slovenija-transplant, donorski in transplantacijski
centri, vključeni v postopek od pridobivanja do presaditve ali uničenja, hranijo
podatke za zagotavljanje sledljivosti v postopku od pridobivanja do presaditve
ali uničenja ter podatke o značilnostih organa in darovalca za zagotavljanje
kakovosti in varnosti.
(6) Obvezno se hranijo naslednji podatki:
-       
značilnosti organa in darovalca,
-       
nacionalna identifikacijska številka,
-       
podatki o odvzemu organa,
-       
podatki o presaditvi organa,
-       
podatki o uničenju organa, če ta ni bil presajen,
-       
podatki o prevozu organa (čas in ustanova prihoda in odhoda ter vmesna
ustanova, če obstoji),
-       
podatki o hudem neželenem dogodku in hudi neželeni reakciji,
-       
podatki o proizvodih in materialih, ki pridejo v stik z organom ter 
-       
naslov in kontaktne podatke donorskega centra in transplantacijskega centra.
(7) Za zagotavljanje sledljivosti pri izmenjavi organov
med Slovenija-transplant in pristojnimi ali pooblaščenimi organi držav članic
Evropske unije se posredujejo podatki iz prejšnjega odstavka.
(8) Za zagotavljanje sledljivosti Slovenija-transplant
izmenjuje podatke s pristojnimi ali pooblaščenimi organi držav članic Evropske
unije na način, določen v tretjem odstavku 29. člena in v 31. členu Zakona o
pridobivanju in presaditvi delov človeškega telesa zaradi zdravljenja (Uradni
list RS, št. 56/15).
3. člen
(nacionalna identifikacijska številka)
(1) Slovenija-transplant vodi centralni register vseh
darovalcev in prejemnikov. Zaradi varstva osebnih podatkov in sledljivosti, se
pri posredovanju podatkov o darovalcih in prejemnikih uporablja nacionalna identifikacijska
številka (v nadaljnjem besedilu: šifra), ki jo določi Slovenija-transplant.
(2) Šifra je sestavljena iz črkovne oznake države
darovalca oziroma prejemnika (SI), zaporedne številke darovalca ali prejemnika
oziroma številke Eurotransplant, oznake ali gre za darovalca oziroma prejemnika
(D oziroma P) in pri darovalcih še oznaka ali gre za živega (0) oziroma mrtvega
(1 – z delujočim srcem oziroma 2 – z nedelujočim srcem). Številka
Eurotransplant je določena z Navodili Eurotransplant, ki so objavljena na
spletni strani te organizacije.
(3) Šifro je mogoče določiti le enkrat in je ni mogoče
razveljaviti oziroma ponovno uporabiti.
(4) Šifra se uporablja pri izmenjavi podatkov o
darovalcih na celotnem področju delovanja Eurotransplant in drugih evropskih
organizacij za izmenjavo organov, s katerimi so sklenjeni sporazumi in
pristojnimi ali pooblaščenimi organi v državi članici Evropske unije ali
tretjimi državami, s katerimi je vzpostavljeno vzajemno sodelovanje.
4. člen
(mednarodna izmenjava organov)
(1) Pri mednarodni izmenjavi organov se morajo
upoštevati zahteve glede kakovosti, varnosti in sledljivosti, ki jih določa zakon
in pogodbe oziroma sporazumi, sklenjeni s tretjimi državami.
(2) Slovenija-transplant poroča pristojnemu organu
Evropske unije o obsegu dela donorskih in transplantacijskih centrov.
5. člen
(odpoklic organa)
(1) Če pridobljen organ po izvedenih medicinskih in
laboratorijskih preiskavah ni primeren za presaditev, odgovorni zdravnik
donorskega ali transplantacijskega centra po pregledu organa organ odpokliče.
(2) Centralni transplantacijski koordinator lahko
odpoklican organ ponudi pristojnim ali pooblaščenim organom držav članic
Evropske unije.
(3) Zaradi zagotavljanja kakovosti in varnosti organov
lahko odgovorni zdravnik Slovenija-transplant odredi, da se organ pošlje na
dodatne preiskave.
(4) Če odpoklican organ iz drugega odstavka tega člena
ni sprejet v nobeni državi članici Evropske unije, odgovorni zdravnik
Slovenija-transplant organ odpokliče.
(5) Po odpoklicu se lahko organ:
-       
vrne v telo darovalca,
-       
uporabi za tkiva ali celice,
-       
v primeru predhodnega soglasja darovalca uporabi za potrebe medicinskega
izobraževanja ali znanstvenih raziskav,
-       
uniči.
6. člen
(uničenje organa)
(1) Uničenje organa odredi odgovorni zdravnik donorskega
ali transplantacijskega centra oziroma odgovorni zdravnik Slovenija-transplant
in o tem obvesti centralnega transplantacijskega koordinatorja.
(2) Pridobljen organ mora biti uničen na način, kot to
določajo predpisi s področja ravnanja z odpadki, ki nastajajo pri opravljanju
zdravstvene dejavnosti.
(3) Uničenje organa se evidentira na obrazcu, ki je v
prilogi tega pravilnika.
7. člen
(zbiranje informacij)
(1) Slovenija-transplant zbira podatke o vrstah in
številu uničenih organov.
(2) Slovenija-transplant vključi podatke iz prejšnjega
odstavka v skupno letno poročilo, ki ga objavi na spletni strani
Slovenija-transplant.
8. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-56/2015/20
Ljubljana, dne 22. septembra 2015
EVA 2015-2711-0024
Milojka Kolar Celarc l.r.
Ministrica
za zdravje

Priloga: Obrazec