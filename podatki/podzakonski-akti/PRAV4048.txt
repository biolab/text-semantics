1. člen
(vsebina pravilnika)
Ta pravilnik določa bistvene elemente in
način sestavljanja prijave modela.
2. člen
(vsebina prijave modela)
(1) Prijava modela mora vsebovati:
a)  zahtevo za registracijo modela;
b)  fotografijo ali grafični prikaz vsakega videza izdelka ali njegovega
dela (v nadaljnjem besedilu: videz izdelka).
(2) Prijava modela mora vsebovati tudi:
a)  pooblastilo
zastopniku, če je prijava vložena po zastopniku;
b)  besedilo prijave v slovenskem jeziku, če je bila prijava vložena po
drugem odstavku 81. člena zakona o industrijski lastnini (v nadaljnjem
besedilu: zakon) v tujem jeziku;
c)  potrdilo o plačilu celotnega zneska prijavne pristojbine;
d)  pisno potrdilo iz drugega odstavka 62. člena zakona, če se zahteva
razstavna prednostna pravica.
(3) Namesto fotografije ali grafičnega
prikaza videza izdelka se lahko pri prijavi priloži primerek tega izdelka ali
njegovega dela, če se prijava nanaša na dvodimenzionalni izdelek, vključno s
tekstilnim vzorcem ali hologramom, in je zahtevan odlog objave glavnih podatkov
iz prijave po drugem odstavku 94. člena zakona.
(4) Sestavina prijave modela iz točke b)
prvega odstavka tega člena se vloži v treh izvodih.
3. člen
(zahteva za registracijo modela)
(1) Zahteva za registracijo modela iz točke
a) prvega odstavka prejšnjega člena tega pravilnika mora vsebovati:
a)  navedbo, da se zahteva registracija modela;
b)  naslov za obveščanje, kamor Urad Republike Slovenije za
intelektualno lastnino (v nadaljnjem besedilu: urad) pošilja pisanja ter
telefon, telefaks in morebitno šifro akta;
c)  podatke o prijavitelju: priimek, ime in naslov, če gre za fizično
osebo, oziroma firmo in sedež, če gre za pravno osebo;
d)  podatke o morebitnem zastopniku, ki mora biti vpisan v register
zastopnikov pri uradu: priimek in ime oziroma firmo ter registrsko številko
zastopnika;
e)  podatke
o oblikovalcu, če oblikovalec to želi: priimek, ime in naslov;
f)   navedbo izdelka v slovenskem jeziku, ki mora biti kratka in stvarna
in ne sme vsebovati izmišljenih ali komercialnih nazivov, znamk, imen, šifer,
kratic ter tehničnih podatkov, uporabe, namena, materiala, iz katerega je
izdelan in podobno;
g)  razvrstitev izdelka po mednarodni klasifikaciji, sprejeti z
Locarnskim aranžmajem o ustanovitvi mednarodne klasifikacije za industrijske
vzorce in modele (Uradni list SFRJ - MP, št. 51/74, Uradni list RS-MP, št.
9/92, v nadaljnjem besedilu: locarnska klasifikacija);
h)  navedbo
števila videzov izdelkov;
i)    podatke o zahtevani prednostni pravici in podlagi zanjo: če se
zahteva unijska prednostna pravica po 61. členu zakona, se navedejo datum,
številka in država oziroma mednarodni urad vložitve prve prijave; če se zahteva
razstavna prednostna pravica po 62. členu zakona, se navedejo datum prve
razstavitve oziroma uporabe videza izdelka, država, kraj in navedba uradne ali
uradno priznane mednarodne razstave ter datum njenega odprtja in zaprtja;
j)    navedbo o zahtevanem odlogu objave prijave in trajanje odloga;
k)  označbo o izjavi o skupnem predstavniku, kadar je več prijaviteljev
in se odločijo za skupnega predstavnika;
l)    podatke o prilogah:
-
število fotografij ali grafičnih prikazov za
posamezni videz izdelka;
-
število primerkov izdelka ali njegovega dela;
-
označbo, ali je priloženo potrdilo o plačilu
prijavne pristojbine;
-
označbo, ali je priloženo pooblastilo
zastopniku, če se prijava vloži po zastopniku;
-
označbo, ali je priloženo potrdilo o razstavni
prednostni pravici;
-
označbo, ali so priloženi podatki o drugih
prijaviteljih, če je več prijaviteljev;
-
označbo, ali so priloženi podatki o drugih
oblikovalcih, če je več oblikovalcev;
-
označbo o drugih prilogah, ki se navedejo;
-
označbo, ali je bila prijava posredovana po
faksu ali v elektronski obliki;
-
priimek in ime ter podpis prijavitelja ali
njegovega zastopnika oziroma, če je več prijaviteljev, ki imajo skupnega
predstavnika, se podpiše skupni predstavnik, če pa je več prijaviteljev, ki
nimajo skupnega predstavnika, se podpišejo vsi prijavitelji; če je prijavitelj
pravna oseba, je priporočljivo, da se pri podpisu navedeta tudi priimek in ime
osebe, ki je za pravno osebo podpisala obrazec.
(2) Naslov za obveščanje iz točke b) prejšnjega
odstavka tega člena mora biti v Republiki Sloveniji in je praviloma:
a)  naslov prijavitelja ali njegovega zastopnika;
b)  naslov skupnega predstavnika, če je prijaviteljev več in imajo
skupnega predstavnika, nimajo pa zastopnika;
c)  če je prijaviteljev več in nimajo niti skupnega predstavnika niti
zastopnika, je naslov za obveščanje naslov prvonavedenega prijavitelja;
d)  če je zastopnikov več, je naslov za obveščanje naslov
prvonavedenega zastopnika.
(3) Zahteva za registracijo modela se
praviloma vloži na obrazcu SIPO – M1, ki je sestavni del tega pravilnika.
(4) Če predvideni prostor v posamezni
rubriki obrazca SIPO-M1 ne zadošča, se zahtevani podatek z označbo rubrike in
njeno polno vsebino priloži kot posebna priloga k obrazcu SIPO – M1.
4. člen
(prikaz videza izdelka)
(1) Posamičen videz izdelka, za katerega se
zahteva varstvo, se prikaže na fotografiji ali grafičnem prikazu, in sicer v
toliko različnih pogledih kolikor je to potrebno, da se prikaže v čem je novost
in individualni značaj prijavljenega videza izdelka.
(2) Na eni fotografiji ali grafičnem
prikazu se prikaže celoten videz izdelka, katerega varstvo se zahteva, brez
kakršnihkoli dodatkov. Če določeni del izdelka ni dovolj jasno razviden, se
izjemoma ta del prikaže v povečanem merilu.
(3) Videz izdelka na fotografiji ali
grafičnem prikazu mora biti jasno razviden in ločljiv.
(4) Na fotografiji ali grafičnem prikazu ne
sme biti legend ali pojasnil.
5. člen
(oblika prikaza videza izdelka)
(1) Fotografija mora biti pravokotne ali
kvadratne oblike, ustrezne kakovosti ter primerna za objavo v uradnem glasilu
urada. Videz izdelka mora biti prikazan na nevtralni in enobarvni osnovi in ne
sme imeti senc, ki zastirajo videz izdelka.
(2) Za fotografijo se šteje tudi
reprodukcija fotografije, izdelana z elektronskimi sredstvi oziroma postopki,
in če ustreza profesionalnim standardom ter ni retuširana.
(3) Grafični prikaz mora biti v izvirniku,
poklicne kakovosti, izdelan s pomočjo risalno-tehničnih pripomočkov, s črnim
tušem in na kakovostnem papirju. Lahko je tudi kopija izvirnika, če je ta enake
kakovosti kot izvirnik in primerna za objavo. Grafični prikaz je lahko izdelan
tudi z elektronskimi sredstvi oziroma postopki. Zaželeno je, da je videz
izdelka prikazan v perspektivi, ima pa lahko senco ali zasenčenje, da se
poudari relief. Linije oziroma črte morajo biti pravilne, polne (nepretrgane)
in jasne. Grafični prikaz ne sme vsebovati tehnične risbe, s katero je prikazan
videz izdelka v tlorisu, prerezih, osnih črt in dimenzij.
(4) Fotografija ali grafični prikaz ne sme
biti večji od 16 cm x 16 cm ter ne manjši od 3 cm x 3 cm. Videz izdelka na
fotografiji ali grafičnem prikazu mora biti jasno razviden in ločljiv. Zlasti
ni primerna instantna, retuširana fotografija, fotokopija fotografije in
fotografija ali grafični prikaz, ki ni primeren za ofsetno reprodukcijo.
6. člen
(število in številčenje prikazov)
(1) Vsak videz izdelka mora biti
oštevilčen.
(2) Dvodimenzionalni videz izdelka se
prikaže v enem, tridimenzionalni videz izdelka pa v največ šestih prikazih v
različnih pogledih.
(3) Če je videz istega izdelka predstavljen
z več fotografijami ali grafičnimi prikazi, morajo biti fotografije ali
grafični prikazi oštevilčeni z dvema številkama, ločenima s piko. S prvo
številko se označi številko prijavljenega videza izdelka, z drugo številko pa
zaporedno številko fotografije ali grafičnega prikaza tega videza izdelka (1.1,
1.2, itd., 2.1, 2.2, itd., 3.1, 3.2, itd., itd). Fotografije se oštevilčijo na
hrbtni strani.
7. člen
(primerek izdelka)
(1) Nobena od dimenzij ovojnice ali paketa
s primerkom izdelka, vključno z embalažo ne sme biti večja od 30 cm, teža pa ne
sme presegati 4 kg.
(2) Če je k prijavi priloženih več
primerkov izdelkov, morajo biti oštevilčeni.
8. člen
(dopolnitve prijave)
(1) Določbe 4., 5. in 6. člena tega
pravilnika se uporabljajo tudi za dopolnitve prijave, s katerimi se nadomestijo
prej vložene sestavine prijave modela.
(2) Vse vloge, ki spremljajo dopolnitve
prijave, morajo biti podpisane in označene s številko prijave modela.
9. člen
(objava registracije modela)
(1) Urad v uradnem glasilu urada objavi
registracijo modela, in sicer:
a)  registrsko številko modela;
b)  številko prijave;
c)  datum vložitve prijave;
d)  podatke o imetniku modela: priimek, ime in naslov, če gre za
fizično osebo, oziroma firma in sedež, če gre za pravno osebo;
e)  podatke o morebitnem zastopniku: priimek in ime oziroma firma;
f)   podatke o oblikovalcu, če oblikovalec to želi;
g)  navedbo izdelka;
h)  razvrstitev po locarnski klasifikaciji;
i)    število videzov izdelka;
j)    podatke o zahtevani prednostni pravici: datum, številko in državo
oziroma mednarodni urad vložitve prve prijave, če se zahteva unijska prednostna
pravica po 61. členu zakona, oziroma datum prve razstavitve oziroma uporabe
videza izdelka, državo, kraj in navedbo uradne ali uradno priznane mednarodne
razstave ter datum njenega odprtja in zaprtja, če se zahteva razstavna
prednostna pravica;
k)  podatek o zahtevanem odlogu objave prijave in trajanje, če je
zahtevan odlog objave;
l)    fotografijo ali grafični prikaz videza izdelka.

Priloga: Zahteva za registracijo modela

Pravilnik o vsebini prijave modela (Uradni
list RS, št. 102/01)
vsebuje naslednjo prehodno in končno določbo:
»10. člen
(prehodna
določba)
Z dnem uveljavitve tega pravilnika preneha
veljati pravilnik o postopku za priznanje modela oziroma vzorca (Uradni list
RS, št. 43/93 in 34/97 – odločba US), razen določb 26. in 27. člena, ki se še
naprej uporabljajo pri prijavah modela oziroma vzorca, ki so bile vložene pred
uveljavitvijo zakona in pri katerih je bil vložen ugovor.
11. člen
(končna
določba)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o vsebini
prijave modela (Uradni list RS, št. 112/04) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.