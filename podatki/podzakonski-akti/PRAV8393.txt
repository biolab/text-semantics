1. člen
Ta pravilnik natančneje ureja pravico in dolžnosti
pooblaščenih delavcev Obveščevalno varnostne službe Ministrstva za obrambo (v
nadaljnjem besedilu: Obveščevalno varnostna služba) do posesti in nošenja
službenega orožja in streliva.
2. člen
Pooblaščeni delavci imajo lahko v posesti in nosijo le tisto
orožje in strelivo, ki je sistemizirano kot službena oborožitev Obveščevalno
varnostne službe.
3. člen
(1) Pooblaščeni delavci pridobijo pravico do posesti in
nošenja službenega orožja in streliva, ko uspešno opravijo usposabljanje iz
četrtega odstavka 34. člena Zakona o obrambi (Uradni list RS, št. 103/04 –
uradno prečiščeno besedilo). 
(2) Po opravljenem usposabljanju iz prejšnjega odstavka se
pooblaščenim delavcem v osebno zadolžitev podeli polavtomatsko ali repetirno
kratkocevno orožje s pripadajočim kompletom streliva. Ob izročitvi orožja in
streliva se jim preda tudi pisno pooblastilo za nošenje orožja, ki ga izda
generalni direktor Obveščevalno varnostne službe. 
(3) Če pooblaščeni delavec odda službeno orožje, ki ga ima v
osebni zadolžitvi, v popravilo, preizkus ali iz drugih opravičenih razlogov, se
mu začasno dodeli drugo istovrstno orožje. O začasni dodelitvi drugega
službenega orožja iz tega odstavka odloči generalni direktor Obveščevalno
varnostne službe.
4. člen
(1) Pooblaščeni delavci v službi nosijo službeno orožje, ki
ga imajo v osebni zadolžitvi. Nadrejeni lahko na predlog pooblaščenega delavca
dovoli, da posamezne naloge opravlja brez orožja, vendar pa zaradi tega ne sme
biti ogrožena njegova varnost. 
(2) Dolgocevno orožje, avtomatsko orožje in drugo oborožitev
nosijo pooblaščeni delavci takrat, ko to posebej odredi generalni direktor
Obveščevalno varnostne službe. 
(3) Pooblaščeni delavci službenega orožja iz tega člena ne
smejo posojati drugim osebam.
5. člen
(1) Pooblaščeni delavci nosijo službeno orožje, ki ga imajo v
osebni zadolžitvi, v predpisani torbici na hlačnem pasu ali v torbici za
prikrito nošenje orožja. V izjemnih primerih se glede na vrsto nalog lahko
orožje nosi tudi na drug način, ki omogoča učinkovitejšo uporabo. 
(2) Kadar pooblaščeni delavci pri opravljanju nalog nosijo
službeno orožje, morajo imeti pri sebi službeno izkaznico in pooblastilo za
nošenje službenega orožja.
6. člen
Službeno orožje in strelivo, ki ni v osebni zadolžitvi in ga
je potrebno prepeljati na strelišče ali v dislocirano organizacijsko enoto,
prenašajo pooblaščeni delavci po nalogu generalnega direktorja Obveščevalno
varnostne službe.
7. člen
(1) Pooblaščeni delavci hranijo službeno orožje in strelivo,
ki ga imajo v osebni zadolžitvi, na delovnem mestu v skladu z navodili
proizvajalca in na način, da je dostop omogočen le osebam, ki imajo pravico
dostopa do tega orožja. Pooblaščeni delavci lahko službeno orožje in strelivo,
ki ga imajo v osebni zadolžitvi, izjemoma hranijo tudi na svojem domu, vendar
le na podlagi predhodnega soglasja nadrejenega. V tem primeru mora pooblaščeni
delavec podati pisno izjavo, da izpolnjuje vse pogoje, ki zagotavljajo, da bo
orožje in strelivo primerno zavarovano pred tatvino, dostopom neupravičenih oseb
ter pred drugo obliko zlorabe ali nevarnosti. Orožje se mora hraniti zaklenjeno
in sicer ločeno od streliva, razen, če sta orožje in strelivo shranjena v
ognjevarni omari, sefu ali v posebej zavarovanem prostoru. 
(2) Pooblaščeni delavci morajo orožje, ki ga imajo v osebni
zadolžitvi, skrbno vzdrževati po navodilih o čiščenju in vzdrževanju orožja. 
(3) Orožje in strelivo Obveščevalno varnostne službe, ki ni v
osebni zadolžitvi, se hrani v posebej določenem prostoru službe in mora biti
zavarovano tako, da ni dostopno neupravičenim osebam.
8. člen
Za učinkovito in varno uporabo službenega orožja se morajo
pooblaščeni delavci vsaj enkrat na dva meseca udeleževati vaj v streljanju s
službenim orožjem na strelišču po programu, ki ga določi generalni direktor Obveščevalno
varnostne službe.
9. člen
(1) Pooblaščeni delavec, ki je začasno premeščen v drugo
organizacijsko enoto ministrstva izven Obveščevalno varnostne službe, vrne
službeno orožje in strelivo, ki ga ima v osebni zadolžitvi, neposredno
nadrejenemu delavcu svoje organizacijske enote v hrambo za čas začasne
premestitve. Vrnjeno orožje in strelivo nadrejeni delavec preda v hrambo
delavcu organizacijske enote Obveščevalno varnostne službe, ki je odgovorna za
hrambo orožja in streliva. 
(2) V primeru prenehanja delovnega razmerja ali stalne
premestitve na delovno mesto ali formacijsko dolžnost, na kateri delavec ni
upravičen do posesti in nošenja službenega orožja in streliva, je pooblaščeni
delavec dolžan vrniti službeno orožje in strelivo neposredno v organizacijsko
enoto Obveščevalno varnostne službe, ki je odgovorna za hrambo orožja in
streliva.
10. člen
(1) Pooblaščenemu delavcu se odvzame službeno orožje in
strelivo, ki ga ima v stalni uporabi, če je začasno odstranjen z dela v skladu
s predpisi ali če ne opravi ponovnega preizkusa usposobljenosti iz četrtega
odstavka 34. člena Zakona o obrambi (Uradni list RS, št. 103/04 – uradno
prečiščeno besedilo). 
(2) Orožje in strelivo iz prejšnjega odstavka se preda
organizacijski enoti Obveščevalno varnostne službe, ki je odgovorna za hrambo
orožja in streliva.
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-53/2006-13
Ljubljana, dne 11. junija 2007
EVA 2007-1911-0018
Karl Erjavec l.r. 
Minister 
za obrambo