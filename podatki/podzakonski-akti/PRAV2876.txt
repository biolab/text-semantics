1. člen
(1) Ta pravilnik določa način izračuna
čiste vrednosti premoženja, vrednosti enote premoženja in povprečne letne čiste
vrednosti premoženja prvega pokojninskega sklada, ustanovljenega z zakonom o prvem
pokojninskem skladu Republike Slovenije in preoblikovanju pooblaščenih
investicijskih družb (Uradni list RS, št. 50/99; v nadaljevanju: ZPSPID).
(2) Premoženje prvega pokojninskega sklada
iz tega pravilnika obsega premoženje, ki pripada policam dodatnega
pokojninskega zavarovanja prvega pokojninskega sklada v obdobju, preden
zavarovanci izpolnijo pogoje za pridobitev pravice do mesečne pokojninske
rente.
2. člen
(1) Čista vrednost premoženja prvega
pokojninskega sklada se izračuna enkrat mesečno na zadnji dan v mesecu, tako da
se od vrednosti sredstev odšteje obveznosti in rezervacije prvega pokojninskega
sklada.
(2) Čista vrednost premoženja Prvega
pokojninskega sklada se prvič izračuna na dan, ko poteče rok, do katerega lahko
imetniki pokojninskih bonov uresničijo pravico do zamenjave pokojninskega bona
za polico dodatnega pokojninskega zavarovanja in je Vlada Republike Slovenije
opravila vsa ustrezna razpolagalna pravna dejanja, ki so potrebna za prenos
dodatnega in dopolnilnega premoženja na Prvi pokojninski sklad zaradi zamenjave
za lastniške certifikate v skladu s 14. členom ZPSPID.
3. člen
(1) Sredstva prvega pokojninskega sklada se
vrednotijo v skladu z metodologijo, ki jo predpiše Agencija za trg vrednostnih
papirjev na podlagi 323. člena zakona o pokojninskem in invalidskem zavarovanju
(ZPIZ-1; Uradni list RS, št. 106/99).
(2) Do sprejetja predpisa iz prvega
odstavka tega člena se sredstva prvega pokojninskega sklada vrednotijo v skladu
s predpisi, ki določajo vrednotenje sredstev pooblaščenih investicijskih družb.
4. člen
Obveznosti prvega pokojninskega sklada iz
prvega odstavka 2. člena tega pravilnika obsegajo obveznosti iz naslova
izplačil zavarovalnih vsot v višini odkupnih vrednosti polic, obveznosti
izplačila provizije za upravljanje prvega pokojninskega sklada ter druge
obveznosti prvega pokojninskega sklada.
5. člen
(1) Rezervacije prvega pokojninskega sklada
iz prvega odstavka 2. člena tega pravilnika obsegajo rezervacije za predvidene
kapitalske izgube.
(2) Rezervacije za predvidene kapitalske
izgube iz predhodnega odstavka se oblikujejo v skladu z računovodskim
standardom SRS 38.
6. člen
(1) Premoženje prvega pokojninskega sklada
je razdeljeno na enake enote.
(2) Zajamčena vrednost enote premoženja je
enaka začetni vrednosti točke iz 1. točke drugega odstavka 32. člena ZPSPID,
povečani nominalno za 1% letno od uveljavitve ZPSPID dalje.
(3) Dejanska vrednost enote premoženja (v
nadaljevanju: vrednost enote premoženja) prvega pokojninskega sklada je enaka skupni
čisti vrednosti premoženja prvega pokojninskega sklada, deljeni z vsoto števila
pokojninskih bonov v obtoku in točk, na katere se glasijo izdane police, na
podlagi katerih se še ne izplačuje pokojninska renta.
(4) Postavke iz zgornje enačbe se izkazujejo
na štiri decimalna mesta natančno in so izražene v tolarjih in stotinih.
(5) Vrednost enote premoženja se izračunava
enkrat mesečno na zadnji dan v mesecu.
(6) Vrednost enote premoženja se prvič
izračuna na dan, ko poteče rok, do katerega lahko imetniki pokojninskih bonov
uresničijo pravico do zamenjave pokojninskega bona za polico dodatnega
pokojninskega zavarovanja in je Vlada Republike Slovenije opravila vsa ustrezna
razpolagalna pravna dejanja iz drugega odstavka 2. člena pravilnika o načinu
izračuna čiste vrednosti premoženja in vrednosti enote premoženja Prvega
pokojninskega sklada.
7. člen
Vrednost enote premoženja iz šestega
odstavka 6. člena tega pravilnika je osnova za obračun terjatev kapitalskega
sklada invalidskega in pokojninskega zavarovanja do prvega pokojninskega sklada
iz naslova zavarovalnih vsot v višini odkupnih vrednosti polic, izplačanih pred
prvim izračunom vrednosti enote premoženja.
8. člen
Povprečna letna čista vrednost premoženja
prvega pokojninskega sklada se izračunava mesečno kot aritmetična sredina
mesečnih čistih vrednosti premoženja v obračunskem letu in služi kot osnova za
obračun provizije kapitalskega sklada za upravljanje prvega pokojninskega
sklada.
9. člen
Kapitalski sklad v dnevnem časopisju
mesečno objavlja vrednost točke police prvega pokojninskega sklada.

Pravilnik o načinu izračuna čiste vrednosti
premoženja in vrednosti enote premoženja prvega pokojninskega sklada (Uradni
list RS, št. 51/00)
vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o načinu izračuna čiste vrednosti premoženja in vrednosti enote
premoženja Prvega pokojninskega sklada (Uradni list RS, št. 69/02) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.