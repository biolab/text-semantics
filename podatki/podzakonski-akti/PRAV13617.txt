I. SPLOŠNE DOLOČBE
1. člen
(vsebina)
(1) Ta pravilnik določa skupne varnostne kazalnike.
(2) Ta pravilnik prenaša Prilogo I Direktive (EU)
2016/798 Evropskega parlamenta in Sveta z dne 11. maja 2016 o varnosti na
železnici (UL L št. 138 z dne 26. 5. 2016, str. 102).
2. člen
(pomen izrazov)
(1) Posamezni izrazi, uporabljeni v tem pravilniku,
pomenijo:
1.     
»aktivni nivojski prehod« je nivojski prehod, na katerem so uporabniki,
ki ga prečkajo, zavarovani ali opozorjeni pred prihajajočim vlakom z napravami,
ki se sprožijo, ko prečkanje prehoda za uporabnika ni varno. Zavarovanje z uporabo
fizičnih naprav vključuje zapornice in polzapornice, opozorilo z uporabo fiksne
opreme na nivojskih prehodih pa vidne naprave (luči) in zvočne naprave;
2.     
»cesta« za namene statističnih podatkov o železniških nesrečah je vsaka
javna ali zasebna cesta, ulica ali avtocesta, vključno z vzporednimi pešpotmi
in kolesarskimi stezami;
3.     
»deformacija (smerna ali višinska – vegavost) tira« je vsaka napaka v
zvezi z neprekinjenostjo in geometrijo tira, zaradi katere je treba tir zapreti
ali nemudoma zmanjšati dovoljeno hitrost;
4.     
»druga oseba na peronu« je vsaka oseba na železniškem peronu, ki ni
opredeljena kot »potnik«, »zaposleni ali izvajalec«, »uporabnik nivojskega
prehoda«, »druga oseba, ki se ne nahaja na peronu« ali »nepooblaščena oseba na
zemljišču železnice«;
5.     
»druga oseba, ki se ne nahaja na peronu« je vsaka oseba, ki ni na
železniškem peronu in ni opredeljena kot »potnik«, »zaposleni ali izvajalec«,
»uporabnik nivojskega prehoda«, »druga oseba na peronu« ali »nepooblaščena
oseba na zemljišču železnice«;
6.     
»drugo (druga nesreča)« je vsaka nesreča, razen trčenja vlaka s tirnim
vozilom, trčenja vlaka z oviro znotraj svetlega profila, iztirjenja vlaka,
nesreče na nivojskem prehodu, nesreče, ki jo povzročijo tirna vozila med
gibanjem osebam, ali požara v tirnih vozilih;
7.     
»huda nesreča« je vsaka nesreča, v kateri je udeleženo najmanj eno
premikajoče se tirno vozilo, katere posledica je najmanj ena smrtno ponesrečena
ali hudo poškodovana oseba ali velika škoda na tirnih vozilih, progi, drugih
napravah ali okolju ali večje motnje prometa, razen nesreč v delavnicah,
skladiščih in depojih;
8.     
»huda poškodba (hudo poškodovana oseba)« je vsaka poškodovana oseba, ki
je zaradi posledic nesreče hospitalizirana za več kot 24 ur; izvzeti so primeri
poskusa samomora;
9.     
»iztirjenje vlaka« je vsak primer, ko vsaj eno kolo vlaka zapusti
tirnice;
10.  
»napaka pri oddajanju signala« je vsaka tehnična napaka signalnega
sistema (na infrastrukturi ali tirnih vozilih), ki ima za posledico manj
omejevalne signalne informacije od zahtevanih;
11.  
»neodobrena vožnja« je vožnja mimo:
- 
ob progi stoječega signala, ki prepoveduje nadaljnjo vožnjo, če sistem
zaščite vlaka ne deluje,
- 
končne točke odobrene vožnje, zavarovane v sistemu zaščite vlaka,
- 
točke, sporočene z ustno ali pisno odobritvijo, določeno v predpisih,
- 
tabel, ki označujejo mesto zaustavitve (blažilci za zaustavitev niso
vključeni), ali ročnih signalov.
Primeri, ko tirno vozilo brez priključenega vlečnega vozila
ali vlak brez strojevodje prevozi signal, ki prepoveduje nadaljnjo vožnjo, niso
vključeni. Primeri, ko iz katerega koli razloga signal ne pokaže signalnega
znaka za prepovedano vožnjo pravočasno, da bi voznik vlak lahko zaustavil pred
signalom, niso vključeni. Varnostni organi lahko o teh štirih vrstah neodobrene
vožnje poročajo ločeno, poročajo pa o vsaj enem zbirnem kazalniku, ki vsebuje
podatke o vseh štirih postavkah;
12.  
»nepooblaščena oseba na zemljišču železnice« je vsaka oseba, ki je na
zemljišču železnice, na katerem je taka navzočnost prepovedana, razen
uporabnikov nivojskega prehoda;
13.  
»nesreča na nivojskem prehodu« je vsaka nesreča na nivojskih prehodih, v
katero so vpleteni vsaj eno tirno vozilo in eno ali več vozil, ki prečkajo
prehod, drugi uporabniki, ki prečkajo prehod, kot so pešci, ali drugi objekti,
začasno navzoči na progi ali v njeni bližini, če jih je izgubilo vozilo ali
uporabnik, ki prečka prehod;
14.  
»nesreča pri prevozu nevarnega blaga« je vsaka nesreča ali incident, o
katerem je treba poročati v skladu z oddelkom 1.8.5 Pravilnika o mednarodnem
železniškem prevozu nevarnega blaga, kakor je bil sprejet v skladu z Direktivo
2008/68/ES Evropskega parlamenta in Sveta z dne 24. septembra 2008 o
notranjem prevozu nevarnega blaga (v nadaljnjem besedilu: RID);
15.  
»nesreča, ki jo povzročijo tirna vozila med gibanjem in v kateri so
udeležene osebe« je nesreča ene ali več oseb, ki jih zadene tirno vozilo ali
predmet, ki je na to vozilo pritrjen oziroma se je od tega vozila ločil, kar
vključuje osebe, ki padejo s tirnih vozil, in osebe, ki med potovanjem v teh
vozilih padejo ali jih zadenejo nepritrjeni predmeti;
16.  
»neupoštevanje signalnega znaka, ki prepoveduje nadaljnjo vožnjo, vendar
se vlak še ne nahaja v nevarnem območju« je vsak dogodek, pri katerem kateri
koli del vlaka prekorači mesto zanj odobrene vožnje, vendar se še ne nahaja v
nevarnem območju;
17.  
»neupoštevanje signalnega znaka, ki prepoveduje nadaljnjo vožnjo, kadar
se vlak nahaja v nevarnem območju« je vsak dogodek, pri katerem kateri koli del
vlaka prekorači mesto zanj odobrene vožnje in je v nevarnem območju;
18.  
»nevarno blago« so snovi in izdelki, katerih prevoz je z RID prepovedan
ali dovoljen le pod tam določenimi pogoji;
19.  
»nivojski prehod« je vsako nivojsko križanje ceste ali prehoda in
železnice, ki ga priznava upravljavec železniške infrastrukture in je odprto za
javne ali zasebne uporabnike. Prehodi med peroni na postajah so izključeni,
prav tako prehodi čez tire, ki so namenjeni izključno zaposlenim;
20.  
»pasivni nivojski prehod« je nivojski prehod brez kakršne koli oblike
sistema opozarjanja ali zaščite, ki bi se sprožil, ko prečkanje prehoda za
uporabnika ni varno;
21.  
»poskus samomora« je dejanje namernega poškodovanja samega sebe, ki ima
za posledico hudo poškodbo;
22.  
»poslovni potnik« je potnik, ki potuje zaradi svojih poklicnih
dejavnosti, pri čemer prevoz na delo ni vključen;
23.  
»poškodovana tirnica« je ločitev tirnice na dva ali več delov ali
ločitev katerega koli kosa kovine tirnice, kar povzroči vrzel na vozni površini
tirnice, ki je daljša od 50 mm in globlja od 10 mm;
24.  
»potnik« je vsaka oseba, razen članov vlakovnega osebja, ki potuje z
železnico, vključno s potnikom, ki poskuša na vlak vstopiti ali z vlaka
izstopiti, medtem ko se giblje, vendar le za statistične podatke o nesrečah;
25.  
»potniški kilometer« je merska enota za prevoz enega potnika v
železniškem prometu na razdalji en kilometer. Upošteva se samo razdalja na
ozemlju države poročevalke;
26.  
»požar v tirnih vozilih« je požar ali eksplozija v tirnih vozilih
(vključno z njihovim tovorom) med vožnjo od odhodne do namembne postaje,
vključno s postanki na odhodni postaji, namembni postaji ali vmesnih postajah
ter med ranžiranjem;
27.  
»prehod« je vsaka pot, razen ceste, za prehod ljudi, živali, vozil ali
strojev;
28.  
»progovni kilometer« je v kilometrih merjena dolžina železniškega
omrežja v državah članicah. Pri večtirnih železniških progah se šteje samo razdalja
med odhodnim in namembnim krajem;
29.  
»samomor« je dejanje namernega poškodovanja samega sebe, ki ima za
posledico smrt, kakor ga je evidentiral in klasificiral državni organ, ki je
pristojen za obravnavo in preiskavo takega dejanja;
30.  
»sistem zaščite vlaka« je sistem, ki pomaga zagotavljati spoštovanje
signalnih znakov in omejitev hitrosti;
31.  
»sistemi na vlaku« so sistemi, ki so vozniku v pomoč pri opazovanju
signaliziranja ob progi in kabinskega signaliziranja ter tako zagotavljajo
zaščito pred mestom nevarnosti in spoštovanje omejitev hitrosti. Na vlaku se
uporabljajo naslednji sistemi zaščite:
- 
opozorilo za avtomatsko opozarjanje voznika,
- 
opozorilo in avtomatsko zaustavljanje za opozarjanje voznika in
avtomatsko zaustavljanje ob vožnji mimo signala nevarnosti,
- 
opozorilo in avtomatsko zaustavljanje ter ločeno nadziranje hitrosti, ki
zagotavljajo zaščito pred mesti nevarnosti, pri čemer »ločeno nadziranje
hitrosti« pomeni nadzor hitrosti na določenih lokacijah (omejevalniki hitrosti)
ob približevanju signala,
- 
opozorilo in avtomatsko zaustavljanje ter neprekinjeno nadziranje
hitrosti, ki zagotavljajo zaščito pred mesti nevarnosti in neprekinjen nadzor
hitrostne omejitve na progi, pri čemer »neprekinjeno nadziranje hitrosti«
pomeni neprekinjeno navajanje in uveljavljanje največje dovoljene ciljne
hitrosti na vseh odsekih proge.
Zadnja alineja se obravnava kot sistem avtomatske zaščite vlaka;
32.  
»smrt (smrtna žrtev)« je vsaka oseba, ki je zaradi nesreče umrla takoj
ali v 30 dneh, izvzeti so primeri samomora;
33.  
»stroški materialne škode na tirnih vozilih ali infrastrukturi « so
stroški zagotovitve novih tirnih vozil ali infrastrukture z enako
funkcionalnostjo in tehničnimi parametri, kot so jih imela tirna vozila ali
infrastruktura, ki je ni več mogoče popraviti, in stroški vzpostavitve stanja,
kot je bilo pred nesrečo, pri tirnih vozilih ali infrastrukturi, ki jih je
mogoče popraviti, pri čemer oboje ocenijo prevozniki v železniškem prometu in
upravljavci železniške infrastrukture v skladu s svojimi izkušnjami, vključeni pa
so tudi stroški najema tirnih vozil zaradi nerazpoložljivosti poškodovanih
vozil;
34.  
»stroški škode za okolje« so stroški, ki jih morajo poravnati prevozniki
v železniškem prometu in upravljavci železniške infrastrukture, da bi na
poškodovanem območju znova vzpostavili stanje, kot je bilo pred železniško
nesrečo; na podlagi njihovih izkušenj se ti stroški tudi ocenijo;
35.  
»tirni kilometer« je v kilometrih merjena dolžina železniškega omrežja v
državah članicah. Šteje se vsak tir večtirne železniške proge;
36.  
»trčenje vlaka s tirnim vozilom« je čelno trčenje, trčenje sprednji del
in zadnji del ali trčenje v bok med delom enega in delom drugega vlaka ali
tirnega vozila ali z ranžirnimi tirnimi vozili;
37.  
»trčenje vlaka z oviro znotraj svetlega profila« je trčenje med delom
vlaka in predmeti, ki so pritrjeni ali začasno navzoči na progi ali v njeni
bližini (razen na nivojskih prehodih, če jih je izgubilo vozilo ali uporabnik,
ki prečka prehod), vključno s trčenjem s kontaktnimi vodniki;
38.  
»uporabnik nivojskega prehoda« je vsaka oseba, ki uporablja nivojski
prehod za prečkanje železniške proge s katerim koli prevoznim sredstvom ali
peš;
39.  
»večje motnje prometa« so, ko so vlakovne storitve na glavni železniški
progi prekinjene za šest ur ali več;
40.  
»velika škoda na voznem parku, progi, drugih napravah ali okolju« je
škoda, ki znaša 150.000 eurov ali več;
41.  
»vlak« je eno tirno vozilo ali več tirnih vozil, ki jih vleče ena ali
več lokomotiv oziroma ena ali več elektromotornih ali dizelmotornih garnitur in
vožnjo opravljajo samo pod določeno številko ali posebno označbo od začetne do
končne točke, vključno z lokomotivo, ki opravlja vožnjo sama kot lokomotivski
vlak;
42.  
»vlakovni kilometer« je merska enota za vožnjo vlaka na razdalji en
kilometer. Razdalja, ki se uporablja, je dejanska razdalja opravljene vožnje,
če je na voljo, sicer se uporablja standardna razdalja omrežja med odhodnim in
namembnim krajem. Upošteva se samo razdalja na ozemlju države poročevalke;
43.  
»zaposleni ali izvajalec« je vsaka oseba, katere zaposlitev je povezana
z železnico in je na delovnem mestu ob nesreči, vključno z osebjem izvajalcev,
samozaposlenimi izvajalci, osebjem vlaka in osebami, ki upravljajo tirna vozila
in infrastrukturne naprave;
44.  
»zlomljena os na tirnem vozilu v obratovanju« je zlom, ki vpliva na os
in povzroča nevarnost nesreče (iztirjenje ali trčenje);
45.  
»zlomljeno kolo na tirnem vozilu v obratovanju« je zlom, ki vpliva na
kolo in povzroča nevarnost nesreče (iztirjenje ali trčenje).
(2) Drugi izrazi, uporabljeni v tem pravilniku, pomenijo
enako kot izrazi, ki jih določa zakon, ki ureja varnost v železniškem prometu,
zakon, ki ureja železniški promet, in drugi podzakonski akti, izdani na njuni
podlagi.
II. SKUPNI VARNOSTNI KAZALNIKI
3. člen
(poročanje o skupnih varnostnih kazalnikih)
(1) Varnostni organ vsako leto Agenciji Evropske unije
za železnice poroča o skupnih varnostnih kazalnikih.
(2) Če se po predložitvi poročila odkrijejo nova dejstva
ali napake, varnostni organ spremeni ali popravi kazalnike za določeno leto ob
prvi primerni priložnosti, najpozneje pa v naslednjem letnem poročilu.
(3) Opredelitve izrazov za skupne varnostne kazalnike so
navedene v prejšnjem členu.
4. člen
(kazalniki v zvezi z nesrečami)
(1) Kazalniki v zvezi z nesrečami so:
1.     
Skupno in relativno (glede na vlakovne kilometre) število hudih nesreč
in razčlenitev za naslednje vrste nesreč:
- 
trčenje vlaka s tirnimi vozili,
- 
trčenje vlaka z ovirami v svetlem profilu,
- 
iztirjenje vlakov,
- 
nesreče na nivojskem prehodu, tudi nesreče, v katere so vpleteni pešci
na nivojskem prehodu, in dodatna razčlenitev za pet vrst nivojskih prehodov iz
2. točke prvega odstavka 10. člena tega pravilnika,
- 
nesreče, ki jih povzročijo tirna vozila med gibanjem in v katerih so
udeležene osebe, razen samomorov in poskusov samomorov,
- 
požari na tirnih vozilih,
- 
drugo.
2.     
Skupno in relativno (glede na vlakovne kilometre) število hudo
poškodovanih oseb in smrtnih žrtev po vrstah nesreče, razčlenjeno na naslednje
skupine:
- 
potniki (tudi glede na skupno število potniških kilometrov in število
potniških vlakovnih kilometrov),
- 
zaposleni ali izvajalec,
- 
uporabniki nivojskih prehodov,
- 
nepooblaščene osebe na zemljišču železnice,
- 
druge osebe na peronu,
- 
druge osebe, ki niso na peronu.
(2) O vsaki hudi nesreči se poroča po vrsti primarne
nesreče, četudi so posledice sekundarne nesreče resnejše.
5. člen
(kazalniki v zvezi z nevarnim blagom)
Kazalniki v zvezi z nevarnim blagom so:
Skupno in relativno (glede na vlakovne kilometre) število
nesreč pri prevozu nevarnega blaga, razčlenjenih na naslednje skupine:
-       
nesreča, v kateri je udeleženo najmanj eno železniško vozilo, ki prevaža
nevarno blago, kakor je opredeljeno v 2. členu tega pravilnika,
-       
število takih nesreč, v katerih pride do razlitja ali razsutja nevarnega
blaga.
6. člen
(kazalniki v zvezi s samomori)
Kazalniki v zvezi s samomori so:
Skupno in relativno (glede na vlakovne kilometre) število
samomorov in poskusov samomorov.
7. člen
(kazalniki v zvezi z znanilci nesreč)
(1) Kazalniki v zvezi z znanilci nesreč so:
Skupno in relativno (glede na vlakovne kilometre) število
znanilcev nesreč in razčlenitev po naslednjih vrstah znanilcev:
-       
poškodovani tiri,
-       
deformacija (smerna ali višinska – vegavost) tira,
-       
napake pri oddajanju signala,
-       
neupoštevanje signalnega znaka za nevarnost z vožnjo mimo mesta
nevarnosti,
-       
neupoštevanje signalnega znaka za nevarnost brez vožnje mimo mesta
nevarnosti,
-       
poškodovana kolesa na aktivnih tirnih vozilih,
-       
poškodovane osi na aktivnih tirnih vozilih.
(2) Poročati je treba o vseh znanilcih nesreč, tistih,
ki imajo za posledico nesrečo, in tistih, ki je nimajo. O znanilcu nesreče, ki
ima za posledico hudo nesrečo, se poroča tudi v okviru kazalnikov v zvezi z
znanilci nesreč, o znanilcu nesreče, ki za posledico nima hude nesreče, pa se
poroča le v okviru kazalnikov v zvezi z znanilci nesreče.
8. člen
(kazalniki za izračun gospodarskih posledic nesreč)
(1) Kazalniki za izračun gospodarskih posledic nesreč
so:
Skupne in relativne (glede na vlakovne kilometre) vrednosti v
eurih:
-       
število smrtnih žrtev in hudo poškodovanih oseb, pomnoženo z vrednostjo
preprečevanja žrtve,
-       
stroški škode za okolje,
-       
stroški materialne škode na tirnih vozilih ali infrastrukturi,
-       
stroški zamud, ki so posledica nesreč.
(2) Varnostni organ poroča o gospodarskih posledicah
hudih nesreč.
(3) Vrednost preprečevanja žrtve je vrednost, ki jo
družba pripisuje preprečevanju posamezne žrtve in kot taka ni podlaga za
odškodovanje udeležencev v nesrečah.
9. člen
(metode za izračun gospodarskih posledic nesreč)
(1) Izračun vrednosti preprečevanja žrtve vključuje
vrednost varnosti same po sebi ter neposredne in posredne gospodarske stroške.
Vrednost varnosti same po sebi pomeni vrednost
pripravljenosti plačati (v nadaljnjem besedilu: PP) na podlagi opravljenih študij
preferenc.
(2) Pri presojanju, ali so razpoložljive ocene o tem,
kakšna je vrednost varnosti same po sebi, ustrezne ali ne, se upošteva:
-       
ocene se morajo nanašati na sistem za vrednotenje zmanjševanja tveganja
smrti v prometnem sektorju in biti v skladu z načinom delovanja, ki temelji na
PP v skladu z metodami navedenih preferenc,
-       
uporabljeni vzorec anketiranih glede vrednosti mora biti reprezentativen
za zadevno populacijo. Odražati mora zlasti starostno/dohodkovno porazdelitev
skupaj z drugimi pomembnimi družbenogospodarskimi in demografskimi značilnostmi
populacije,
-       
metode poizvedovanja o vrednostih PP: anketa mora biti oblikovana tako,
da so vprašanja anketirancem jasna in smiselna.
(3) Neposredni in posredni gospodarski stroški pomenijo
vrednosti ocenjenih stroškov in jih sestavljajo:
-       
stroški zdravljenja in rehabilitacije,
-       
sodni stroški, stroški policije, zasebnih preiskav trčenj in službe za
ukrepanje v izrednih razmerah ter upravni stroški zavarovanja,
-       
izgube v proizvodnji: vrednost blaga in storitev, ki bi jih oseba lahko
proizvedla ali opravila za družbo, če nesreče ne bi bilo.
(4) Neposredni in posredni gospodarski stroški se
ocenijo na podlagi dejanskih stroškov, ki jih nosi celotna družba.
(5) Pri izračunu stroškov, ki jih pomenijo žrtve, se
smrtne žrtve in hude poškodbe upoštevajo ločeno (različne vrednosti
preprečevanja žrtve za smrtno žrtev in za hudo poškodbo).
(6) Stroški zamud, ki so posledica nesreč, pomenijo
denarno vrednost zamud, ki jih imajo uporabniki železniškega prevoza (potniki
in stranke v tovornem prometu) zaradi nesreč.
Stroški zamud, ki so posledica nesreč, se izračunajo po
naslednjem modelu:
-       
Vrednost časa za potnike na vlaku (na uro):
VTP = [VT poslovnih potnikov] × [povprečni
odstotek poslovnih potnikov na leto] + [VT neposlovnih potnikov] × [povprečni odstotek
neposlovnih potnikov na leto]
VTP se meri v eurih na potnika na uro.
-       
Vrednost časa za tovorni vlak (na uro):
VTT = [VT tovornih vlakov] × [(tonski
kilometer)/(vlakovni kilometer)]
VTT se meri v eurih na tono tovora na uro.
VT pomeni denarno vrednost prihranjenega potovalnega časa Povprečno
število ton blaga, prevoženega z enim vlakom v enem letu = (tonski
kilometer)/(vlakovni kilometer).
-       
Potniški vlak:
CMP = K1 × (VTP/60) × [(potniški
kilometer)/(vlakovni kilometer)]
Povprečno število potnikov na vlak v enem letu = (potniški
kilometer)/(vlakovni kilometer).
-       
Tovorni vlak:
CMT = K2 × (VTT/60)
Faktorja K1 in K2 sta med vrednostjo časa in vrednostjo
zamude, kakor sta bili ocenjeni v študiji navedenih preferenc, saj je treba
upoštevati, da se čas, izgubljen zaradi zamud, dojema precej bolj negativno kot
običajni potovalni čas.
Stroški zamud zaradi nesreče = CMP × (minute zamude potniških
vlakov) + CMT × (minute zamude tovornih vlakov).
CM pomeni strošek 1 minute zamude vlaka.
(7) Pri hudih nesrečah se stroški zamud izračunajo tako:
-       
dejanske zamude na železniških progah, na katerih so se zgodile nesreče,
kot se izmerijo na postaji,
-       
dejanske zamude, ali če to ni mogoče, ocenjene zamude na drugih zadevnih
progah.
10. člen
(kazalniki v zvezi s tehnično varnostjo infrastrukture in
njenim izvajanjem)
(1) Kazalniki v zvezi s tehnično varnostjo
infrastrukture in njenim izvajanjem so:
1.     
Odstotek tirov z obratujočimi sistemi zaščite vlaka, odstotek vlakovnih
kilometrov ob uporabi obratujočih sistemov zaščite vlaka, kadar ti sistemi
zagotavljajo:
- 
opozarjanje,
- 
opozarjanje in avtomatsko zaustavljanje,
- 
opozarjanje in avtomatsko zaustavljanje ter ločeno nadziranje hitrosti,
- 
opozarjanje in avtomatsko zaustavljanje ter neprekinjeno nadziranje
hitrosti.
2.     
Število nivojskih prehodov (skupaj, na progovni kilometer in tirni
kilometer) po naslednjih petih vrstah:
a)   
pasivni nivojski prehod;
b)   
aktivni nivojski prehod:
-  ročni;
-  avtomatski z opozorilom na
strani uporabnika;
-  avtomatski z zaščito na
strani uporabnika;
-  z zaščito na strani proge.
(2) Aktivni nivojski prehodi so razvrščeni tako:
-       
ročni: nivojski prehod, na katerem zaščito ali opozorilo na strani
uporabnika ročno sproži zaposleni pri železnici;
-       
avtomatski z opozorilom na strani uporabnika: nivojski prehod, kjer
opozorilo na strani uporabnika sproži prihajajoči vlak;
-       
avtomatski z zaščito na strani uporabnika: nivojski prehod, kjer zaščito
na strani uporabnika sproži prihajajoči vlak. To vključuje nivojski prehod tako
z zaščito kot opozorilom na strani uporabnika;
-       
z zaščito na strani proge: nivojski prehod, kjer signal ali drug sistem
zaščite vlaka vlaku omogoča nadaljevanje poti le, ko je nivojski prehod v
celoti zaščiten na strani uporabnika in je vpad onemogočen.
III. KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-31/2019
Ljubljana, dne 10. maja 2019
EVA 2018-2430-0085
Mag. Alenka Bratušek
ministrica
za infrastrukturo