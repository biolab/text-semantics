1. člen
(vsebina uredbe)
(1) S to uredbo se določajo pristojni organi, obveznosti v
zvezi z vlogami za določitev ostankov pesticidov v in na proizvodih
rastlinskega in živalskega izvora, pristojbine v zvezi z vlogami za določitev
mejnih vrednosti ostankov, uradni nadzor nad ostanki pesticidov in kazenske
določbe za izvajanje Uredbe Evropskega parlamenta in Sveta (ES) št. 396/2005 z
dne 23. februarja 2005 o mejnih vrednostih ostankov pesticidov v ali na hrani
in krmi rastlinskega in živalskega izvora ter o spremembi Direktive Sveta 91/414/EGS
(UL L št. 70 z dne 16. 3. 2005, str. 1), zadnjič spremenjene z Uredbo Komisije
(EU) 2017/693 z dne 7. aprila 2017 o spremembi prilog II, III in V k Uredbi
Evropskega parlamenta in Sveta (ES) št. 396/2005 glede mejnih vrednosti
ostankov za bitertanol, klormekvat in tebufenpirad v ali na nekaterih
proizvodih (UL L št. 101 z dne 13. 4. 2017, str. 1), (v nadaljnjem besedilu:
Uredba 396/2005/ES).
(2) Ta uredba ureja tudi metode vzorčenja proizvodov v skladu
z Direktivo Komisije 2002/63/ES z dne 11. julija 2002 o določitvi metod
vzorčenja za uraden nadzor nad ostanki pesticidov v in na proizvodih
rastlinskega in živalskega izvora v Skupnosti in o razveljavitvi Direktive
79/700/EGS (UL L št. 187 z dne 16. 7. 2002, str. 30).
2. člen
(pomen izrazov)
(1) Izrazi, uporabljeni v tej uredbi, imajo enak pomen, kot
je določen v Uredbi 396/2005/ES.
(2) Poleg izrazov iz prejšnjega odstavka se v tej uredbi
uporablja tudi izraz dajanje v promet, ki pomeni dajanje na trg oziroma imeti
živila ali krmo za prodajo, vključno s ponujanjem za prodajo ali vsemi drugimi
oblikami prenosa, brezplačno ali proti plačilu, prodajo, distribucijo in druge
oblike njihovih prenosov.
3. člen
(pristojni organi)
(1) Pristojni organ za izvajanje Uredbe 396/2005/ES in te
uredbe je Uprava Republike Slovenije za varno hrano, veterinarstvo in varstvo
rastlin (v nadaljnjem besedilu: Uprava), razen v delu, ki se nanaša na živila,
namenjena dojenčkom in majhnim otrokom, živila za posebne zdravstvene namene in
popolne prehranske nadomestke za nadzor nad telesno težo ter prehranska
dopolnila, kjer je pristojni organ Ministrstvo za zdravje.
(2) Uradni inšpekcijski nadzor nad izvajanjem Uredbe
396/2005/ES in te uredbe izvaja Inšpekcija za varno hrano, veterinarstvo in
varstvo rastlin znotraj Uprave, razen v delu, ki se nanaša na živila, namenjena
dojenčkom in majhnim otrokom, živila za posebne zdravstvene namene in popolne
prehranske nadomestke za nadzor nad telesno težo ter prehranska dopolnila, kjer
uradni inšpekcijski nadzor izvaja Zdravstveni inšpektorat Republike Slovenije
(v nadaljnjem besedilu: ZIRS).
(3) Nacionalni organ za usklajevanje sodelovanja z Evropsko
komisijo, Evropsko agencijo za varno hrano, drugimi državami članicami,
izdelovalci, proizvajalci in pridelovalci iz prvega odstavka 38. člena Uredbe
396/2005/ES je Uprava.
4. člen
(vloga in postopek za določanje mejnih vrednosti ostankov)
(1) Vlagatelj vloži vlogo za določanje mejnih vrednosti
ostankov v skladu s 6. in 7. členom Uredbe 396/2005/ES na Upravo. Za določanje
mejnih vrednosti ostankov se v skladu s prvim odstavkom 6. člena Uredbe
396/2005/ES šteje vključitev novih ali spremenjenih mejnih vrednosti ostankov
pesticidov v in na proizvodih rastlinskega in živalskega izvora (v nadaljnjem
besedilu: proizvodi) v prilogo II ali III Uredbe 396/2005/ES, vključitev
aktivnih snovi v fitofarmacevtskih sredstvih v prilogo IV Uredbe 396/2005/ES,
črtanje mejnih vrednosti ostankov iz priloge II ali III Uredbe 396/2005/ES in
določanje uvoznih toleranc.
(2) Uprava oceni predloženo dokumentacijo iz prejšnjega odstavka
v skladu z 8. členom Uredbe 396/2005/ES, posreduje poročilo o oceni Evropski
komisiji in Evropski agenciji za varno hrano ter sodeluje v nadaljnjem postopku
Unije glede določanja mejnih vrednosti ostankov.
(3) Uprava v skladu z 42. členom Uredbe 396/2005/ES za
stroške, povezane z oceno dokumentacije za mejne vrednosti ostankov, nastale v
Republiki Sloveniji, zaračuna pristojbine.
5. člen
(pristojbine za določanje mejnih vrednosti ostankov)
(1) Za pristojbine iz tretjega odstavka prejšnjega člena se
smiselno uporabljajo pristojbine, ki so določene v VII. točki priloge 2 uredbe,
ki ureja izvajanje uredb (ES) in (EU) o dajanju fitofarmacevtskih sredstev v
promet.
(2) Pristojbine, pridobljene v skladu s tem členom, so
prihodek proračuna Republike Slovenije in se vplačajo na podračun
javnofinančnih prihodkov v skladu s predpisom, ki ureja podračune ter način
plačevanja obveznih dajatev in drugih javnofinančnih prihodkov.
(3) Uprava po prejemu zahtevka za oceno dokumentacije za
mejne vrednosti ostankov vlagatelju sporoči vrsto postopka in višino
pristojbine glede na njegov zahtevek in določi rok za plačilo pristojbine.
(4) Če vlagatelj iz prejšnjega odstavka ne plača pristojbine
v določenem roku, ga Uprava pozove, da pristojbino plača v 15 dneh od prejema poziva.
(5) Če vlagatelj tudi v 15 dneh po prejemu poziva iz
prejšnjega odstavka ne plača pristojbine, Uprava izda sklep o ustavitvi
postopkov, za katere se zaračunajo pristojbine iz prvega odstavka tega člena.
(6) Uprava preplačilo ali napačno plačilo pristojbine vrne
zavezancu.
6. člen
(nacionalni nadzorni program)
(1) V skladu s 30. členom Uredbe 396/2005/ES Uprava pripravi
večletni nacionalni nadzorni program nad ostanki pesticidov. Pri pripravi
programa v delu, ki se nanaša na živila, namenjena dojenčkom in majhnim
otrokom, živila za posebne zdravstvene namene in popolne prehranske nadomestke
za nadzor nad telesno težo ter v zvezi s prehranskimi dopolnili, sodelujeta
Ministrstvo za zdravje in ZIRS.
(2) Za izvedbo programa iz prejšnjega odstavka ter poročanje
Evropski agenciji za varno hrano v skladu z 31. členom Uredbe 396/2005/ES sta
odgovorna Uprava in ZIRS, vsak v skladu s svojimi pristojnostmi.
(3) Koordinacijo pri pripravi poročila iz drugega odstavka
tega člena izvaja Uprava.
(4) Uprava v skladu s tretjim odstavkom 30. člena Uredbe
396/2005/ES letno objavi rezultate nacionalnega nadzornega programa na svojih
spletnih straneh.
7. člen
(vzorčenje)
(1) Vzorce proizvodov za ugotavljanje ostankov pesticidov v
okviru uradnega inšpekcijskega nadzora iz drugega odstavka 3. člena te uredbe
(v nadaljnjem besedilu: uradni vzorec) odvzame pristojni inšpektor ali druga
oseba, ki jo za odvzem uradnih vzorcev pesticidov v skladu s predpisi, ki
urejajo kmetijstvo, krmo oziroma veterinarska merila skladnosti, pooblasti
generalni direktor Uprave.
(2) Uradni vzorci morajo biti odvzeti v skladu s 27. členom
Uredbe 396/2005/ES po metodah vzorčenja, navedenih v prilogi, ki je sestavni
del te uredbe.
8. člen
(prenehal veljati)
9. člen
(ukrepi inšpektorja)
(1) Kadar pri opravljanju nalog uradnega nadzora pristojni
inšpektor ugotovi neskladnost z zakonodajo o živilih ob upoštevanju narave
neskladnosti in podatkov o preteklih neskladnostih pri zadevnem nosilcu
živilske dejavnosti, odredi ustrezne ukrepe v skladu s področnimi predpisi, ki
urejajo inšpekcijski nadzor, ter v skladu s:
-    
14. in 19. členom Uredbe (ES) št. 178/2002 Evropskega parlamenta in
Sveta z dne 28. januarja 2002 o določitvi splošnih načel in zahtevah živilske
zakonodaje, ustanovitvi Evropske agencije za varnost hrane in postopkih, ki
zadevajo varnost hrane (UL L št. 31 z dne 1. 2. 2002, str. 1), zadnjič
spremenjene z Uredbo (EU) 2017/745 Evropskega parlamenta in Sveta z dne 5.
aprila 2017 o medicinskih pripomočkih, spremembi Direktive 2001/83/ES, Uredbe
(ES) št. 178/2002 in Uredbe (ES) št. 1223/2009 ter razveljavitvi direktiv Sveta
90/385/EGS in 93/42/EGS (UL L št. 117 z dne 5. 5. 2017, str. 1), in
-    
18., 19. in 54. členom Uredbe (ES) št. 882/2004 Evropskega parlamenta in
Sveta z dne 29. aprila 2004 o izvajanju uradnega nadzora, da se zagotovi
preverjanje skladnosti z zakonodajo o krmi in živilih ter s pravili o
zdravstvenem varstvu živali in zaščiti živali (UL L št. 165 z dne 30. 4. 2004,
str. 1), zadnjič spremenjene z Uredbo (EU) 2017/625 Evropskega parlamenta in
Sveta z dne 15. marca 2017 o izvajanju uradnega nadzora in drugih uradnih
dejavnosti, da se zagotovi uporaba zakonodaje o živilih in krmi, pravil o
zdravju in dobrobiti živali ter zdravju rastlin in fitofarmacevtskih sredstvih,
ter o spremembi uredb (ES) št. 999/2001, (ES) št. 396/2005, (ES) št. 1069/2009,
(ES) št. 1107/2009, (EU) št. 1151/2012, (EU) št. 652/2014, (EU) 2016/429 in
(EU) 2016/2031 Evropskega parlamenta in Sveta, uredb Sveta (ES) št. 1/2005 in
(ES) št. 1099/2009 ter direktiv Sveta 98/58/ES, 1999/74/ES, 2007/43/ES,
2008/119/ES in 2008/120/ES ter razveljavitvi uredb (ES) št. 854/2004 in (ES)
št. 882/2004 Evropskega parlamenta in Sveta, direktiv Sveta 89/608/EGS,
89/662/EGS, 90/425/EGS, 91/496/EGS, 96/23/ES, 96/93/ES in 97/78/ES ter sklepa
Sveta 92/438/EGS (Uredba o uradnem nadzoru) (UL L št. 95 z dne 7. 4. 2017, str.
1).
(2) Pristojni inšpektor odredi potrebne ukrepe v skladu s
predpisi, ki urejajo inšpekcijski postopek.
(3) Zoper odločbo o ukrepih iz prejšnjega odstavka, ki jo je
izdal inšpektor Inšpekcije za varno hrano, veterinarstvo in varstvo rastlin
znotraj Uprave, je dovoljena pritožba na Ministrstvo za kmetijstvo, gozdarstvo
in prehrano, zoper odločbo o ukrepih iz prejšnjega odstavka, ki jo je izdal
inšpektor ZIRS, pa na Ministrstvo za zdravje.
10. člen
(kazenske določbe)
(1) Z globo od 2.000 do 30.000 eurov se za prekršek kaznuje
pravna oseba, če:
-    
daje v promet živila ali krmo, ki ni skladna z zahtevami prvega odstavka
18. člena Uredbe 396/2005/ES;
-    
krmi živali s krmo, ki ni skladna z zahtevami prvega odstavka 18. člena
Uredbe 396/2005/ES;
-    
ne upošteva prepovedi glede predelave ali mešanja proizvodov za namene
razredčenja iz 19. člena Uredbe 396/2005/ES;
-    
daje v promet predelane ali sestavljene proizvode, ki niso v skladu z
20. členom Uredbe 396/2005/ES.
(2) Z globo od 800 do 5.000 eurov se za prekršek iz
prejšnjega odstavka kaznujeta tudi samostojni podjetnik posameznik in
posameznik, ki samostojno opravlja dejavnost.
(3) Z globo od 200 do 1.000 eurov se za prekršek iz prvega
odstavka tega člena kaznujejo tudi odgovorna oseba pravne osebe, odgovorna
oseba samostojnega podjetnika posameznika in odgovorna oseba posameznika, ki
samostojno opravlja dejavnost.
(4) Z globo od 100 do 200 eurov se za prekršek iz prvega
odstavka tega člena kaznuje tudi posameznik.
11. člen
(višina globe v hitrem prekrškovnem postopku)
Za prekrške iz te uredbe se sme v hitrem postopku izreči tudi
globa v znesku, ki je višji od najnižje predpisane globe, določene s to uredbo.

Priloga:
Metode vzorčenja uradnih vzorcev za ugotavljanje ostankov pesticidov zaradi
preverjanja skladnosti z mejnimi vrednostmi ostankov v skladu z drugim
odstavkom 7. člena te uredbe

Uredba o metodah vzorčenja proizvodov in
izvajanju uredbe (ES) o mejnih vrednostih ostankov pesticidov v ali na hrani in
krmi rastlinskega in živalskega izvora (Uradni list RS, št. 31/17) vsebuje naslednji končni določbi:
»12. člen
(prenehanje veljavnosti)
Z dnem uveljavitve te uredbe prenehata veljati:
-      
Uredba o izvajanju Uredbe Evropskega parlamenta in Sveta (ES) o mejnih
vrednostih ostankov pesticidov v ali na hrani in krmi rastlinskega in
živalskega izvora (Uradni list RS, št. 16/09 in 40/10) in
-      
Pravilnik o ostankih pesticidov v oziroma na živilih in kmetijskih
pridelkih (Uradni list RS, št. 84/04, 108/07 in 16/09).
13. člen
(uveljavitev)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o izvajanju uredbe (EU) o uradnem
nadzoru in drugih uradnih dejavnostih na področju živil, krme, zdravja in
dobrobiti živali ter zdravja rastlin in fitofarmacevtskih sredstev (Uradni list
RS, št. 129/20) vsebuje naslednjo končno določbo:
»36. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije, 26. in 27. člen te uredbe pa se začneta
uporabljati 1. januarja 2021.«.