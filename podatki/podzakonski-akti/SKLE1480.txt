1.     
Rizičnost po tem sklepu je možnost plačljivosti oziroma izterljivosti
terjatev. 
2.     
V odvisnosti od stopnje plačljivosti se aktivne bilančne in ustrezne
izvenbilančne postavke (v nadaljnjem besedilu: terjatve) bank razvrstijo v
skupine A, B, C, D in E, in sicer: 
1)   
v skupino A se razvrstijo terjatve do subjektov, ki poravnavajo svoje
obveznosti v roku dospelosti in za katere banka ne pričakuje problemov v zvezi
s plačilom; 
2)   
v skupino B se razvrstijo terjatve do subjektov, ki imajo finančne
težave, in ki plačujejo z zamudo do 60 dni; 
3)   
v skupino C se razvrstijo terjatve do subjektov, ki plačujejo z zamudo
61 do 180 dni, terjatve do subjektov, ki imajo resne finančne težave, zaradi
katerih so bila plačila reprogramirana ali drugače odložena, in terjatve do
subjektov, za katere je bilo izvršeno plačilo iz naslova izdanih garancij,
avalov ali drugih oblik jamstva; 
4)   
v skupino D se razvrstijo terjatve do subjektov, ki plačujejo z zamudo
od 181 do 365 dni, terjatve do insolventnih in nelikvidnih subjektov, terjatve
do subjektov, ki so opravili izvensodno poravnavo z upniki, terjatve do
subjektov v sanaciji in terjatve s sporno pravno podlago; 
5)   
v skupino E se razvrstijo terjatve do subjektov, ki plačujejo z zamudo
več kot 365 dni, terjatve do subjektov, za katere je bila pri pristojnem
sodišču vložena prijava za začetek postopka prisilne poravnave oziroma stečaja,
in terjatve do subjektov, za katere ni ustrezne dokumentacije, na podlagi
katere bi se lahko ocenilo njihovo poslovanje. 
3.     
Potencialne izgube banke po tem sklepu so 25% njenih terjatev
razvrščenih v skupino B, 50% njenih terjatev, razvrščenih v skupino C, 75%
njenih terjatev razvrščenih v skupino D in 100% njenih terjatev, razvrščenih v
skupino E. 
4.     
Aktiva banke po tem sklepu so vsi dospeli in nedospeli kratkoročni in
dolgoročni krediti, plasmaji v vrednostne papirje, združena sredstva,
eskontirane menice, obračunane obresti, nadomestila in provizije ter terjatve
za izplačane garancije, avale in druge oblike jamstva. 
5.     
Ustrezne izvenbilančne postavke so po tem sklepu izdane garancije, avali
in druge oblike jamstva, iz naslova katerih lahko pride do plačila, nekriti
akreditivi, prevzete nepreklicne obveznosti za kreditiranje in odobreni
neizkoriščeni limiti iz okvirnih kreditov. 
6.     
Z odložitvijo roka za plačilo obveznosti po tem sklepu niso mišljene
odložitve, ki izhajajo iz refinanciranja oziroma reprogramiranja kreditov iz
naslova sporazumov, sklenjenih z vladnimi agencijami držav upnic in tujimi
komercialnimi bankami. 
7.     
Banke spremljajo finančno stanje svojih dolžnikov in uporabnikov
garancij, avalov in drugih oblik jamstva, ki jih izdajajo, in na podlagi
njihovega finančnega stanja razvrščajo svoje terjatve na način, predpisan s tem
sklepom, ter o tem poročajo Banki Slovenije na obrazcu, ki ga Banka Slovenije
predpiše skupaj z navodilom. 
8.     
Poročila iz 7. točke tega sklepa izdelajo banke trimesečno po stanju na
zadnji dan trimesečja in jih Banki Slovenije pošljejo v 20 dneh po poteku
trimesečja oziroma 5 delavnikov po roku za predložitev periodičnega ali
zaključnega računa. 
9.     
Prvo poročilo iz 7. točke tega sklepa morajo banke izdelati po stanju na
dan 31. 12. 1991. 
Ne glede na prvi odstavek te točke izdelajo banke poročilo iz
7. točke tega sklepa tudi po stanju na dan 31. 10. 1991. 
10.  
Ta sklep začne veljati osmi dan po objavi v Uradnem listu Republike
Slovenije.
Št. BP 2/91
Ljubljana, dne 25. novembra 1991.
Predsednik 
Sveta Banke Slovenije 
Guverner 
dr. France Arhar l. r.