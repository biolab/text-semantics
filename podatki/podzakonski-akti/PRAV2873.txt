Sporazum strank
1. člen
Če se stranke s posebnim pisnim sporazumom ali v pogodbi (v
nadaljevanju: sporazum) dogovorijo, da bodo morebitni bodoči spor iz pogodbe
ali v zvezi z njo skušale rešiti po mirni poti pri stalni arbitraži pri
Gospodarski zbornici Slovenije (v nadaljevanju: stalni arbitraži) z uporabo teh
pravil posredovanja, se šteje, da so ta pravila, del sporazuma med strankami.
Začetek postopka
2. člen
Posredovalni postopek po 1. členu se začne s sporazumnim
predlogom strank ali na predlog ene od njih. 
Predlog za začetek posredovalnega postopka iz prejšnjega
odstavka se vloži pri stalni arbitraži in mora vsebovati: kratek opis sporne
zadeve, vrednost spora ter imena, naslove in telefonske številke, številke
faksa in elektronski poštni naslov vseh strank in njihovih morebitnih
pooblaščencev, ki jih bodo zastopali v postopku. 
Stranka, ki je pobudnik posredovalnega postopka, mora predložiti
predlog s prilogami v zadostnem številu izvodov za stalno arbitražo, posrednika
in za druge stranke v sporu.
3. člen
Posredovalni postopek se lahko začne tudi na predlog ene
stranke, ne glede na veljavni sporazum o posredovanju iz prvega člena. 
Predlog za začetek posredovalnega postopka je treba vložiti
pri stalni arbitraži, ki od nasprotne stranke (nasprotnih strank) zahteva, naj
se o njem izrečejo v 15 dneh po prejemu predloga. 
Če nasprotna stranka nasprotuje posredovalnemu postopku ali
se v roku iz prejšnjega odstavka o njem ne izreče, se šteje, da posredovalni
postopek ni uspel. 
Če je več nasprotnih strank in katera izmed njih nasprotuje
posredovalnemu postopku ali se v roku iz prejšnjega odstavka o njem ne izreče,
se šteje, da posredovalni postopek ni uspel, razen če se druge stranke drugače
dogovorijo.
Imenovanje posrednika
4. člen
Po prejemu predloga strank za posredovalni postopek iz 2.
člena oziroma, ko se nasprotna stranka strinja s predlogom stranke, ki je
vložila predlog za začetek posredovalnega postopka, in če stranke sporazumno ne
predlagajo kaj drugega, določi predsednik stalne arbitraže primerno osebo za
posrednika. 
Predsednik stalne arbitraže praviloma imenuje enega
posrednika, razen če so se stranke dogovorile drugače ali če predsednik stalne
arbitraže oceni, da je potrebno imenovati več posrednikov. 
Če so stranke v medsebojnem sporazumu določile konkretno
osebo kot posrednika ali če so stranke same določile postopek imenovanja
posrednika, se upošteva dogovor strank.
Datum, čas in kraj poravnavanja
5. člen
Datum in čas posameznega posredovalnega naroka določi
posrednik. Posredovalni narok poteka praviloma na sedežu stalne arbitraže ali
na kateremkoli drugem primernem kraju, ki ga določi posrednik s soglasjem
strank.
Opredelitev sporne stvari
6. člen
Vsaka od strank je dolžna vsaj deset dni pred prvim narokom
predložiti posredniku strnjen prikaz (memorandum), v katerem naj pojasni svoje
stališče do sporne zadeve. Po odločitvi posrednika si lahko stranke neposredno
izmenjajo takšne pripravljalne strnjene prikaze. 
Posrednik po prejemu strnjenega prikaza preizkusi navedbe in
predloge strank in lahko pred narokom od njih zahteva, naj mu posredujejo še
dodatne podatke za razjasnitev spornega razmerja.
Pristojnost posrednika
7. člen
Posrednik skuša strankam pomagati doseči rešitev sporne
zadeve. Posrednik je pooblaščen voditi in usmerjati skupne in ločene sestanke s
strankami ter predlagati način rešitve spora. 
Posrednik lahko pridobi tudi ustrezno izvedensko mnenje, če
oceni, da je takšno strokovno mnenje potrebno za razjasnitev določenega
spornega vprašanja, vendar samo, če se stranke strinjajo ter založijo stroške
za izdelavo izvedenskega mnenja. 
Posrednik lahko kadarkoli prekine posredovanje, če oceni, da
nadaljevanje posredovalnega postopka ni več smiselno, ker nadaljevanje
posredovanja ne bi prispevalo k rešitvi spora med strankami.
Zaupna narava postopka
8. člen
Posredovalni naroki so zaupne narave. Na narokih so praviloma
lahko navzoče stranke in njihovi pooblaščenci, druge osebe pa le ob izrecnem
predhodnem soglasju strank in s privolitvijo posrednika.
Zaupnost podatkov
9. člen
Posrednik mora podatke, za katere zve med posredovalnim
postopkom, varovati kot zaupne. Celotna dokumentacija, ki jo posrednik pridobi
med posredovalnim postopkom, se šteje kot zaupna. Posrednik ni dolžan razkriti
podatkov, ki jih je pridobil med posredovalnim postopkom, in lahko v
arbitražnem, sodnem ali v katerem koli drugem postopku zavrne pričevanje o
podatkih oziroma dokumentaciji, ki jih je prejel oziroma zanje izvedel v
posredovalnem postopku. 
Stranke so dolžne varovati vsebino posredovalnega postopka
kot zaupno in se v morebitnem kasnejšem sodnem postopku, postopku pred
arbitražo ali kateremkoli drugem postopku, ki bi stekel v zvezi s sporno
zadevo, ne morejo sklicevati ali kot dokaz predložiti: 
(a)   
poravnalne predloge nasprotne stranke; 
(b)   
priznanja dejstev nasprotne stranke, ki ga je le-ta dala med
posredovalnim postopkom; 
(c)   
predloge in stališča posrednika; 
(d)   
dejstvo, da je bila nasprotna stranka pripravljena oziroma da ni bila
pripravljena sprejeti poravnalni predlog posrednika.
Poravnava
10. člen
Ko posrednik ugotovi, da je dovolj proučil spor med
strankami, sestavi pisni predlog poravnave in ga dostavi strankam.
11. člen
Če stranke poravnavo sprejmejo, se njena vsebina zapiše v
zapisnik, ki ga podpišejo stranke in posrednik. 
Če stranke zahtevajo, da se poravnava izda v obliki
arbitražne odločbe in predložijo veljaven arbitražni sporazum, se posrednik
imenuje za arbitra posameznika po določbah pravilnika o arbitražnem postopku
pred stalno arbitražo pri Gospodarski zbornici Slovenije (v nadaljevanju: pravilnik
o arbitražnem postopku). 
Če se stranke ne uspejo poravnati, se šteje, da posredovalni
postopek ni uspel.
Nezdružljivost funkcije posrednika
12. člen
Posrednik ne more biti arbiter v isti stvari med istimi
strankami, razen v primeru iz drugega odstavka 11. člena.
Stroški postopka
13. člen
Stroški posredovalnega postopka so stroški strank in stroški
stalne arbitraže. 
Če se stranke ne sporazumejo drugače, vsaka stranka nosi
svoje stroške iz posredovalnega postopka. 
Stranke morajo plačati stroške stalne arbitraže, ki obsegajo:
-       
nagrado za posrednika(e), 
-       
potne in druge stroške posrednika(ov), 
-       
stroške, potrebne za izvedbo dokazov, 
-       
administrativne stroške stalne arbitraže. 
Za določitev višine nagrade posredniku se smiselno
uporabljajo določbe o merilih za določitev višine nagrade arbitru posamezniku,
določene v tarifi pravilnika o arbitražnem postopku. 
Nagrado posrednika in vse druge stroške stalne arbitraže,
vključno s potnimi in drugimi stroški posrednika, stroški prič, izvedencev ter
stroški izvedbe drugih dokazov, katerih izvedbo je zahteval posrednik, nosijo
stranke po enakih deležih, razen če se izrecno drugače dogovorijo. 
Stroški prič bremenijo tisto stranko, ki jih je predlagala.
14. člen
Stranke morajo po vložitvi predloga za začetek posredovalnega
postopka iz 2. člena plačati predujem za kritje nagrade in drugih stroškov
posrednika ter za administrativne stroške stalne arbitraže. 
Predujem iz prejšnjega odstavka določi sekretar stalne
arbitraže v skladu s tem pravilnikom in tarifo pravilnika o arbitražnem
postopku. 
Ob vložitvi predloga za začetek posredovalnega postopka v
skladu s 3. členom, mora stranka plačati administrativne stroške stalne
arbitraže v višini 250 EUR, po pričetku posredovalnega postopka pa morajo
plačati vse udeležene stranke še preostanek predujma v skladu z drugim
odstavkom tega člena. 
Dokler stranke ne plačajo predujma, se posredovalni postopek
ne nadaljuje. 
Če stranke predujma ne plačajo v roku enega meseca od prejema
poziva za plačilo se šteje, da je predlog za začetek posredovalnega postopka
umaknjen, o čemer morajo biti stranke posebej pisno opozorjene. Sklep o umiku
predloga izda predsednik stalne arbitraže. 
Za vsa druga vprašanja o stroških posredovalnega postopka, ki
niso urejena s tem pravilnikom, se smiselno uporabljajo določbe pravilnika o
arbitražnem postopku o stroških arbitražnega postopka.
Prehodne in končne določbe
15. člen
Ta pravilnik začne veljati v roku osem dni od dneva, ko ga
sprejme upravni odbor Gospodarske zbornice Slovenije. 
Z dnem uveljavitve tega pravilnika preneha veljati V.
poglavje (določbe 38. do 41. člena) pravilnika o postopku pred stalno arbitražo
pri Gospodarski zbornici Slovenije (Uradni list RS, št. 63/93 in 61/95).
Predsedstvo 
stalne arbitraže pri GZS 
predsednik 
prof. dr. Krešo Puharič l. r.
Upravni odbor 
GZS 
predsednik 
Jožko Čuk l. r.

Priloga:
Tipizirana klavzula o posredovanju