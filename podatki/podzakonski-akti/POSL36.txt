SPLOŠNE DOLOČBE
1. člen
(predmet poslovnika)
Ta poslovnik podrobno ureja način in postopek, po katerem
Računsko sodišče Republike Slovenije (v nadaljevanju: računsko sodišče)
izvršuje svojo revizijsko pristojnost. Poleg tega ureja svetovanje uporabnikom
javnih sredstev in določa način zagotavljanja javnosti dela računskega sodišča.
2. člen
(pisanja računskega sodišča)
(1) Vsa pisanja računskega sodišča morajo biti opremljena s
polnim imenom in naslovom računskega sodišča, številko, datumom, podpisom in
pečatom. 
(2) Računsko sodišče lahko pošilja pisanja državnim organom
in drugim uporabnikom javnih sredstev tudi v elektronski obliki. Pri tem
upošteva predpise, ki urejajo elektronsko poslovanje in elektronski podpis.
Pisanje, ki je poslano v elektronski obliki, ima enako veljavo kot pisanje,
poslano v tiskani obliki.
3. člen
(pečat računskega sodišča)
Računsko sodišče ima pečat okrogle oblike. Sredi pečata je
grb Republike Slovenije, v zunanjem krogu pečata je napis Republika Slovenija
Računsko sodišče.
4. člen
(akti za izvrševanje revizijske pristojnosti)
(1) Osnovni akti, s katerimi računsko sodišče izvršuje
revizijsko pristojnost, so: 
1.     
zahteva za predložitev podatkov; 
2.     
sklep o izvedbi revizije; 
3.     
sklep o ugovoru zoper sklep o izvedbi revizije; 
4.     
sklep o ustavitvi revizijskega postopka; 
5.     
revizijsko pooblastilo; 
6.     
potrdilo o odvzemu listin; 
7.     
nalog za predložitev listin; 
8.     
osnutek revizijskega poročila; 
9.     
predlog revizijskega poročila; 
10.  
zaprosilo izvedencu računskega sodišča; 
11.  
sklep o spornem revizijskem razkritju; 
12.  
odgovor na ugovor zoper revizijsko razkritje; 
13.  
revizijsko poročilo; 
14.  
poziv za ukrepanje; 
15.  
obvestilo državnemu zboru; 
16.  
poziv za razrešitev odgovorne osebe; 
17.  
sporočilo za javnost; 
18.  
predlog za razrešitev nadzornega odbora lokalne skupnosti. 
(2) Akt iz 1. točke prejšnjega odstavka tega člena je akt za
predrevizijsko poizvedbo. 
(3) Akti iz 2. do 13. točke prvega odstavka tega člena so
akti za izvrševanje pristojnosti računskega sodišča v revizijskem postopku. 
(4) Akti iz 14. do 18. točke prvega odstavka tega člena so
akti za izvrševanje pristojnosti računskega sodišča v porevizijskem postopku.
5. člen
(odločanje senata)
(1) Senat odloča na sejah. Praviloma odloča v polni sestavi.
V okrnjeni sestavi (brez enega člana) lahko odloča samo v naslednjih primerih: 
1.     
če je eden od članov odsoten iz razlogov, na katere ne more vplivati
(višja sila); 
2.     
če je za enega od članov podan izločitveni razlog (obstoj okoliščin iz
tretjega odstavka 17. člena ZRacS-1). 
(2) Kadar senat odloča v polni sestavi, sprejema odločitve z
večino glasov, če ta poslovnik ne določa drugače. Kadar odloča v okrnjeni
sestavi, sprejema odločitve soglasno. 
(3) Senat uredi način svojega dela s poslovnikom, ki ga
sprejme soglasno v polni sestavi.
6. člen
(pooblaščenci računskega sodišča)
Pooblaščenci računskega sodišča so: 
1.     
pristojni namestnik predsednika; 
2.     
pristojni vrhovni državni revizor; 
3.     
pooblaščeni izvajalec revizije.
7. člen
(pristojni namestnik predsednika in pristojni vrhovni
državni revizor)
(1) Namestnik predsednika je pristojen za revizijske primere,
za katere ga pooblasti predsednik. Enako velja za vrhovnega državnega
revizorja. 
(2) Za posamezen revizijski primer predsednik pooblasti ali
prvega ali drugega namestnika predsednika in enega od vrhovnih državnih
revizorjev. 
(3) Pristojnost namestnika predsednika in pristojnost
vrhovnega državnega revizorja v revizijskem primeru, za katerega sta
pooblaščena, določa ta poslovnik po načelu delitve pristojnosti.
8. člen
(pomen nekaterih izrazov)
V tem poslovniku: 
1.     
izraz nepravilnost v poslovanju označuje neskladnost poslovanja s
predpisi ali usmeritvami, ki jih mora upoštevati uporabnik javnih sredstev pri
svojem poslovanju; 
2.     
izraz nesmotrnost v poslovanju je zbirni izraz za negospodarnost,
neučinkovitost in neuspešnost poslovanja (nesmotrnost je negospodarnost, neučinkovitost
ali neuspešnost); 
3.     
izraz popravljalni ukrep označuje ukrep, ki ga uporabnik javnih sredstev
uvede zato, da odpravi določeno nepravilnost ali nesmotrnost v svojem preteklem
poslovanju ali zato, da zmanjša tveganje za pojavljanje določene nepravilnosti
ali nesmotrnosti v svojem prihodnjem poslovanju; 
4.     
izraz revizijsko razkritje označuje skupek ugotovitvenih in
presojevalnih navedb o določenem delu revidirančevega poslovanja.
USMERJANJE IZVRŠEVANJA REVIZIJSKE PRISTOJNOSTI
9. člen
(program dela za izvrševanje revizijske pristojnosti)
(1) Pred iztekom tekočega koledarskega leta predsednik določi
program dela za izvrševanje revizijske pristojnosti računskega sodišča v
naslednjem koledarskem letu. Med letom ga lahko spremeni ali dopolni. 
(2) Vrhovni državni revizor poda predsedniku predloge za
uvedbo revizij na revizijskem področju, za katero je zadolžena revizijska
enota, ki jo vodi. Podati mora več predlogov, kot se jih lahko upošteva v
programu iz prejšnjega odstavka. 
(3) V predlogu za uvedbo revizije se revizijo opredeli in
utemelji ter poda okvirni načrt zanjo. Vsebino predloga za uvedbo revizije,
podrobno določa smernica, ki jo izda predsednik. 
(4) Pri oblikovanju predlogov za uvedbo revizij se upošteva
obveznosti računskega sodišča iz drugega in četrtega odstavka 25. člena
ZRacS-1, obveznosti računskega sodišča po zakonu, ki ureja javne finance, kakor
tudi obveznosti po drugih zakonih in morebitne revizijske prioritete ali
revizijske strategije, ki jih določi predsednik. 
(5) Če predsednik sodi, da v predlogih za uvedbo revizij niso
dovolj dobro upoštevane obveznosti, prioritete ali strategije iz prejšnjega
odstavka, lahko zahteva od vrhovnih državnih revizorjev dodatne predloge. 
(6) Predsednik lahko tudi zahteva, da vrhovni državni revizor
sestavi okvirni načrt za določeno revizijo (revizija na zahtevo predsednika). 
(7) Namestnika predsednika podata svoje mnenje o predlogih za
uvedbo revizij, ki so jih predložili vrhovni državni revizorji in lahko dodata
svoje predloge. 
(8) Izmed podanih predlogov za uvedbo revizij predsednik
izbere predloge, ki jih uvrsti v letni program dela za izvrševanje revizijske
pristojnosti računskega sodišča.
PREDREVIZIJSKA POIZVEDBA
10. člen
(zahteva za predložitev podatkov)
(1) Pristojni vrhovni državni revizor lahko pred uvedbo
revizije izda uporabniku javnih sredstev zahtevo za predložitev podatkov, ki
jih potrebuje pri načrtovanju ali izvajanju revizije. 
(2) Zahteva za predložitev podatkov vsebuje: 
1.     
ime in naslov uporabnika javnih sredstev; 
2.     
navedbo podatkov, obvestil, listin ali druge dokumentacije, ki jo je
treba predložiti; 
3.     
rok za predložitev podatkov; 
4.     
opozorilo, da se odgovorna oseba kaznuje za prekršek, če prejemnik
zahteve za predložitev podatkov zahteve ne izvrši pravočasno (prvi odstavek 38.
člena ZRacS-1). 
(3) Pristojni vrhovni državni revizor lahko pridobi podatke,
ki jih potrebuje pri načrtovanju revizije, tudi tako da sam ali njegov
pooblaščenec opravi poizvedbo pri uporabniku javnih sredstev.
REVIZIJSKI POSTOPEK
11. člen
(sklep o izvedbi revizije)
(1) Revizijski postopek se začne z izdajo sklepa o izvedbi
revizije. Izda ga pristojni vrhovni državni revizor na podlagi programa dela za
izvrševanje revizijske pristojnosti računskega sodišča. 
(2) V sklepu o izvedbi revizije se navede: 
1.     
ime in naslov uporabnika javnih sredstev; če bo revizija potekala pri
več uporabnikih javnih sredstev, se navedejo imena in naslovi vseh, pri katerih
bo potekala; 
2.     
cilje revizije; 
3.     
datum začetka izvajanja in predviden čas trajanja revizije pri
uporabniku javnih sredstev, na katerega se nanaša sklep o izvedbi revizije; 
4.     
pravni pouk o možnosti ugovora zoper sklep o izvedbi revizije. 
(3) V sklepu o izvedbi revizije se lahko navede kot cilje
revizije splošne cilje: 
1.     
izrek mnenja o aktu o poslovanju; 
2.     
izrek mnenja o pravilnosti poslovanja; 
3.     
izrek mnenja o gospodarnosti, učinkovitosti ali uspešnosti poslovanja. 
(4) Iz navedb v sklepu o izvedbi revizije mora biti razvidno,
katero obdobje poslovanja bo upoštevano v reviziji. 
(5) Če je cilj ali eden od ciljev revizije izrek mnenja o aktu
o poslovanju, se v sklepu o izvedbi revizije navede, kateri akt o poslovanju bo
revidiran: akt o preteklem ali akt o načrtovanem poslovanju uporabnika javnih
sredstev; akt, ki ga predpisuje zakon ali poseben računovodski izkaz oziroma
posebno poročilo, ki ga mora uporabnik javnih sredstev sestaviti na zahtevo
računskega sodišča. 
(6) Členitev iz 3. točke tretjega odstavka tega člena v
sklepu o izvedbi revizije ni obvezna; v sklepu o izvedbi revizije se lahko
navede, da je cilj revizije izrek mnenja o smotrnosti poslovanja. 
(7) Med revizijskim postopkom lahko pristojni vrhovni državni
revizor izda dopolnitev sklepa o izvedbi revizije, vendar šele po dopolnitvi
programa za izvrševanje revizijske pristojnosti računskega sodišča.
12. člen
(ugovor zoper sklep o izvedbi revizije)
(1) Zoper sklep o izvedbi revizije je dopusten ugovor pri
računskem sodišču. Rok za ugovor je 8 dni in začne teči naslednji dan po
vročitvi sklepa o izvedbi revizije. 
(2) Ugovor zoper sklep o izvedbi revizije mora vsebovati: 
1.     
navedbo sklepa o izvedbi revizije, zoper katerega prejemnik sklepa vlaga
ugovor; 
2.     
razloge za ugovor. 
(3) Ugovor zoper sklep o izvedbi revizije zadrži izvajanje
revizije.
13. člen
(sklep o ugovoru zoper sklep o izvedbi revizije)
(1) O ugovoru zoper sklep o izvedbi revizije odloči senat s
sklepom tako, da ga zavrže, zavrne ali pa sprejme kot utemeljenega. 
(2) Ugovor zoper sklep o izvedbi revizije se zavrže, če ga je
vložila neupravičena oseba, če je bil vložen prepozno, če v ugovoru ni naveden
noben razlog za ugovor ali če vložnik ugovora ne izpodbija revizijske
pristojnosti računskega sodišča. 
(3) Ugovor zoper sklep o izvedbi revizije se zavrne, če ni
dvoma, da je izpodbijani sklep izdan uporabniku javnih sredstev po ZRacS-1 ali
subjektu, pri katerem sme računsko sodišče izvajati revizijo na enak način in
po enakem postopku kot pri uporabniku javnih sredstev po ZRacS-1 in če ni
dvoma, da so cilji revizije, ki so navedeni v izpodbijanem sklepu, v mejah
revizijske pristojnosti računskega sodišča. 
(4) Sklep o ugovoru mora biti vročen vložniku ugovora in
vsebuje: 
1.     
ime in naslov vložnika ugovora; 
2.     
navedbo izpodbijanega sklepa o izvedbi revizije; 
3.     
izrek; 
4.     
obrazložitev; 
5.     
pravni pouk, da zoper sklep o zavrženju ali zavrnitvi ugovora ni
dopusten ugovor.
14. člen
(sklep o ustavitvi revizijskega postopka)
(1) Če je ugovor zoper sklep o izvedbi revizije utemeljen,
senat s sklepom ustavi revizijski postopek. 
(2) Senat lahko tudi med revizijskim postopkom sprejme sklep,
da se postopek ustavi, če se izkaže, da revizija ni v pristojnosti računskega
sodišča. 
(3) Po izdaji sklepa o ustavitvi revizijskega postopka
prejemnik sklepa o izvedbi revizije nima več statusa revidiranca, ki sicer
preneha z izdajo revizijskega poročila.
15. člen
(revizijsko pooblastilo)
(1) Pristojni vrhovni državni revizor izda revizijska
pooblastila, s katerimi določi pooblaščene izvajalce revizije. 
(2) Pooblaščeni izvajalci revizije pridobivajo ustrezne in
zadostne podatke za izrek mnenja, ki je cilj revizije. 
(3) Za pridobitev podatkov iz prejšnjega odstavka pooblaščeni
izvajalci revizije podajajo revidirancu zaprosila za pregled sistema ali
nekaterih podsistemov poslovanja in računovodstva, zaprosila za pregled
knjigovodskih listin in drugih dokumentov o poslovanju, zaprosila za posamezna
pojasnila in zaprosila za dostop do drugih virov podatkov o revidirančevem
poslovanju. Zaprosila lahko podajajo ustno ali pisno.
16. člen
(potrdilo o odvzemu listin)
Če pooblaščeni izvajalec revizije meni, da so podane
okoliščine iz sedmega odstavka 27. člena ZRacS-1 in zato revidirancu odvzame
listine o poslovanju, izda potrdilo o odvzemu listin.
17. člen
(nalog za predložitev listin)
(1) Če na podlagi dokazil, ki mu jih predložijo pooblaščeni
izvajalci revizije, pristojni vrhovni državni revizor presodi, da se revidiranec
ne odziva na zaprosila iz tretjega odstavka 15. člena tega poslovnika ali da se
nanje ne odziva na primeren način, lahko izda revidirancu nalog za predložitev
listin in dopolnitve naloga za predložitev listin. 
(2) Nalog oziroma dopolnitev naloga za predložitev listin
vsebuje: 
1.     
ime in naslov revidiranca; 
2.     
navedbo knjigovodskih listin ali drugih dokumentov o poslovanju, ki jih
mora revidiranec predložiti računskemu sodišču; 
3.     
rok za izvršitev naloga oziroma dopolnitve naloga; 
4.     
opozorilo, da se odgovorna oseba kaznuje za prekršek, če revidiranec ne
predloži pravočasno računskemu sodišču vseh dokumentov, ki so navedeni v nalogu
oziroma dopolnitvi naloga za predložitev listin (drugi odstavek 38. člena
ZRacS-1).
18. člen
(pismo predstojniku oziroma pismo poslovodstvu)
(1) V skladu z revizijskimi standardi, po katerih računsko
sodišče izvaja revizije, lahko pristojni vrhovni državni revizor izda pismo
predstojniku oziroma pismo poslovodstvu revidiranca (v nadaljevanju pismo).
Izda ga v soglasju s pristojnim namestnikom predsednika. 
(2) Če pristojni namestnik predsednika in pristojni vrhovni
državni revizor ne dosežeta soglasja o vsebini pisma, odloči o sporni vsebini
pisma predsednik. 
(3) Pismo vsebuje: 
1.     
navedbo revizije, na katero se nanaša; 
2.     
predstavitev pomanjkljivosti v notranjem kontroliranju in druge slabosti
v poslovanju revidiranca, ki so bile razkrite z revizijo; 
3.     
morebitna priporočila revidirancu. 
(4) Pismo se praviloma izda pred osnutkom ali hkrati z
osnutkom revizijskega poročila. 
(5) V pismu se lahko poda poziv za odgovor predstojnika
oziroma odgovor poslovodstva (v nadaljevanju: odgovor), v katerem naj bodo
izkazani ukrepi, uvedeni zaradi slabosti v poslovanju, ki so predstavljene v
pismu. 
(6) Če je bilo izdano pismo, vendar v njem ni bil podan poziv
za odgovor ali če je bil podan poziv za odgovor, vendar do izdaje revizijskega
poročila odgovor ni vročen računskemu sodišču ali če je odgovor vročen
računskemu sodišču pred izdajo revizijskega poročila, vendar ni zadovoljiv, se
lahko zahteva od revidiranca, da v odzivnem poročilu izkaže popravljalne
ukrepe, uvedene zaradi slabosti v poslovanju, ki so predstavljene v pismu.
19. člen
(revizijsko poročilo)
(1) Revizijsko poročilo vsebuje: 
1.     
podatke o reviziji (številko, podlago za uvedbo, cilje); 
2.     
podatke o revidirancu, njegovi odgovorni osebi med izvajanjem revizije
in odgovorni osebi v času, na katerega se nanaša revizija; 
3.     
revizijska razkritja; 
4.     
mnenje o poslovanju revidiranca; 
5.     
morebitna priporočila revidirancu; 
6.     
ugotovitev, da odzivno poročilo ni potrebno oziroma, če je potrebno, rok
za predložitev odzivnega poročila, zahteve, kaj mora obvezno vsebovati odzivno
poročilo (drugi odstavek 35. člena tega poslovnika) in opozorilo, da se
odgovorna oseba kaznuje za prekršek, če uporabnik javnih sredstev ne predloži
pravočasno računskemu sodišču odzivnega poročila, ki ga je potrdila odgovorna
oseba (tretji odstavek 38. člena ZRacS-1). 
(2) Če je revizija potekala pri več revidirancih, se izda eno
revizijsko poročilo, v katerem se smiselno upošteva določila o vsebini,
navedena v prejšnjem odstavku. 
(3) Vsebino revizijskega poročila podrobno določa smernica o
poročanju, ki jo izda predsednik.
20. člen
(postopek od priprave osnutka do izdaje revizijskega
poročila)
Postopek od priprave osnutka do izdaje revizijskega poročila
sestavljajo naslednja dejanja: 
1.     
revidirancu se vroči osnutek revizijskega poročila; če je revizija
potekala pri več revidirancih, se posameznemu revidirancu vroči pripadajoči del
osnutka revizijskega poročila; 
2.     
ob vročitvi osnutka revizijskega poročila se vroči revidirancu tudi
vabilo na razčiščevalni sestanek; razčiščevalnih sestankov je lahko več, prvi
je najmanj 8 dni in zadnji največ 30 dni po vročitvi osnutka revizijskega
poročila revidirancu; 
3.     
po zadnjem razčiščevalnem sestanku ali po pisnem sporočilu revidiranca,
da ne izpodbija nobenega razkritja v osnutku revizijskega poročila, se vroči
revidirancu predlog revizijskega poročila; 
4.     
revidiranec lahko vloži ugovor zoper revizijsko razkritje v predlogu
revizijskega poročila; 
5.     
ugovor zoper revizijsko razkritje v predlogu revizijskega poročila lahko
vloži tudi odgovorna oseba revidiranca v času, na katerega se nanaša opravljena
revizija (v nadaljevanju: prejšnja odgovorna oseba); 
6.     
predsednik lahko odredi, da se o delu predloga ali o celotnem predlogu
revizijskega poročila pridobi mnenje izvedenca računskega sodišča; 
7.     
če je revizijsko razkritje izpodbijano z ugovorom ali če je v mnenju
izvedenca izražen dvom o strokovni pravilnosti revizijskega razkritja, se
šteje, da je revizijsko razkritje sporno; o spornem razkritju v predlogu
revizijskega poročila odloči senat.
21. člen
(izdaja osnutka revizijskega poročila)
(1) Osnutek revizijskega poročila izda pristojni vrhovni
državni revizor v soglasju s pristojnim namestnikom predsednika. 
(2) Če pristojni namestnik predsednika in pristojni vrhovni
državni revizor ne dosežeta soglasja o osnutku revizijskega poročila, odloči o
spornostih v osnutku revizijskega poročila predsednik.
22. člen
(namen razčiščevalnega sestanka)
(1) Na razčiščevalnih sestankih se poskuša odpraviti
nesoglasja z revidirancem. 
(2) Na razčiščevalnih sestankih predstavnik revidiranca lahko
poda pojasnila k posameznim razkritjem v osnutku revizijskega poročila. Njegova
pojasnila se lahko vključi v predlog revizijskega poročila.
23. člen
(vabilo na razčiščevalni sestanek)
(1) Vabilo na razčiščevalni sestanek pošlje pristojni vrhovni
državni revizor revidirancu in pristojnemu namestniku predsednika. 
(2) V vabilu na razčiščevalni sestanek se navede: 
1.     
namen sestanka z navedbo revizije, zaradi katere se sestanek sklicuje; 
2.     
datum, uro in kraj sestanka; 
3.     
ime vodje razčiščevalnega sestanka; 
4.     
pojasnilo, da na razčiščevalnem sestanku revidiranec lahko izpodbija
revizijska razkritja in daje pojasnila k revizijskim razkritjem; 
5.     
pojasnilo, da razčiščevalnega sestanka ne bo, če revidiranec v roku 8
dni po vročitvi vabila in osnutka revizijskega poročila pisno sporoči
računskemu sodišču, da ne izpodbija nobenega razkritja v osnutku revizijskega
poročila; 
6.     
opozorilo, da se mora udeležiti sestanka zastopnik ali pooblaščenec
revidiranca (v nadaljevanju: predstavnik revidiranca); 
7.     
opozorilo, kaj bo pomenil morebitni izostanek revidirančevega
predstavnika (šesti odstavek 28. člena ZRacS-1).
24. člen
(vodenje in udeleževanje razčiščevalnih sestankov)
(1) Razčiščevalni sestanek praviloma vodi pristojni vrhovni
državni revizor. Predsednik lahko pooblasti koga drugega za vodenje
razčiščevalnega sestanka. 
(2) Razčiščevalnega sestanka se lahko po svojem preudarku
udeleži tudi pristojni namestnik predsednika ali njegov pooblaščenec. 
(3) Če se predstavnik revidiranca ni udeležil razčiščevalnega
sestanka, lahko dokazuje opravičenost izostanka. To lahko opravi v roku 3 dni
po dnevu, za katerega je bil sklican razčiščevalni sestanek, ki se ga ni
udeležil. 
(4) Če vodja razčiščevalnega sestanka presodi, da je
predstavnik revidiranca dokazal opravičenost svojega izostanka, ponovno skliče
razčiščevalni sestanek. 
(5) Če vodja razčiščevalnega sestanka ugotovi, da je
predstavnik revidiranca zamudil rok za dokazovanje opravičenosti izostanka, ali
če presodi, da ni navedel ustreznega dokaza za opravičenost izostanka, ga o tem
obvesti in opozori na posledice po šestem odstavku 28. člena ZRacS-1.
25. člen
(zapisnik o razčiščevalnem sestanku)
(1) Na razčiščevalnem sestanku se piše zapisnik. V zapisnik
se vpiše: 
1.     
datum, uro in kraj sestanka; 
2.     
imena prisotnih in imena vabljenih, ki se niso udeležili sestanka; 
3.     
pregled izpodbijanih revizijskih razkritij; 
4.     
pojasnila predstavnika revidiranca k revizijskim razkritjem; 
5.     
pregled revizijskih razkritij, pri katerih niso bila odpravljena
nesoglasja s predstavnikom revidiranca; 
6.     
seznam dokumentov, ki jih je predstavnik revidiranca predložil na
sestanku; 
7.     
datum, uro in kraj naslednjega sestanka, če je potreben še en sestanek. 
(2) Zapisnik o razčiščevalnem sestanku podpišejo vodja
razčiščevalnega sestanka, predstavnik revidiranca in zapisnikar.
26. člen
(izdaja predloga revizijskega poročila)
(1) Predlog revizijskega poročila izda pristojni vrhovni
državni revizor v soglasju s pristojnim namestnikom predsednika, razen v
primeru iz tretjega odstavka tega člena. 
(2) Če pristojni namestnik predsednika in pristojni vrhovni
državni revizor ne dosežeta soglasja o predlogu revizijskega poročila, odloči o
spornostih v predlogu revizijskega poročila predsednik. 
(3) Če računsko sodišče prejme od revidiranca pisno
sporočilo, da ne izpodbija nobenega razkritja v osnutku revizijskega poročila,
izda predlog revizijskega poročila pristojni namestnik predsednika. 
(4) V primeru iz prvega odstavka tega člena mora biti predlog
revizijskega poročila izdan v roku 15 dni po dnevu, za katerega je bil nazadnje
sklican razčiščevalni sestanek. V primeru iz prejšnjega odstavka mora biti
predlog revizijskega poročila izdan v roku 10 dni od dneva prejema
revidirančevega sporočila. 
(5) Predlog revizijskega poročila se vroči revidirancu in
prejšnji odgovorni osebi. Predloži se ga tudi članom senata.
27. člen
(ugovor zoper revizijsko razkritje)
(1) Revidiranec in prejšnja odgovorna oseba lahko vložita
ugovor zoper revizijsko razkritje v predlogu revizijskega poročila. Vložita ga
pri računskem sodišču. Rok za ugovor je 8 dni, šteje se posebej za revidiranca
in posebej za prejšnjo odgovorno osebo, teči pa začne naslednji dan po vročitvi
predloga revizijskega poročila. 
(2) Ugovor zoper revizijsko razkritje mora vsebovati: 
1.     
navedbo predloga revizijskega poročila, v katerem je podano revizijsko
razkritje, ki ga vložnik ugovora izpodbija; 
2.     
navedbo revizijskega razkritja, ki ga vložnik ugovora izpodbija; 
3.     
razloge za izpodbijanje revizijskega razkritja. 
(3) Če prejšnja odgovorna oseba vloži ugovor zoper revizijsko
razkritje, pristojni namestnik predsednika vroči njen ugovor revidirancu in ga
pozove, naj v roku 8 dni po prejemu ugovora predloži računskemu sodišču svoj
odgovor na ugovor prejšnje odgovorne osebe.
28. člen
(zaprosilo izvedencu računskega sodišča)
(1) Zaprosilo izvedencu računskega sodišča (v nadaljevanju:
zaprosilo izvedencu) lahko izda predsednik. 
(2) Zaprosilo izvedencu je lahko: 
1.     
zaprosilo za mnenje o revizijskih razkritjih v predlogu revizijskega
poročila; 
2.     
zaprosilo za izvid ali mnenje o vprašanju, ki nastopi v revizijskem
postopku pred izdajo predloga revizijskega poročila. 
(3) Predsednik sme izdati zaprosila za izvid ali mnenje o
istem vprašanju več izvedencem in v istem revizijskem postopku več zaprosil
istemu izvedencu. 
(4) Izdajo zaprosila iz 1. točke drugega odstavka tega člena
lahko predsedniku predlaga namestnik predsednika, ki pri izdaji predloga
revizijskega poročila ni imel pristojnosti. 
(5) Zaprosilo iz 1. točke drugega odstavka tega člena mora
biti predloženo v vednost članoma senata. 
(6) Izdajo zaprosila iz 2. točke drugega odstavka tega člena
lahko predsedniku predlagata pristojni namestnik predsednika in pristojni
vrhovni državni revizor. 
(7) Zaprosilo iz 2. točke drugega odstavka tega člena mora
biti predloženo v vednost pristojnemu namestniku predsednika in pristojnemu
vrhovnemu državnemu revizorju. 
(8) Izvedenec lahko poda izvid in mnenje ustno na zapisnik
ali pisno. 
(9) Zaprosilo izvedencu vsebuje: 
1.     
ime izvedenca; 
2.     
opredelitev o čem naj izvedenec poda izvid ali mnenje (o revizijskih
razkritjih v predlogu revizijskega poročila ali o drugem vprašanju v
revizijskem postopku); 
3.     
navodilo izvedencu kako lahko poda izvid oziroma mnenje (ustno ali
pisno) in če je zaprošen za mnenje o revizijskem razkritju, navodilo da mora
izraziti mnenje tako, da bo razvidno, ali dvomi ali ne dvomi v strokovno
pravilnost revizijskega razkritja; 
4.     
rok, v katerem naj izvedenec poda izvid ali mnenje; 
5.     
znesek, ki ga računsko sodišče lahko plača izvedencu za njegovo
izvedensko delo, pojasnilo, da mu bo računsko sodišče povrnilo stroške, ki jih
bo imel v zvezi z izvedenskim delom in opozorilo, da mu računsko sodišče lahko
odreče pravico do plačila za delo in povrnitve stroškov, če ne poda izvida ali
mnenja v roku iz prejšnje točke; 
6.     
dostavek, da je računsko sodišče odgovorno za revizijske ugotovitve
tudi, ko se opira na izvid ali mnenje izvedenca, da pa si v primeru, ko
izvedenec prejme plačilo, pridržuje pravico javno navajati ime izvedenca in
mnenje, ki ga je podal. 
(10) Plačilo izvedencu za njegovo izvedensko delo lahko znaša
od 1 do 15 obračunskih enot, pri čemer je obračunska enota znesek, ki je osnova
za obračun plač zaposlenih na računskem sodišču. Znesek plačila je odvisen od
časa, ki je potreben za izvid in oblikovanje mnenja. 
(11) Senat lahko s sklepom poveča zgornjo mejo plačila iz
prejšnjega odstavka, vendar največ za 5 obračunskih enot.
29. člen
(sklep o spornem revizijskem razkritju)
(1) O spornem revizijskem razkritju sprejme senat enega od
naslednjih sklepov: 
1.     
sporno razkritje se izloči iz revizijskega poročila; 
2.     
sporno razkritje se obdrži v revizijskem poročilu v nespremenjeni
obliki; 
3.     
sporno razkritje se obdrži v revizijskem poročilu v taki obliki, kot jo
določi senat. 
(2) Senat sprejme sklep iz 1. točke prejšnjega odstavka samo
v naslednjih primerih: 
1.     
če je ugovor revidiranca ali ugovor prejšnje odgovorne osebe zoper
revizijsko razkritje v celoti utemeljen; 
2.     
če se strinja z izvedenčevim mnenjem, v katerem je izražen dvom o
strokovni pravilnosti revizijskega razkritja. 
(3) O revizijskem razkritju, ki je izpodbijano z ugovorom,
senat odloči v roku 15 dni po prejemu ugovora zoper revizijsko razkritje
oziroma v roku 15 dni po prejemu zadnjega ugovora, če sta ugovor vložila
revidiranec in prejšnja odgovorna oseba. 
(4) O revizijskem razkritju, ki ni izpodbijano z ugovorom, je
pa po mnenju izvedenca strokovno dvomljivo, senat odloči v roku 8 dni po
prejemu mnenja, v katerem je izvedenec izrazil dvom o strokovni pravilnosti
revizijskega razkritja. V primeru, ko izvedenec poda mnenje ustno, lahko senat
odloči na seji, na kateri izvedenec poda mnenje; če to ni mogoče, pa v roku 3
dni po seji, na kateri je izvedenec podal mnenje. 
(5) Če mnenje izvedenca o revizijskem razkritju v predlogu
revizijskega poročila ni podano pravočasno, ni upoštevno, kar ugotovi senat s
sklepom. Mnenje izvedenca o revizijskem razkritju, ki je izpodbijano z
ugovorom, ni podano pravočasno, če ni podano v roku iz tretjega odstavka tega
člena. Mnenje izvedenca o revizijskem razkritju, ki ni izpodbijano z ugovorom,
ni podano pravočasno, če ni podano v roku 30 dni po izdaji predloga
revizijskega poročila.
30. člen
(odgovor na ugovor zoper revizijsko razkritje)
(1) Če je revidiranec ugovarjal zoper revizijsko razkritje,
se mu ob vročitvi revizijskega poročila vroči tudi odgovor na ugovor. Določi ga
senat. Enako velja za prejšnjo odgovorno osebo. 
(2) Odgovor na ugovor zoper revizijsko razkritje vsebuje: 
1.     
obvestilo, da je senat ugovor zavrgel, zavrnil ali ga sprejel kot
utemeljenega; 
2.     
pojasnilo, kako je senat upošteval ugovor pri odločanju o izpodbijanem
razkritju; 
3.     
pravni pouk, da zoper odgovor na ugovor ni pravnega sredstva.
31. člen
(ponovno odločanje senata o spornem revizijskem razkritju)
(1) Do odpravka revizijskega poročila lahko vsak član senata
pisno predlaga ponovno odločanje (revotacijo) o revizijskem razkritju. 
(2) Predlog za revotacijo zadrži odpravek revizijskega
poročila in odgovora na ugovor. 
(3) Če je podan predlog za revotacijo, predsednik takoj
skliče sejo senata. Senat najprej odloči o predlogu za revotacijo in če ga
sprejme, ponovno glasuje o že sprejeti odločitvi; če to ni mogoče, se ponovno
glasovanje odloži, vendar največ za 3 dni.
32. člen
(izdaja revizijskega poročila)
(1) Revizijsko poročilo izda predsednik. 
(2) Pred izdajo revizijskega poročila se opravi redakcijo
besedila. Opravi jo komisija, ki jo imenuje predsednik. 
(3) Revizijskih razkritij, ki niso bila predstavljena v
osnutku niti v predlogu revizijskega poročila, ni dopustno vnesti v revizijsko
poročilo.
33. člen
(odredba o popravku pomot)
(1) Če se po odpravku revizijskega poročila ugotovi, da so v
besedilu pomote v imenih ali številkah, pisne, računske ali druge očitne
pomote, izda predsednik odredbo o popravku pomot v revizijskem poročilu. 
(2) Odredbo o popravku pomot se vpiše na koncu izvirnika in
vsem, ki jim je bilo vročeno revizijsko poročilo, se vroči prepis odredbe. 
(3) Če mora uporabnik javnih sredstev, ki mu je bilo vročeno
revizijsko poročilo, predložiti odzivno poročilo in če je zanj odredba o
popravku pomot v revizijskem poročilu neugodna, mu začne teči rok za
predložitev odzivnega poročila naslednji dan po vročitvi odredbe o popravku
pomot.
34. člen
(prekrški in kazniva dejanja)
(1) Če pooblaščeni izvajalec revizije, pristojni vrhovni
državni revizor ali pristojni namestnik predsednika meni, da je bil pri
revidirancu storjen prekršek ali kaznivo dejanje, o tem brez odlašanja obvesti
predsednika in mu predloži dokazila za navedbe v svojem obvestilu. 
(2) Če predsednik presodi, da dokazila iz prejšnjega odstavka
utemeljujejo sum, da je bil pri revidirancu storjen prekršek ali kaznivo
dejanje, vloži predlog za uvedbo postopka zaradi prekrška ali ovadbo. 
(3) Pooblaščeni izvajalec revizije, pristojni vrhovni državni
revizor in pristojni namestnik predsednika morajo po uradni dolžnosti paziti na
dejanja iz prvega odstavka tega člena ves čas med revizijskim postopkom.
POREVIZIJSKI POSTOPEK
35. člen
(odzivno poročilo)
(1) Če so bile v poslovanju uporabnika javnih sredstev
razkrite nepravilnosti ali nesmotrnosti in če niso bili že med revizijskim
postopkom sprejeti ustrezni popravljalni ukrepi, mora uporabnik javnih sredstev
predložiti računskemu sodišču odzivno poročilo. 
(2) Odzivno poročilo vsebuje: 
1.     
navedbo revizije, na katero se nanaša; 
2.     
kratek opis nepravilnosti ali nesmotrnosti v poslovanju, ki so bile
razkrite z revizijo; 
3.     
izkaz popravljalnih ukrepov. 
(3) Odzivno poročilo potrdi odgovorna oseba uporabnika javnih
sredstev s svojim podpisom in pečatom.
36. člen
(preizkus verodostojnosti odzivnega poročila)
(1) Preizkus verodostojnosti odzivnega poročila je preizkus
resničnosti navedb o popravljalnih ukrepih uporabnika javnih sredstev, ki je
predložil odzivno poročilo. 
(2) V roku 8 dni po prejemu odzivnega poročila pristojni
vrhovni državni revizor poda predsedniku opisno oceno verodostojnosti odzivnega
poročila. Poda jo v soglasju s pristojnim namestnikom predsednika. 
(3) Če pristojni vrhovni državni revizor in pristojni
namestnik predsednika ne dosežeta soglasja o verodostojnosti odzivnega
poročila, podata predsedniku vsak svojo opisno oceno. 
(4) Takoj po prejemu ocene iz drugega odstavka tega člena
oziroma ocen iz prejšnjega odstavka predsednik odloči, ali naj se revidira
odzivno poročilo. 
(5) Revizijo odzivnega poročila se izvede po enakem postopku
kot druge revizije. Cilj revizije je pridobitev ustreznih in zadostnih dokazov
za izrek mnenja o verodostojnosti odzivnega poročila. 
(6) Če odzivno poročilo ni bilo revidirano ali če je bilo in
niso bili pridobljeni zadostni dokazi za izrek mnenja, da odzivno poročilo ni
verodostojno, se v nadaljnjem postopku šteje, da je odzivno poročilo
verodostojno. 
(7) Če so bili z revizijo odzivnega poročila pridobljeni
zadostni dokazi za izrek mnenja, da odzivno poročilo ni verodostojno,
predsednik vloži ovadbo zoper odgovorno osebo uporabnika javnih sredstev zaradi
suma, da je s potrditvijo odzivnega poročila storila kaznivo dejanje.
37. člen
(kršitev obveznosti dobrega poslovanja)
(1) Kršitev obveznosti dobrega poslovanja je podana v
naslednjih primerih: 
1.     
če v odzivnem poročilu niso izkazani zadovoljivi popravljalni ukrepi; 
2.     
če odzivno poročilo, ki ga je predložil uporabnik javnih sredstev, ni
verodostojno; 
3.     
če uporabnik javnih sredstev, ki bi moral predložiti odzivno poročilo, niti
v roku 15 dni po izteku roka za predložitev odzivnega poročila ni predložil
računskemu sodišču odzivnega poročila. 
(2) Če so v porevizijskem postopku obravnavane pomembne
nepravilnosti ali nesmotrnosti v poslovanju uporabnika javnih sredstev, je v
primerih iz prejšnjega odstavka podana huda kršitev obveznosti dobrega
poslovanja.
38. člen
(porevizijsko poročilo)
(1) Če je odzivno poročilo verodostojno, pristojni vrhovni
državni revizor v soglasju s pristojnim namestnikom predsednika predloži
predsedniku v odobritev porevizijsko poročilo. Predloži ga v roku 15 dni po
prejemu pisnega obvestila predsednika, da odzivno poročilo ne bo revidirano
oziroma v roku 15 dni po izdaji poročila o reviziji odzivnega poročila. 
(2) Če pristojni vrhovni državni revizor in pristojni
namestnik predsednika ne dosežeta soglasja o porevizijskem poročilu, odloči o
spornostih v porevizijskem poročilu predsednik. 
(3) Porevizijsko poročilo vsebuje: 
1.     
navedbo revizije, na katero se nanaša; 
2.     
kratek opis nepravilnosti ali nesmotrnosti v poslovanju zaradi katerih
je moral uporabnik javnih sredstev poročati računskemu sodišču o popravljalnih
ukrepih; 
3.     
ovrednotenje nepravilnosti oziroma nesmotrnosti iz prejšnje točke; 
4.     
povzetek popravljalnih ukrepov, ki so izkazani v odzivnem poročilu; 
5.     
mnenje ali so popravljalni ukrepi, ki so izkazani v odzivnem poročilu,
zadovoljivi; 
6.     
sklep ali je podana kršitev oziroma huda kršitev obveznosti dobrega
poslovanja. 
(4) Porevizijsko poročilo se vroči v vednost uporabniku
javnih sredstev, na katerega se nanaša.
39. člen
(poziv za ukrepanje)
(1) Če uporabnik javnih sredstev krši obveznost dobrega
poslovanja, lahko predsednik izda poziv za ukrepanje. Izda ga organu, za
katerega oceni, da lahko v mejah svojih pristojnosti ukrepa zoper uporabnika
javnih sredstev, ki krši obveznost dobrega poslovanja. 
(2) Poziv za ukrepanje vsebuje: 
1.     
ime in naslov uporabnika javnih sredstev, ki krši obveznost dobrega
poslovanja; 
2.     
imena in položaje odgovornih oseb; 
3.     
navedbo revizije, s katero so bile razkrite nepravilnosti ali nesmotrnosti
v poslovanju zaradi katerih se šteje, da je podana kršitev obveznosti dobrega
poslovanja; 
4.     
zahtevo, da mora organ, ki mu je izdan poziv, v 30 dneh po vročitvi
poziva predložiti računskemu sodišču poročilo o ukrepanju ali obrazložitev
opustitve ukrepov; 
5.     
opozorilo, da se odgovorna oseba kaznuje za prekršek, če organ ne
predloži pravočasno računskemu sodišču poročila o ukrepanju niti obrazložitve
opustitve ukrepov (peti odstavek 38. člena ZRacS-1). 
(3) Pozivu za ukrepanje se priloži revizijsko, odzivno in
porevizijsko poročilo oziroma poročilo o reviziji odzivnega poročila. 
(4) Poziv za ukrepanje se vroči v vednost uporabniku javnih
sredstev, ki krši obveznost dobrega poslovanja.
40. člen
(obvestilo državnemu zboru)
(1) Če uporabnik javnih sredstev hudo krši obveznost dobrega
poslovanja, predsednik o tem obvesti državni zbor. 
(2) Obvestilo državnemu zboru vsebuje: 
1.     
ime in naslov uporabnika javnih sredstev, ki hudo krši obveznost dobrega
poslovanja; 
2.     
imena in položaje odgovornih oseb; 
3.     
navedbo revizije, s katero so bile razkrite nepravilnosti ali
nesmotrnosti v poslovanju zaradi katerih se šteje, da je podana huda kršitev
obveznosti dobrega poslovanja. 
(3) Obvestilu državnemu zboru se priloži odzivno in
porevizijsko poročilo oziroma poročilo o reviziji odzivnega poročila. 
(4) Obvestilo državnemu zboru se vroči v vednost uporabniku
javnih sredstev, ki hudo krši obveznost dobrega poslovanja.
41. člen
(poziv za razrešitev odgovorne osebe)
(1) Če je pri uporabniku javnih sredstev podana huda kršitev
obveznosti dobrega poslovanja ali kršitev določbe osmega in devetega odstavka
27. člena ZRacS-1, predsednik izda poziv za razrešitev odgovorne osebe
uporabnika javnih sredstev. Izda ga organu, za katerega oceni, da lahko izvede
ali začne postopek razrešitve. 
(2) V primeru, ko je razlog za izdajo poziva za razrešitev
odgovorne osebe huda kršitev obveznosti dobrega poslovanja, poziv za razrešitev
odgovorne osebe vsebuje: 
1.     
ime in naslov uporabnika javnih sredstev, ki hudo krši obveznost dobrega
poslovanja; 
2.     
imena in položaje odgovornih oseb, ki naj bi bile razrešene; 
3.     
navedbo revizije, s katero so bile razkrite nepravilnosti ali
nesmotrnosti v poslovanju zaradi katerih se šteje, da je podana huda kršitev
obveznosti dobrega poslovanja; 
4.     
zahtevo, da mora organ, ki mu je izdan poziv, odločiti o pozivu in svojo
odločitev pisno sporočiti računskemu sodišču v 15 dneh po vročitvi poziva; 
5.     
opozorilo, da se odgovorna oseba kaznuje za prekršek, če organ ne odloči
pravočasno o pozivu ali če ne sporoči pravočasno računskemu sodišču, kako je
odločil (šesti odstavek 38. člena ZRacS-1). 
(3) Pozivu iz prejšnjega odstavka se priloži revizijsko,
odzivno in porevizijsko poročilo oziroma poročilo o reviziji odzivnega
poročila. 
(4) V primeru, ko je razlog za izdajo poziva za razrešitev
odgovorne osebe kršitev določbe osmega in devetega odstavka 27. člena ZRacS-1,
poziv za razrešitev odgovorne osebe vsebuje: 
1.     
ime in naslov uporabnika javnih sredstev, pri katerem je podana kršitev
določbe osmega oziroma devetega odstavka 27. člena ZRacS-1; 
2.     
imena in položaje odgovornih oseb, ki naj bi bile razrešene; 
3.     
navedbo revizije, med katero je bila kršena določba osmega oziroma
devetega odstavka 27. člena ZRacS-1; 
4.     
zahtevo, da mora organ, ki mu je izdan poziv, odločiti o pozivu in svojo
odločitev pisno sporočiti računskemu sodišču v 15 dneh po vročitvi poziva; 
5.     
opozorilo, da se odgovorna oseba kaznuje za prekršek, če organ ne odloči
pravočasno o pozivu ali če ne sporoči pravočasno računskemu sodišču, kako je
odločil (šesti odstavek 38. člena ZRacS-1). 
(5) Poziv za razrešitev odgovorne osebe se vroči v vednost
osebi, ki naj bi bila razrešena.
42. člen
(sporočilo za javnost)
(1) Če je pri uporabniku javnih sredstev podana huda kršitev
obveznosti dobrega poslovanja ali kršitev določbe osmega in devetega odstavka
27. člena ZRacS-1, izda predsednik sporočilo za javnost. 
(2) Sporočilo za javnost vsebuje: 
1.     
ime in naslov uporabnika javnih sredstev, ki hudo krši obveznost dobrega
poslovanja; 
2.     
imena in položaje odgovornih oseb; 
3.     
navedbo revizije, s katero so bile razkrite nepravilnosti ali
nesmotrnosti v poslovanju zaradi katerih se šteje, da je podana huda kršitev
obveznosti dobrega poslovanja; 
4.     
kratek opis nepravilnosti ali nesmotrnosti v poslovanju zaradi katerih
se šteje, da je podana huda kršitev obveznosti dobrega poslovanja; 
5.     
opis ravnanja uporabnika javnih sredstev po končani reviziji; 
6.     
ukrepanje računskega sodišča in organov, ki jim je računsko sodišče
izdalo poziv za ukrepanje ali poziv za razrešitev odgovorne osebe. 
(3) Sporočilo za javnost se objavi v medijih, ki jih določi
predsednik.
43. člen
(predlog za razrešitev nadzornega odbora lokalne skupnosti)
(1) Predlog za razrešitev nadzornega odbora lokalne skupnosti
izda predsednik. Izda ga svetu lokalne skupnosti. 
(2) Predsedniku predloži predlog za razrešitev nadzornega
odbora lokalne skupnosti vrhovni državni revizor za področje revidiranja
lokalne samouprave (v nadaljevanju: vrhovni državni revizor za lokalno
samoupravo) ali pristojni namestnik predsednika, če menita, da opravljena
revizija razkriva, da nadzorni odbor lokalne skupnosti ne opravlja svojih nalog
ali jih ne opravlja ustrezno. 
(3) Predlog za razrešitev nadzornega odbora lokalne skupnosti
vsebuje: 
1.     
ime lokalne skupnosti; 
2.     
navedbo revizije, ki razkriva, da nadzorni odbor lokalne skupnosti ne
opravlja svojih nalog ali jih ne opravlja ustrezno; 
3.     
navedbo nalog, ki jih nadzorni odbor lokalne skupnosti ne opravlja ali
jih ne opravlja ustrezno. 
(4) Če mu je predložil predlog za razrešitev nadzornega
odbora lokalne skupnosti vrhovni državni revizor za lokalno samoupravo,
predsednik zahteva od pristojnega namestnika predsednika, da mu v roku 8 dni
poda svoje mnenje o predlogu. 
(5) Če mu je predložil predlog za razrešitev nadzornega
odbora lokalne skupnosti pristojni namestnik predsednika, predsednik zahteva od
vrhovnega državnega revizorja za lokalno samoupravo, da mu v roku 8 dni poda
svoje mnenje o predlogu. 
(6) V roku 15 dni po prejemu predloga za razrešitev
nadzornega odbora lokalne skupnosti predsednik odloči, ali bo predlog izdal.
Svojo odločitev pisno sporoči pristojnemu namestniku predsednika in vrhovnemu
državnemu revizorju za lokalno samoupravo. 
(7) Predlog za razrešitev nadzornega odbora lokalne skupnosti
se vroči v vednost predsedniku nadzornega odbora.
SVETOVANJE UPORABNIKOM JAVNIH SREDSTEV
44. člen
(skrb za neodvisnost)
Pri svetovanju uporabnikom javnih sredstev računsko sodišče
pazi na svojo revizijsko neodvisnost.
45. člen
(mnenje o javnofinančnem vprašanju)
(1) Kadar se mnenje o javnofinančnem vprašanju lahko opre na
že opravljene revizije, lahko poda mnenje član računskega sodišča ali vrhovni
državni revizor. 
(2) Če gre za mnenje o javnofinančnem vprašanju, ki presega
izkušnje računskega sodišča, pridobljene z že opravljenimi revizijami, poda
mnenje senat. 
(3) Mnenje o javnofinančnem vprašanju, ki ga poda senat, se
obvezno upošteva pri izvajanju revizij.
46. člen
(mnenje člana računskega sodišča ali vrhovnega državnega
revizorja)
Član računskega sodišča in vrhovni državni revizor lahko
svetuje uporabniku javnih sredstev tudi tako, da poda svoje osebno strokovno
mnenje o določenem javnofinančnem vprašanju s pojasnilom, da se računsko
sodišče o vprašanju še ni opredelilo in da njegovo mnenje ne zavezuje
računskega sodišča.
47. člen
(način svetovanja)
(1) Svetovanja se ne sme izraziti kot komentiranje ali
ocenjevanje izdanih revizijskih poročil. 
(2) Prejšnji odstavek ne posega v pravico do izražanja mnenja
v strokovnem, znanstvenem, raziskovalnem ali pedagoškem delu.
JAVNOST DELA RAČUNSKEGA SODIŠČA
48. člen
(zagotavljanje javnosti dela računskega sodišča)
(1) Računsko sodišče zagotavlja javnost svojega dela: 
1.     
s poročilom o delu, ki ga predloži Državnemu zboru; 
2.     
s tiskovnimi konferencami in drugimi načini obveščanja medijev; 
3.     
z objavljanjem revizijskih poročil v elektronskih publikacijah; 
4.     
z rednimi objavami o poteku dela v elektronskih publikacijah; 
5.     
z izdajanjem sporočil za javnost; 
6.     
z objavljanjem pomembnejših mnenj o vprašanjih iz svoje pristojnosti. 
(2) Informacije o poteku revizijskih in porevizijskih
postopkov lahko dajejo člani računskega sodišča in osebe, pooblaščene za stike
z javnostjo. 
(3) O reviziji, ki je v postopku izvajanja, se lahko javno
navaja, v kateri fazi izvajanja je in kdaj bo predvidoma končana.
49. člen
(varovanje zaupnosti)
(1) Program dela za izvrševanje revizijske pristojnosti
računskega sodišča, osebne podatke, pridobljene s predrevizijskimi poizvedbami,
osnutke in predloge revizijskih poročil morajo zaposleni na računskem sodišču
varovati kot zaupne. 
(2) Program dela za izvrševanje revizijske pristojnosti
računskega sodišča mora biti varovan kot zaupen do izteka koledarskega leta, na
katero se nanaša. 
(3) Za zaposlene na računskem sodišču obveznost iz prvega
odstavka tega člena ne preneha po prenehanju zaposlitve na računskem sodišču. 
(4) Od osebnih podatkov se v revizijskih poročilih navaja
samo imena in priimke ter položaje odgovornih oseb revidiranca.
KONČNA DOLOČBA
50. člen
(uveljavitev)
Ta poslovnik se objavi v Uradnem listu Republike Slovenije
potem, ko da nanj soglasje Državni zbor Republike Slovenije. Veljati začne
naslednji dan po objavi v Uradnem listu Republike Slovenije.
Št. 3101-4/01-4
Ljubljana, dne 14. septembra 2001.
Predsednik 
Računskega sodišča 
Republike Slovenije 
dr. Vojko Anton Antončič l. r.