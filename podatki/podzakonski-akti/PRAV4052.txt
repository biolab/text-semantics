1. člen
(vsebina pravilnika)
Ta pravilnik ureja vsebino in način opravljanja strokovnega
izpita iz drugega in tretjega odstavka 131. člena zakona o industrijski
lastnini (v nadaljnjem besedilu: zakon), vsebino zahteve za vpis v register
patentnih zastopnikov in register zastopnikov za modele in znamke (v nadaljnjem
besedilu: register zastopnikov) pri Uradu Republike Slovenije za intelektualno
lastnino (v nadaljnjem besedilu: urad) in podatke, ki se vpisujejo v register
zastopnikov.
I. STROKOVNI IZPIT ZA PATENTNEGA ZASTOPNIKA OZIROMA
ZASTOPNIKA ZA MODELE IN ZNAMKE
2. člen
(strokovni izpit)
(1) S strokovnim izpitom se preverja, ali ima kandidat vsa
potrebna znanja za samostojno zastopanje strank v postopkih pridobitve pravic
industrijske lastnine pred uradom. 
(2) S strokovnim izpitom za patentnega zastopnika se preverja
znanje kandidata s celotnega področja prava industrijske lastnine. 
(3) S strokovnim izpitom za zastopnika za modele in znamke se
preverja znanje kandidata s področja prava industrijske lastnine s poudarkom na
pravu modelov, znamk in geografskih označb.
3. člen
(izpitna komisija)
(1) Strokovni izpit se opravlja pri uradu pred tričlansko
komisijo. Komisijo in zapisnikarja imenuje direktor urada. Seznam
strokovnjakov, ki so lahko člani komisije, določi direktor urada. 
(2) Če član komisije iz kateregakoli razloga začasno ne more
opravljati svoje funkcije, imenuje direktor urada namestnika člana komisije. 
(3) Komisija sestavlja izpitna vprašanja na podlagi tega
pravilnika, izvaja pisni in ustni del izpita in odloča o tem, ali je kandidat
uspešno opravil strokovni izpit. 
(4) Člani komisije in zapisnikar so za delo v komisiji
nagrajeni.
4. člen
(pogoj za opravljanje)
Strokovni izpit lahko opravlja vsak, ki ima univerzitetno
izobrazbo.
5. člen
(prijava k izpitu)
Kandidat se prijavi k izpitu s pisno vlogo, ki mora
vsebovati: 
a) 
podatke o kandidatu: priimek, ime, naslov, telefon; 
b) 
dokazilo o izobrazbi kandidata.
6. člen
(pisno obvestilo)
(1) Komisija ugotovi, ali kandidat izpolnjuje pogoje za
opravljanje strokovnega izpita, in nato o tem pisno obvesti kandidata. 
(2) V pisnem obvestilu se navedejo datum, čas in kraj
opravljanja izpita in poziv za plačilo takse za opravljanje strokovnega izpita.
(3) Če se kandidatu zavrne opravljanje strokovnega izpita, se
v pisnem obvestilu navedejo in obrazložijo razlogi za zavrnitev.
7. člen
(sestava strokovnega izpita)
(1) Strokovni izpit je sestavljen iz pisnega in ustnega dela.
Pisni in ustni del sta sestavljena iz splošnega in posebnega dela. Splošni del
je enak za vse kandidate in zajema sledeča tematska področja: 
a) 
osnove industrijske lastnine; 
b) 
pooblastila upravnih organov v zvezi s kršitvami pravic intelektualne
lastnine; 
c) 
osnove o pristojnostih sodišč v Republiki Sloveniji in osnove varstva
pravic industrijske lastnine v okviru civilnega prava; 
d) 
osnove varstva pravic industrijske lastnine v okviru kazenskega prava; 
e) 
upravni postopek in upravni spor. 
(2) Posebni del je različen glede na to, ali kandidat
opravlja izpit za patentnega zastopnika ali za zastopnika za modele in znamke. 
(3) Posebni del za kandidate za patentne zastopnike zajema
sledeča tematska področja: 
a) 
patentno pravo; 
b) 
pravo modelov; 
c) 
pravo znamk; 
d) 
pravo geografskih označb. 
(4) Posebni del za kandidate za zastopnike za modele in
znamke zajema sledeča tematska področja: 
a) 
pravo modelov; 
b) 
pravo znamk; 
c) 
pravo geografskih označb.
8. člen
(trajanje strokovnega izpita)
(1) Pisni del izpita za kandidate za patentne zastopnike se
opravlja v dveh zaporednih dnevih. Prvi dan kandidat rešuje eno ali več pisnih
nalog iz področja patentnega prava, drugi dan pa eno ali več pisnih nalog iz
področja prava modelov, znamk in geografskih označb. Reševanje pisne naloge
traja vsak dan največ osem ur. 
(2) Pisni del izpita za kandidate za zastopnike za modele in
znamke se opravlja en dan, in sicer iz področja prava modelov, znamk in
geografskih označb. Reševanje pisne naloge traja največ osem ur. 
(3) Ustni del izpita traja, kolikor je potrebno za
preverjanje kandidatovega znanja, vendar največ tri ure.
9. člen
(postopek opravljanja strokovnega izpita)
(1) Splošni del pisnega dela se opravlja tako, da kandidat
pisno odgovarja na vprašanja iz predpisanega tematskega področja. Posebni del
pisnega dela izpita se opravlja tako, da kandidat pisno odgovarja na vprašanja
in rešuje praktične primere iz predpisanega tematskega področja. 
(2) Splošni in posebni del ustnega dela izpita se opravljata
tako, da kandidat ustno odgovarja na postavljena vprašanja iz predpisanega
tematskega področja. 
(3) Pisni in ustni del izpita se opravita po razporedu, ki ga
določi direktor urada. Razpored se objavi najkasneje en mesec pred opravljanjem
izpita. 
(4) Ustni del izpita se opravlja za pisnim delom. 
(5) Komisija lahko na prošnjo kandidata iz upravičenih
razlogov preloži opravljanje strokovnega izpita.
10. člen
(postopek ocenjevanja strokovnega izpita)
(1) Komisija odloča o oceni z večino svojih članov. 
(2) Komisija oceni vsako tematsko področje posebej z oceno
“uspešno” ali “neuspešno”. Če kandidat dobi oceno “uspešno” pri vseh tematskih
področij pisnega dela oziroma ustnega dela izpita, se šteje, da je uspešno
opravil pisni oziroma ustni del izpita. 
(3) K ustnemu delu izpita lahko kandidat pristopi le, če je
uspešno opravil pisni del izpita. 
(4) Kandidat je opravil strokovni izpit, če je uspešno
opravil pisni in ustni del. 
(5) Popravni izpit lahko opravlja tisti kandidat, ki je dobil
oceno “neuspešno” le iz enega tematskega področja ustnega dela izpita. V vseh
ostalih primerih mora kandidat ponovno opravljati celoten izpit. 
(6) Člani komisije so dolžni varovati kot poslovno skrivnost
vse aktivnosti kandidata na izpitu, vključno z njegovimi ocenami.
11. člen
(popravni izpit)
(1) Popravni izpit se opravlja iz tematskega področja, ki ga
kandidat ni uspešno opravil. 
(2) Popravni izpit je sestavljen le iz ustnega dela in zajema
le tisto tematsko področje, ki ga kandidat ni uspešno opravil. 
(3) Popravni izpit opravlja kandidat v roku, ki ga določi
komisija in ki ni daljši od treh mesecev, šteto od dneva opravljanja izpita. 
(4) Neuspešno opravljen popravni izpit se šteje, kot da
kandidat ni opravil celotnega izpita. 
(5) Kandidat plača takso za popravni izpit.
12. člen
(domneva o neuspešnosti)
Če kandidat na določen dan ne pristopi k opravljanju
strokovnega izpita ali če ne odda pisne naloge oziroma če odstopi od začetega
ustnega dela izpita, se šteje, da ni opravil strokovnega izpita.
13. člen
(potrdilo)
Kandidat, ki je opravil strokovni izpit, prejme potrdilo o
opravljenem strokovnem izpitu.
II. VPIS V REGISTER PATENTNIH ZASTOPNIKOV OZIROMA V REGISTER
ZASTOPNIKOV ZA MODELE IN ZNAMKE
14. člen
(zahteva za vpis)
(1) Zahteva za vpis v register zastopnikov mora vsebovati: 
a) 
podatke o vložniku: priimek, ime, naslov in izobrazba; 
b) 
priložena dokazila o izpolnjevanju pogojev iz drugega oziroma tretjega
odstavka 131. člena zakona; 
c) 
potrdilo o plačilu takse. 
(2) Pravne osebe priložijo tudi seznam fizičnih oseb, ki
izpolnjujejo pogoje iz točke a) drugega oziroma tretjega odstavka 131. člena
zakona. 
(3) Urad v odločbi o vpisu v register zastopnikov določi
zastopniku registrsko številko, ki jo zastopnik navaja v vseh vlogah, ki jih
pošilja uradu.
15. člen
(podatki v registru zastopnikov)
(1) V register zastopnikov se vpišejo naslednji podatki: 
a) 
vrsta zastopnika: patentni zastopnik ali zastopnik za modele in znamke; 
b) 
registrska številka; 
c) 
datum vpisa; 
d) 
pri fizični osebi: priimek, ime, naslov in izobrazba; 
e) 
pri pravni osebi: firma, sedež in seznam fizičnih oseb, ki izpolnjujejo
pogoje iz točke a) drugega oziroma tretjega odstavka 131. člena zakona,
vključno z njihovimi podatki: priimek, ime in izobrazba. 
(2) V register zastopnikov se vpišejo tudi vse kasnejše
spremembe, kot so sprememba imena ali firme, sprememba naslova ali sedeža in
izbris iz registra zastopnikov. 
(3) Pravna oseba je dolžna sporočati spremembe v zaposlovanju
fizičnih oseb, ki izpolnjujejo pogoje iz točke a) drugega oziroma tretjega
odstavka 131. člena zakona.
III. KONČNI DOLOČBI
16. člen
(prenehanje veljavnosti)
Z dnem, ko začne veljati ta pravilnik, preneha veljati
pravilnik o načinu opravljanja strokovnega izpita in vpisu v register
zastopnikov (Uradni list RS, št. 20/92).
17. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 004-10/1
Ljubljana, dne 19. decembra 2001.
Ministrica 
za gospodarstvo 
dr. Tea Petrin l. r.