I. UVODNE DOLOČBE
Podpisniki te kolektivne pogodbe sprejmejo
obveznost, da bodo za njeno izvajanje skušali uveljaviti določila o delu
novinarjev iz Munchenske deklaracije. Ta načela se posebej opredelijo pri
delodajalcu ali v individualnih pogodbah o zaposlitvi novinarjev.
1. Stranki kolektivne pogodbe
1. člen
Kolektivno pogodbo sklenejo: 
1.     
v imenu delodajalcev
- 
Gospodarska zbornica Slovenije – Sekcija za tisk kot zastopnica
delodajalcev časopisnoinformativne in založniške dejavnosti,
- 
Svet RTV Slovenija in
- 
Združenje radijskih postaj Slovenije ter 
2.     
v imenu delojemalcev
- 
Sindikat novinarjev Slovenije.
2. Veljavnost kolektivne pogodbe
2. člen
Ta pogodba velja za novinarke in novinarje
ter urednice in urednike (v nadaljevanju: novinarji), zaposlene pri delodajalcu
časopisnoinformativne dejavnosti, radia in televizije, ne glede na to, ali so
sklenili delovno razmerje za določen ali nedoločen čas, s polnim ali skrajšanim
delovnim časom.
Ta pogodba velja tudi za svobodne novinarje
in študente na praksi, ki se usposabljajo za novinarski poklic.
Za urednike, ki imajo položaj delavcev s
posebnimi pooblastili in odgovornostmi, ter za poslovodne delavce delodajalcev,
ki opravljajo dejavnosti s področja javnega obveščanja, ne velja III. poglavje
(plače, dodatki, nadomestila plač in povračila stroškov) te kolektivne pogodbe
in tiste določbe, katerih uporaba je izrecno izključena s pogodbo o zaposlitvi.
3. člen
Ta pogodba začne veljati osmi dan po objavi
v Uradnem listu Republike Slovenije.
Pogodbo skleneta pogodbeni stranki za eno
leto. Če nobena od strank tri mesece pred iztekom tega roka pisno ne odstopi od
pogodbe ali ne predlaga njene spremembe oziroma dopolnitve, se njena veljavnost
podaljša do sklenitve nove pogodbe.
II. DELOVNA RAZMERJA
1. Razvrstitev novinarskih opravil
4. člen
Novinarska opravila so glede na zahtevano
izobrazbo, posebnosti poklicnega znanja in stopnjo odgovornosti pred javnostjo
razvrščena v sedem zahtevnostnih skupin:
-       
fotoreporter (višja izobrazba, 1 leto delovnih izkušenj v novinarstvu),
-       
vestičar (višja izobrazba, 1 leto delovnih izkušenj v novinarstvu),
-       
novinar poročevalec (visoka izobrazba, 18 mesecev delovnih izkušenj v
novinarstvu),
-       
specializirani novinar (visoka izobrazba, 2 leti delovnih izkušenj v
novinarstvu),
-       
urednik novinar (visoka izobrazba, 3 leta delovnih izkušenj v
novinarstvu),
-       
komentator (visoka izobrazba, 3 leta delovnih izkušenj v novinarstvu) in
-       
urednik uredništva (visoka izobrazba, 3 leta delovnih izkušenj v
novinarstvu).
2. Sklenitev delovnega razmerja
5. člen
Delovno razmerje za nedoločen ali določen
čas lahko sklene vsaka oseba, ki izpolnjuje pogoje za opravljanje novinarskih
opravil. Kot potrebna delovna izkušnja se upoštevajo tudi prispevki svobodnih
novinarjev in honoriranih sodelavcev javnih glasil ter opravljeno
pripravništvo. Delovno razmerje se sklene z dnem podpisa pogodbe.
3. Objava oziroma razpis delovnega
mesta in poskusno delo
6. člen
V objavi oziroma razpisu delovnega mesta je
treba navesti:
-       
firmo in sedež podjetja,
-       
naziv delovnega mesta,
-       
čas, za katerega se sklene delovno razmerje,
-       
posebne pogoje za sklenitev delovnega razmerja,
-       
rok za vložitev prijave,
-       
rok, v katerem mora biti kandidat obveščen o izbiri.
Kandidat, ki ni bil izbran, ima pravico do
vpogleda v podatke, ki so bili z objavo zahtevani kot pogoj in na podlagi
katerih je bila opravljena izbira.
7. člen
Sklep o potrebi po sklenitvi delovnega
razmerja sprejme direktor.
Izbiro med kandidati opravi direktor ali
organ, določen s kolektivno pogodbo organizacije ali s splošnim aktom delodajalca.
Pred sklenitvijo pogodbe o zaposlitvi
novinarja pridobi direktor mnenje novinarskega kolektiva v uredništvu, v katero
bo novinar razporejen.
Organ, ki odloči o sprejemu novinarja v
delovno razmerje, lahko določi poskusno delo in način njegovega spremljanja ter
sprejme oceno o uspešnosti poskusnega dela. Poskusno delo ne sme biti daljše,
kot je določeno v razpisu.
Če novinar odpove delovno razmerje med
poskusnim delom, se šteje za dan prenehanja delovnega razmerja dan, ko poda
pisno odpoved.
Poskusno delo za opravila VI., VII. in
VIII. skupine traja največ 3 mesece.
4. Pogodba o zaposlitvi
8. člen
S pogodbo o zaposlitvi novinar in
delodajalec uredita naslednja vprašanja:
-       
pravice, dolžnosti in odgovornosti novinarja v zvezi z njegovim delom v
skladu z Muenchensko deklaracijo,
-       
sklenitev in trajanje delovnega razmerja,
-       
delovno mesto, za katero se sklene delovno razmerje,
-       
poskusno delo (če se zahteva),
-       
pripravništvo (če se delovno razmerje sklene s pripravnikom),
-       
kraj opravljanja dela,
-       
delovni čas, odmore, počitke in dopust,
-       
ukrepe za posebno varstvo novinarja,
-       
izobraževanje,
-       
plačo in nadomestila plače,
-       
način spremembe pogodbe ter
-       
druge pravice in obveznosti delodajalca in novinarja, tudi konkurenčno
klavzulo.
Avtor ima pravico odkloniti podpis pod
novinarskim izdelkom, ki je v nasprotju z njegovim mnenjem ali prepričanjem.
Če urednik bistveno popravi novinarski
izdelek brez avtorjevega soglasja, ga mora objaviti brez podpisa.
Novinarja je treba pred podpisom pogodbe o
zaposlitvi seznaniti z vsebino kolektivnih pogodb, ki določajo njegove pravice
in obveznosti.
Delodajalec mora te kolektivne pogodbe
hraniti na mestu, dostopnem vsem novinarjem.
Novinar lahko kadarkoli zahteva vpogled v
kolektivne pogodbe, delodajalec pa mu tega ne sme odreči.
Če novinar ne podpiše predloga pogodbe o
zaposlitvi v 30 dneh od njegovega prejema (razen če zahteva presojo zakonitosti
predloga pogodbe o zaposlitvi), odloči o prenehanju delovnega razmerja
novinarja organ, ki opravi izbiro med kandidati za sklenitev delovnega razmerja.
5. Pripravništvo
9. člen
Kdor prvič nastopi novinarsko delo,
ustrezno njegovi izobrazbi, sklene delovno razmerje kot pripravnik.
Pripravnik sklene delovno razmerje za
nedoločen čas, za določenega pa le, če ni možnosti, da bi se po pripravništvu
zaposlil na ustreznem delovnem mestu, ali če izrecno želi pridobiti samo
delovne izkušnje za opravljanje svojega poklica.
Pripravniška doba za novinarja traja eno
leto. Pripravnika spremlja in usmerja posebej določen mentor, ki na koncu izda
poročilo o njegovem delu. Pripravnik vodi dnevnik o poteku pripravništva. Če
mentor ugotovi, da je pripravnik pri delu posebej uspešen, lahko predlaga
skrajšanje pripravništva. O skrajšanju pripravništva odloča direktor.
Pripravnik, ki ne opravi izpita, ga lahko
ponovno opravlja v roku, ki ga določi komisija za pripravniški izpit. Če
pripravnik tudi drugič ne opravi izpita, mu delovno razmerje preneha.
6. Razporejanje novinarjev
10. člen
Novinar je lahko začasno razporejen na manj
zahtevna opravila, ki ne ustrezajo vrsti in stopnji njegove strokovne
izobrazbe, znanju in zmožnostim, če to zahteva delovni proces (nenadna
odsotnost drugega novinarja ipd.). Pri taki razporeditvi prejema enako plačo,
kot bi jo imel na svojem delovnem mestu, oziroma tisto, ki je zanj ugodnejša.
Novinarja ni mogoče razporediti iz kraja v
kraj brez njegove privolitve v naslednjih primerih:
-       
če razporeditev lahko bistveno poslabša njegovo zdravje,
-       
če bi njegova pot na delo in z dela trajala v normalnih okoliščinah z
javnim prevoznim sredstvom več kot 4 ure,
-       
če je samohranilec z otrokom, starim do 15 let,
-       
če ima otroka, starega do 5 let,
-       
če je invalid II. ali III. kategorije,
-       
če je starejši od 50 let.
Če razporeditev novinarja iz kraja v kraj
brez njegove privolitve zaradi oddaljenosti bivališča zahteva novinarjevo
preselitev, mu je treba zagotoviti enakovredne bivalne prostore in možnosti
šolanja otrok (osnovnošolcev in srednješolcev).
7. Prenehanje delovnega razmerja
11. člen
Novinarju preneha delovno razmerje v skladu
z zakonom, kolektivno pogodbo in splošnim aktom delodajalca ter s pogodbo o
zaposlitvi.
Odpovedni rok traja 3 mesece. V tem času
ima novinar enake obveznosti in pravice, kot jih je imel prej.
8. Postopek ugotavljanja znanja in
zmožnosti za delo ter postopek ugotavljanja delovnih učinkov
12. člen
Direktor lahko začne postopek ugotavljanja
znanja in zmožnosti za delo ter postopek ugotavljanja delovnih učinkov le na
podlagi zbrane tehnične in delovne dokumentacije.
Novinarjevo delo je treba spremljati
najmanj 30 delovnih dni.
Novinarju je treba poslati vabilo na
razgovor z navedbo, da gre za postopek ugotavljanja znanja in zmožnosti za
delo, na katero je razporejen.
O začetku postopka se obvesti tudi
sindikat.
Novinar ima pravico do vpogleda v
dokumentacijo, na podlagi katere se je pričel postopek.
Med poskusnim delom in pripravništvom ni
dovoljen postopek ugotavljanja znanja in zmožnosti za delo.
Postopek je javen.
Novinar se v pogovoru z direktorjem izreče
o njegovih navedbah. O tem se vodi zapisnik.
Sklep o razporeditvi k drugim opravilom ter
sklep o prenehanju delovnega razmerja novinarja, ki nima zahtevanega znanja in
zmožnosti za svoje delovno mesto, izreče organa določen s statutom oziroma
splošnim aktom.
Organ, določen s statutom oziroma splošnim
aktom, ne sme izreči novinarju sklepa o prenehanju delovnega razmerja, če mu ni
omogočil enakega obsega in vrste izobraževanja kot drugim novinarjem, ki
opravljajo delo na enakih oziroma podobnih delovnih mestih.
Če pri delodajalcu ni delovnega mesta, ki
bi ustrezalo znanju in zmožnosti novinarja, mora biti predložena utemeljena
ugotovitev, da ni ustreznega delovnega mesta.
Zoper sklep, s katerim se ugotovi, da
novinar nima potrebnega znanja in zmožnosti za svoje delovno mesto, in s
katerim je razporejen na drugo delovno mesto, ki ustreza njegovemu znanju in
zmožnostim, oziroma s katerim se odloči o prenehanju delovnega razmerja, lahko
novinar poda ugovor.
O ugovoru novinarja, ki je v delovnem
razmerju pri delodajalcu v zasebni ali mešani lasti oziroma v delniški družbi
ali družbi z omejeno odgovornostjo v družbeni lasti, odloča komisija, ki jo
sestavljajo dva predstavnika vlagateljev oziroma lastnikov in predstavnik
novinarjev.
9. Prenehanje potreb po novinarjih
zaradi nujnih operativnih razlogov pri delodajalcu
13. člen
Prenehanje potreb po delu novinarjev je
lahko začasno ali trajno.
14. člen
Začasno prenehanje potreb po delu
novinarjev se rešuje v skladu z zakonom o delovnih razmerjih.
15. člen
V primeru trajnega prenehanja potreb po
delu novinarjev mora delodajalec najmanj en mesec pred izvajanjem ukrepov, v
primeru večjega števila novinarjev pa najmanj dva meseca prej, o razlogih, o
številu in kategorijah nepotrebnih novinarjev ter o roku, v katerem se bo to
zgodilo, obvestiti sindikat.
16. člen
Vsi novinarji, ki delajo na delovnih
mestih, za katera se zahtevata enaka vrsta in stopnja strokovne izobrazbe,
znanja in zmožnosti za delo; se uvrstijo v isto kategorijo presežnih
novinarjev.
17. člen
Kriteriji za določanje novinarjev, katerih
delo postane trajno nepotrebno, se določijo po vrstnem redu iz tega člena.
Temeljni kriterij za ohranitev zaposlitve
je delovna uspešnost. Prednost pri ohranitvi delovnega mesta imajo novinarji,
ki dosegajo večjo delovno uspešnost.
1.     
V primeru enake delovne uspešnosti se kot prvi korekcijski kriterij za
ohranitev zaposlitve upošteva strokovna izobrazba oziroma usposobljenost za
delo (v primeru enake delovne uspešnosti obdrži delovno mesto novinar, ki ima
višjo izobrazbo oziroma usposobljenost).
2.     
Drugi kriterij so delovne izkušnje. Ta kriterij se upošteva v primeru
enake delovne uspešnosti in izobrazbe. Prednost pri ohranitvi zaposlitve imajo
novinarji z daljšimi delovnimi izkušnjami (ob enaki delovni uspešnosti in
izobrazbi).
3.     
Tretji kriterij je delovna doba pri delodajalcu. Ta kriterij se upošteva
v primeru enake delovne uspešnosti, izobrazbe in delovnih izkušenj. Prednost
pri ohranitvi zaposlitve imajo novinarji z daljšo delovno dobo pri delodajalcu
(ob enaki uspešnosti, izobrazbi in delovnih izkušnjah).
4.     
Četrti kriterij je skupna delovna doba. Ta kriterij se upošteva v
primeru enake delovne uspešnosti, izobrazbe, delovnih izkušenj in delovne dobe
pri delodajalcu. Prednost imajo novinarji z daljšo skupno delovno dobo (ob
enaki uspešnosti, izobrazbi, delovnih izkušnjah in delovni dobi pri
delodajalcu).
5.     
Peti kriterij je zdravstveno stanje (v poštev pride ob enaki uspešnosti,
izobrazbi, delovnih izkušnjah, delovni dobi pri delodajalcu in skupni delovni
dobi). Prednost pri ohranitvi zaposlitve imajo novinarji, ki so zboleli za
poklicno boleznijo, tisti, ki so pretrpeli poškodbe pri delu pri delodajalcu,
oziroma tisti s slabšim zdravstvenim stanjem.
6.     
Šesti kriterij je socialni položaj. Upošteva se, če imajo novinarji iste
kategorije enako delovno uspešnost, strokovno izobrazbo, delovne izkušnje,
delovno dobo pri delodajalcu, skupno delovno dobo in zdravstveno stanje.
Prednost pri ohranitvi zaposlitve imajo novinarji s slabšim socialnim
položajem. Pri ugotavljanju socialnega položaja se upoštevajo predvsem dohodek
na družinskega člana, število nepreskrbljenih otrok, zaposlenost družinskih članov,
opravljanje obrtne dejavnosti kot stranskega poklica, opravljanje kmetijske
dejavnosti, lastništvo oziroma solastništvo zasebnih in mešanih podjetij.
10. Delovni čas
18. člen
Novinarjev delovni čas traja najmanj 40 ur
tedensko in je praviloma enakomerno razporejen na 5 delovnih dni. Razporeditev
delovnega časa se prilagaja potrebam delovnega procesa v skladu s predpisi.
Če delovni proces zahteva delo tudi v
soboto oziroma nedeljo, mora delodajalec praviloma v naslednjem tednu odobriti
ustrezno število prostih dni.
Podatke o izkoriščenosti delovnega časa in
o potrebi po uvedbi dela prek polnega delovnega časa spremlja delodajalec.
Podaljšano delo se lahko uvede po presoji
direktorja oziroma urednika, ki ima zadevno pooblastilo.
Za delo prek polnega delovnega časa pripada
novinarju ustrezni dodatek. Takšnih ur je lahko do 10 tedensko, več pa po
posebnem dogovoru med delodajalcem in novinarskim sindikatom.
Novinarju mora delodajalec na njegovo
zahtevo omogočiti najmanj eno prosto nedeljo v mesecu.
19. člen
Novinarju ni mogoče odrediti dela v
podaljšanem času, če bi to ogrozilo njegovo zdravje ali če novinar navede
upravičene razloge za njegovo odklonitev, opredljene v splošnem aktu
delodajalca ali kolektivni pogodbi.
11. Odmori, počitki, dopusti in
odsotnost z dela
20. člen
Letni dopust traja najmanj 18 delovnih dni,
pri čemer se sobote štejejo za dela proste dni. Pri določanju dolžine letnega
dopusta se morajo upoštevati naslednja merila:
-       
strokovna zahtevnost delovnega mesta,
-       
delovna doba,
-       
delovne razmere,
-       
socialno-zdravstveno stanje in
-       
delovna uspešnost.
1.     
Strokovna zahtevnost delovnega mesta:
- 
novinarji na delovnih mestih VI. skupine                                                  3
dni
- 
novinarji na delovnih mestih VII. skupine                                                 4
dni
- 
novinarji na delovnih mestih VIII. skupine                                                5
dni
2.     
Delovna doba:
- 
delovna doba do 5 let                                                                             18
dni
- 
za vsakih nadaljnjih dopolnjenih 5 let
- 
dodatno po                                                                                               1
dan
3.     
Delovne razmere:
nereden delovni
razpored, terensko delo, delo na posebnih 
območjih, dopisniško
delo                                                               od 1 do 5
dni
4.     
Socialno-zdravstveno stanje:
- 
delovni invalidi in novinarji z najmanj 60-odstotno telesno okvaro          3
dni
- 
starejši oziroma novinarji, ki varujejo in negujejo teže telesno 
ali težko duševno prizadeto
osebo                                                           5 dni
- 
roditelj z otrokom do 15 let                                                                       1
dan
- 
roditelj z dvema otrokoma do 15 let                                                         2
dni
- 
roditelj s tremi ali več otroki do 15 let                                                       3
dni
- 
novinarji, ki so dopolnili 50 let                                                                   5
dni
5.     
Novinarjem, ki izjemno prispevajo k uspehu delodajalca, lahko direktor
odobri še dodaten letni dopust do 3 dni.
Letni dopust traja največ 35 dni, pri čemer
zgornja meja ne velja za tiste delavce, ki pridobijo dodatne dni dopusta na
podlagi socialno-zdravstvenih meril.
Novinarju pripada poleg rednega letnega
dopusta iz prejšnjega odstavka še pet delovnih dni za rekreativni oddih. Ta
plačam oddih lahko izrabi v času, ki ga določi direktor po posvetovanju z
urednikom, od 1. 1. do 30. 4. z nadomestilom plače, kot je določena za letni
dopust.
21. člen
Novinar ima pravico do 7 delovnih dni
odsotnosti z dela z nadomestilom plače v posameznem koledarskem letu v
naslednjih primerih:
-       
lastna poroka                                                                  3
dni
-       
poroka otroka                                                                 2
dni
-       
rojstvo otroka                                                                  2
dni
-       
smrt v ožji družini                                                            3
dni
-       
selitev                                                                             2
dni
-       
elementarna nesreča, ki prizadene novinarja           do 5 dni
-       
udeležba na krvodajalski akciji                                       1
dan 
V primerih iz prejšnjega odstavka novinarju
odsotnosti praviloma ni mogoče zavrniti, ne glede na zahteve delovnega procesa.
Če novinar v koledarskem letu že izrabi 7
delovnih dni za odsotnosti iz prvega odstavka tega člena, mu ob novih primerih
lahko pripada brezplačni dopust po presoji direktorja.
22. člen
Novinarju se lahko odobri do 7 delovnih dni
odsotnosti z dela brez pravice do nadomestila plače v naslednjih primerih:
-       
če sodeluje na kongresih, konferencah ipd. političnih strank oziroma
drugih organizacij ali akcijah širšega družbenega pomena kot delegat ali član
vodstev,
-       
če sodeluje na športnih in kulturnih prireditvah,
-       
v drugih primerih.
Odsotnost z dela iz prejšnjega odstavka
odobri direktor.
Za čas odsotnosti z dela. brez nadomestila
plače plača delodajalec prispevke od novinarjeve plače, povečane za dodatek za
delovno dobo.
23. člen
Novinarju se lahko odobri nad 7 dni
odsotnosti z dela brez nadomestila plače zaradi strokovnega izpopolnjevanja, ki
ni v interesu podjetja, skrbi za otroka brez varstva oziroma za bolnega
družinskega člana ter v drugih posebnih okoliščinah, ko se po tej pogodbi ne
more odobriti plačana odsotnost z dela.
Med tako odsotnostjo novinarjeve pravice in
obveznosti iz dela mirujejo, razen pravice do izobraževanja in pravice do
reševanja stanovanjskega vprašanja. Prispevke od plače v takih primerih plača
novinar sam.
Odsotnost z dela iz prvega odstavka tega
člena odobri direktor.
12. Izobraževanje novinarjev
24. člen
Novinar ima pravico najmanj vsaki dve leti
izkoristiti študijski dopust za poklicno izobraževanje, na katero ga napoti
organizacija. Čas za izobraževanje se šteje v redni delovni čas.
Če je izobraževanje organizirano izven
delovnega časa (izobraževanje ob delu), pripada novinarju do
-       
5 delovnih dni za Vsak izpit na VI. ali VII. stopnji izobraževanja,
-       
15 delovnih dni za diplomo na VI. ali VII. stopnji,
-       
10 delovnih dni za vsak izpit med podiplomskim študijem,
-       
25 delovnih dni za magistrski izpit ali nalogo,
-       
35 delovnih dni za doktorsko dizertacijo.
Obseg delovnega časa, namenjenega za
izobraževanje in povračilo stroškov, povezanih z izobraževanjem (prevoz,
kotizacija, šolnina, stroški prehrane, stroški bivanja, učni pripomočki), se
določita s pogodbo glede na dolžino in vrsto izobraževanja.
13. Posebno varstvo novinarjev
25. člen
Zaradi zagotovitve minimalnih standardov za
varno delo sta delodajalec in novinar poleg pravic in obveznosti, ki so
opredeljene v predpisih, dolžna spoštovati tudi določila te kolektivne pogodbe
o varstvu pri delu.
Delodajalec kot odgovorni za varnost dela
ima predvsem naslednje obveznosti:
-       
delo mora prilagoditi tehničnemu napredku ter spoznanjem stroke doma in
po svetu,
-       
delo morajo organizirati v takšnih tehnoloških in organizacijskih
razmerah, ki bodo novinarju omogočale kar največji izkoristek delovnih in
intelektualnih zmožnosti,
-       
razvijati mora usklajeno politiko varstva pri delu, vključno z
organizacijo dela, socialnimi odnosi in vplivi delovnega okolja,
-       
posvetovati se mora z novinarji oziroma njihovimi zastopniki o
vprašanjih varnega dela pri razvoju in uvajanju novih tehnologij,
-       
za delo v izjemnih razmerah morajo zagotoviti ustrezna zaščitna sredstva
(zaščitne maske, zaščitne jopiče, čelade ipd.).
Vsi ukrepi, ki so v zvezi z varnostjo in
varovanjem zdravja novinarjev pri delu, so strošek delodajalca.
Vsak novinar je dolžan skrbeti za lastno
varnost in zdravje.
26. člen
Novinarji so na stroške delodajalca obvezno
nezgodno zavarovani, in to najmanj za poprečno stopnjo rizičnosti po predpisih
zavarovalnih organizacij. Kadar opravljajo delo, ki je nevarno zdravju ali
življenju (elementarne nesreče, vojne, izredna stanja ipd.), jih mora
delodajalec za ta čas zavarovati za najvišjo stopnjo rizičnosti.
27. člen
Novinarju, ki je po zdravnikovem nalogu
poslan na medicinsko programiran aktivni oddih skladno z medicinsko doktrino,
se celotni stroški pokrijejo v razmerju 1/3 delodajalec, sindikat in 1/3 novinar
član sindikata. To delitveno razmerje se upošteva, če zakon o zdravstvenem
varstvu in zdravstvenem zavarovanju Republike Slovenije ne določa za novinarja
ugodnejše rešitve.
28. člen
Novinar invalid ima pravico do
prerazporeditve na ustrezno delovno mesto najpozneje v 15 dneh po
pravnomočnosti sklepa, ki ugotovi novinarjevo spremenjeno delovno zmožnost.
Delodajalec mora zagotoviti invalidu
delovno mesto glede na preostalo delovno zmožnost, in sicer predvsem pri sebi
ali pri delodajalcu s sorodno dejavnostjo.
Novinar invalid, ki je glede na preostalo
delovno zmožnost prerazporejen na drugo delovno mesto, ima v obdobju
prekvalifikacije pravico do poprečne plače, kakršno je imel v zadnjih treh
mesecih pred nastopom invalidnosti, povečane za splošno rast plač pri
delodajalcu.
Novinar, ki z zdravniškim spričevalom
izkaže zmanjšano delovno zmožnost, je upravičen do svoje prejšnje izhodiščne
plače, povečane za splošno rast pri delodajalcu, četudi predpisanih delovnih
obveznosti ne izpolnjuje več v celoti.
14. Odgovornost za delovne obveznosti
a) Disciplinska odgovornost
29. člen
Delodajalec v splošnem aktu ali svoji
kolektivni pogodbi opredeli kršitve delovne obveznosti, pogoje za pogojno
odložitev izvršitve disciplinskih ukrepov in obnovo disciplinskega postopka.
b) Disciplinski postopek
30. člen
Disciplinski postopek se začne tudi na
zahtevo delavcev, ki vodijo in organizirajo delovni proces.
Postopek, v katerem delodajalec odloča o
novinarjevi disciplinski odgovornosti, je enak postopku pred disciplinskim
organom pri delodajalcu.
O ugovoru zoper odločbo disciplinskega
organa I. stopnje odloča organ, ki je z aktom delodajalca določen kot
drugostopni organ.
c) Odškodninska odgovornost
31. člen
Kadar novinar pri delu ali v zvezi z njim
naklepno ali iz hude malomarnosti povzroči škodo, njenega obsega pa ni mogoče
natančno ugotoviti ali bi ugotavljanje povzročilo nesorazmerne stroške, se
odškodnina praviloma odmeri pred sodiščem, lahko pa se stranki sporazumeta
drugače.
Odškodnina se lahko zmanjša ali pa se je
novinar oprosti, če je bilo dejanje iz hude malomarnosti storjeno pri delu in
je oprostitev primerna glede na novinarjevo gmotno stanje in njegov siceršnji
odnos do dela.
15. Varstvo pravic novinarjev
32. člen
O novinarjevih pravicah, obveznostih in
odgovornostih odloča direktor.
Novinarju je zagotovljena pravica do
zahteve za varstvo pravic oziroma do ugovora zoper direktorjevo odločitev.
Vsi sklepi, s katerimi se odloča o
novinarjevih pravicah, obveznostih in odgovornostih, morajo biti novinarju
vročeni v pisni obliki z obrazložitvijo in pravnim poukom. V postopku v zvezi z
varstvom novinarjevih pravic na drugi stopnji odloča organ, ki je z aktom delodajalca
določen kot drugostopni organ.
Če drugostopenjski organ ne odloči v 30
dneh, ima novinar pravico v naslednjih 15 dneh uveljavljati varstvo pravic pred
pristojnim sodiščem.
Sklepi brez pravnega pouka ali z napačnim
pravnim poukom novinarju ne smejo biti v škodo.
O novinarjevi zahtevi oziroma ugovoru mora
biti obveščen sindikat.
16. Obveščanje novinarjev
33. člen
Delodajalec je dolžan obveščati novinarje
o: 
-       
večletnih in letnih planih delodajalca,
-       
pomembnejših poslovodnih in razvojnih odločitvah, ki vplivajo na
ekonomski in socialni položaj novinarjev,
-       
letnih in medletnih poslovnih rezultatih,
-       
osnutkih oziroma predlogih splošnih aktov in predlogih, s katerimi se v
skladu z zakonom in kolektivno pogodbo urejajo delovna razmerja in plače pa
tudi druga vprašanja, pomembna za novinarje.
O vprašanjih iz L, 2. in 4. alinee se novinarji obvestijo pred sprejemom odločitev, o poslovanju pa po preteku vsakega
obračunskega obdobja.
Obveščanje o vprašanjih iz prvega odstavka
je ustno ali pisno.
Dolžnosti obveščanja ni, ko gre za poslovno
tajnost.
Za delavca, ki je odgovoren za obveščanje,
se smiselno uporablja tretji odstavek 4. člena zakona o temeljnih pravicah iz
delovnega razmerja.
17. Delovanje sindikata novinarjev pri
delodajalcu
34. člen
Delovanja sindikatov ni mogoče omejiti z
odločitvami organov delodajalca. Direktor je dolžan omogočati nemoteno
delovanje predstavnikov sindikatov tudi s podatki, potrebnimi za strokovno
pomoč sindikatom.
Sindikatom mora biti omogočen dostop do
vseh gradiv, ki so pomembna za odločanje o materialnem in socialnem položaju
novinarjev.
Pristojni organi so. dolžni pred sprejemom
odločitev iz prejšnjega odstavka obravnavati mnenja in predloge sindikatov ter
se do njih opredeliti.
35. člen
Sindikati morajo dobivati vabila z gradivi za
seje vseh organov pri delodajalcu, v katerih sodelujejo predstavniki
novinarjev, njihovim predstavnikom pa je treba omogočiti sodelovanje na sejah.
Brez sodelovanja predstavnikov sindikatov
ni mogoče obravnavati njihovih mnenj, predlogov in pobud.
Pristojni organi so dolžni omogočiti
sindikatom sodelovanje pri odločanju o reševanju individualnih sporov.
36. člen
Delodajalec mora zagotoviti za delo
sindikatov naslednje možnosti:
-       
sindikalnim zaupnikom (v skladu z 38. členom), ki •opravljajo to
funkcijo nepoklicno, skupaj najmanj dve plačani uri letno za vsakega člana pri
delodajalcu, vendar ne manj kot 50 ur letno, za opravljanje njihovih funkcij in
za sodelovanje v organih sindikata izven organizacije; v tako določeno število
ur se ne všteva sodelovanje sindikalnih zaupnikov v organih sindikata
dejavnosti ha ravni republike;
-       
dogovora med sindikati in delodajalcem o izrabi tako določenega števila
ur za delo sindikalnih zaupnikov; pri tem se upoštevajo potrebe in interesi
članov sindikatov ter njihovih organov in sindikalnih zaupnikov pri delodajalcu;
-       
dogovora med sindikati in direktorjem o načinu zagotavljanja strokovne
in druge pomoči (prostori, tehnično in administrativno delo ipd.) za delo
sindikatov ter njihovih organov in zaupnikov;
-       
obračunavanja in plačevanja članarine sindikatom kot tehnične storitve,
ki jo lahko kot storitev tudi zaračuna;
-       
plačane odsotnosti zaradi organiziranega sindikalnega izobraževanja
zaupnikov po programih, usklajenih med delodajalcem in sindikati.
37. člen
Sindikati uporabljajo za organiziranje in
vodenje stavke sindikalna stavkovna pravila, razen če zakon določa drugače.
38. člen
Sindikalnemu zaupniku, funkcionarju in
članom sindikatov, ki izvajajo pooblastila sindikalnega zaupnika, v skladu s
statuti sindikatov ne more biti izrečena odpoved med opravljanjem funkcije in
še dve leti po njegovem prenehanju.
III. PLAČE, DODATKI, NADOMESTILA PLAČ IN POVRAČILA STROŠKOV
39. člen
Določila in zneski iz te kolektivne pogodbe
so minimalni standardi za novinarje pri delodajalcih.
Novinarjem, ki so zaposleni z delovnim
časom, krajšim od polnega, pripadajo v primerih, ki jih določata zakon in
kolektivna pogodba, sorazmerne plače, povračila stroškov prevoza na delo in z
dela ter regres za prehrano kot novinarjem; ki so zaposleni s polnim delovnim
časom.
Plače se izplačujejo najmanj enkrat
mesečno.
V primeru večkratnih izplačil mora biti
plača izplačana najpozneje 18. dne v mesecu, v primeru enkratnega izplačila pa
najpozneje 15. dne v mesecu.
40. člen
(prenehal
veljati)
1. Osnovna plača
41. člen
(prenehal
veljati)
42. člen
Osnovna plača je določena za polni delovni
čas, poprečne delovne učinke za posamezne poklicne kategorije novinarskega dela
in normalne delovne razmere. V primeru manjšega ali večjega števila delovnih ur
oziroma manjše ali večje delovne uspešnosti se osnovna plača sorazmerno zmanjša
ali poveča.
Novinarjeva osnovna plača za polni delovni
čas, poprečne delovne učinke in normalne delovne razmere ne sme biti manjša od
izhodiščne plače, določene v 43. členu te pogodbe, razen v primerih, ki so s to
kolektivno pogodbo posebej določeni.
43. člen
(prenehal
veljati)
44. člen
(prenehal
veljati)
45. člen
(prenehal
veljati)
46. člen
(prenehal
veljati)
47. člen
(prenehal
veljati)
3. Nadomestila plače
48. člen
Novinarju pripada nadomestilo v velikosti
plače, ki bi jo dobil, če bi delal, v naslednjih primerih:
-       
za delo na dela prost dan po posebnem zakonu,
-       
za letni dopust,
-       
za čas izobraževanja in izpopolnjevanja v skladu s potrebami
delodajalca,
-       
za čas prekvalifikacije oziroma dokvalifikacije. 
Nadomestilo plače za čas odsotnosti z dela
je enako plači, ki jo je novinar prejel za pretekli mesec za polni delovni čas.
Med odsotnostjo z dela zaradi bolezni ima
novinar pravico do nadomestila plače. Če je nezmožen za delo do 10 dni oziroma
nad 10 dni, mu pripada 80% oziroma 90% plače, v primeru poklicne bolezni,
poškodbe pri delu ali transplantacije tkiva in organov pa 100 odstotkov.
Osnova za izračun nadomestila plače je v
teh primerih plača, ki jo je novinar prejel za pretekli mesec za polni delovni
čas.
Ob valorizaciji izhodiščnih plač se
valorizira tudi osnova za nadomestila.
49. člen
V primeru kršitve bistvenih določb te
pogodbe pripada novinarju nadomestilo plače v velikosti 70% osnove za čas
stavke, ki jo organizirajo sindikati, pod naslednjimi pogoji:
-       
da sindikat pred odločitvijo o stavki in pred stavko poizkuša sporazumno
rešiti spor oziroma doseči izvajanje pogodbe;
-       
če je usklajevanje stališč o spornih vprašanjih neuspešno ali se ne
upošteva odločitev arbitražnega sveta;
-       
da sindikat napove stavko v skladu, z zakonom. 
Sindikat se obvezuje, da v času veljavnosti
in uresničevanja te pogodbe ne bo organiziral stavke.
4. Del plače za delovno uspešnost
(prenehal
veljati)
50. člen
(prenehal
veljati)
51. člen
(prenehal
veljati)
5. Del plače iz naslova uspešnosti
poslovanja
(prenehal
veljati)
52. člen
(prenehal
veljati)
6. Druga določila o plačah in drugih
prejemkih
53. člen
Novinar, ki mu lečeči zdravnik izda
zdravniško spričevalo o zmanjšani delovni zmožnosti (starost, delovna
intenzivnost, zahteve tehnološkega procesa) 5 let pred upokojitvijo, je
upravičen do razlike med plačo, ki jo prejema za delo, in plačo, ki jo je
prejemal pred ugotovitvijo zmanjšane delovne zmožnosti.
54. člen
Pripravniku, ki se pripravlja za
opravljanje novinarskega poklica, pripada med pripravniško dobo 70% osnovne
plače.
Pripravniku pripada tudi del plače za
delovno uspešnost ter dodatki in nadomestila plače.
55. člen
Za čas poklicnega opravljanja funkcije
pripada sindikalnemu zaupniku plača najmanj v velikosti njegove poprečne plače
v zadnjih treh mesecih.
Plača sindikalnega zaupnika se mora redno
mesečno valorizirati z rastjo plač pri delodajalcu.
Sindikalni zaupnik ima pravico tudi do
udeležbe pri dobičku v skladu s to pogodbo. Sindikalni zaupnik je upravičen do
dodatkov, nadomestil, sredstev skupne porabe in povračil stroškov v skladu s to
kolektivno pogodbo.
56. člen
(prenehal
veljati)
57. člen
Jubilejne nagrade se izplačujejo:
-       
za 10 let delovne dobe v višini                                       60%
osnove,
-       
za 20 let delovne dobe v višini                                       80%
osnove in
-       
za 30 let delovne dobe v višini                                       100%
osnove.
Osnova iz prejšnjega odstavka je zadnja
uradno objavljena poprečna plača, izplačana pri delodajalcu oziroma v
gospodarstvu Republike Slovenije, če je to za upravičenca ugodnejše, za
pretekle tri mesece.
Jubilejna nagrada se izplača v enem mesecu
po dopolnitvi delovne dobe iz prvega odstavka tega člena.
58. člen
(prenehal
veljati)
59. člen
Novinar oziroma njegova družina ima pravico
do solidarnostne pomoči v naslednjih primerih:
-       
ob smrti novinarja                                                                    tri
poprečne plače,
-       
ob smrti ožjega družinskega člana (zakonca, otroka)             ena
poprečna plača,
-       
ob nastanku težje invalidnosti novinarja (nad 60%)                 pet
poprečnih plač,
-       
ob daljši bolezni novinarja (nad tri mesece)                             ena
poprečna plača,
-       
ob elementarnih nesrečah ali požarih, ki prizadanejo 
novinarja,                                                                                 dve
poprečni plači.
V splošnem aktu delodajalca se lahko določijo
tudi drugi primeri, v katerih novinarju pripada solidarnostna pomoč, oziroma
drugi primeri osebnih prejemkov.
60. člen
Delodajalec in novinar, ki je dosegel 50
let starosti, se v pogodbi o zaposlitvi dogovorita o obsegu delovnih obveznosti
ob nezmanjšani plači.
61. člen
Izhodiščna plača, nadomestila in dodatki,
ki pripadajo novinarju dopisniku v tujini, dodatki za zakonca in druga
izplačila s tega področja se uredijo v pogodbi o zaposlitvi novinarja.
7. Povračila stroškov v zvezi z delom
62. člen
(prenehal
veljati)
63. člen
(prenehal
veljati)
64. člen
(prenehal
veljati)
65. člen
(prenehal
veljati)
66. člen
Novinarju, ki mora zaradi javnosti dela in
medijskih posebnosti uporabljati predpisano osebno garderobo, pripada ustrezna
odškodnina, ki se opredeli v pogodbi o zaposlitvi.
67. člen
O uveljavljanju konkurenčne klavzule in
plačilu (nadomestilu) za uporabo avtorskih pravic se delodajalec in novinar
dogovorita v pogodbi o zaposlitvi.
68. člen
Za službeno potovanje v tujino se novinarju
povrnejo stroški za prehrano, prenočevanje in drugo v enakih primerih in v
enaki višini, kot določajo predpisi za upravne organe.
Do povračil stroškov na službenih
potovanjih so upravičeni vsi novinarji pod enakimi pogoji.
IV. PRAVICE IN OBVEZNOSTI STRANK TER REŠEVANJE SPOROV
69. člen
Stranki te kolektivne pogodbe si morata z
vsemi sredstvi, ki so jima na voljo, prizadevati za njeno pravilno izvajanje in
spoštovanje.
70. člen
Stranki sta dolžni opustiti vsako dejanje,
ki bi nasprotovalo izvajanju te kolektivne pogodbe.
71. člen
Postopek za sklenitev nove kolektivne
pogodbe se začne na pobudo katerekoli od strank vsaj tri mesece pred
prenehanjem veljavnosti te kolektivne pogodbe.
Vsaka pogodbena stranka lahko kadarkoli
predlaga spremembo oziroma dopolnitev te kolektivne pogodbe.
Pogodbena stranka, ki želi spremembo
oziroma dopolnitev te kolektivne pogodbe, predloži nasprotni stranki svojo
obrazloženo zahtevo v pisni obliki.
Nasprotna stranka se je dolžna do predloga
opredeliti v 30 dneh.
Če nasprotna stranka ne sprejme predloga za
spremembo ali dopolnitev te kolektivne pogodbe oziroma se do njega ne opredeli
v 30 dneh, začne stranka predlagateljica postopek pred komisijo za
usklajevanje.
Tretji, četrti in peti odstavek tega člena
se smiselno uporabljajo tudi za sklenitev nove kolektivne pogodbe.
72. člen
Za reševanje sporov med strankama te
kolektivne pogodbe, ki jih ni mogoče rešiti z medsebojnimi pogajanji, se v 30
dneh ustanovita komisija za pomirjanje in arbitražni svet. Da gre za spor med
strankama, se šteje, če se stranki ne sporazumeta o sklenitvi, spremembi
oziroma dopolnitvi te kolektivne pogodbe ali o drugih ukrepih za reševanje
sporov.
73. člen
Komisija za pomirjanje ima 7 članov. Vsaka
stranka imenuje po tri člane, predsednika pa imenujeta obe sporazumno izmed
uglednih strokovnjakov in znanstvenikov. Pri imenovanju članov komisije se mora
upoštevati sorazmerna zastopanost vseh skupin dejavnosti.
Mandat komisije za pomirjanje traja toliko
časa kot veljavnost kolektivne pogodbe in se lahko podaljša ob vsakem novem
podpisu.
74. člen
Pomirjanje je neuspešno, če katerakoli
stranka pisno izjavi, da ga šteje za neuspešnega, in tudi če ne imenuje članov
komisije za pomirjanje oziroma če člani ne imenujejo predsednika.
Vsak sporazum mora biti zapisan.
Sporazum strank dopolnjuje kolektivno
pogodbo oziroma nadomešča tiste njene določbe, ki so z njim v nasprotju.
Če je pomirjanje neuspešno, odloči o
spornih vprašanjih arbitražni svet.
75. člen
Arbitražni svet ima tri člane in prav
toliko namestnikov. Vsaka stranka imenuje enega člana in njegovega namestnika.
Predsednika in njegovega namestnika pa določita stranki sporazumno.
Če ne pride do sporazuma o določitvi
predsednika in njegovega namestnika, ju imenuje Izvršni svet Skupščine
Republike Slovenije.
Arbitražni svet dokončno odloči o zadevi:
76. člen
Za pravilno tolmačenje te pogodbe imenujeta
njeni stranki tričlansko komisijo. Ta ima pravico do obvezne razlage. Vsaka
stranka imenuje po enega člana komisije, tretjega pa imenujeta sporazumno.
77. člen
Če ena od strank krši obveznosti, ki jih je
prevzela s to kolektivno pogodbo, lahko pogodbi zvesta stranka od nje odstopi.
Odstop je treba drugi stranki pisno napovedati v roku, ki ne sme biti krajši kot
3 mesece.
Pred iztekom roka iz prejšnjega odstavka ni
mogoče odstopiti od pogodbe.
Po odpovedi te kolektivne pogodbe lahko
vsaka stranka zahteva sklenitev nove.

Aneks h kolektivni pogodbi za poklicne
novinarje z dne 11. 12. 1991 (prenehal
veljati)
Aneks
h Kolektivni pogodbi za poklicne novinarje z dne 11. 6. 2008
Aneks
št. 2 h Kolektivni pogodbi za poklicne novinarje
Aneks
št. 3 h Kolektivni pogodbi za poklicne novinarje (KPPN)
Aneks
št. 4 h Kolektivni pogodbi za poklicne novinarje
Aneks
št. 5 h Kolektivni pogodbi za poklice novinarje
Aneks
št. 6 h Kolektivni pogodbi za poklicne novinarje
Aneks
št. 7 h Kolektivni pogodbi za poklicne novinarje

Kolektivna pogodba za poklicne novinarje
(Uradni list RS, št. 31/91-I) vsebuje naslednje prehodne in
končne določbe:
»V. PREHODNE IN KONČNE DOLOČBE
78. člen
Delodajalec ob imenovanju urednikov in
opredelitvi vsebinske zasnove javnih glasil pridobi mnenje novinarskega
kolektiva.
79. člen
Plačilo za delo svobodnih novinarjev se
določi s posebno pogodbo, in sicer v bruto znesku, pri čemer pogoji ne morejo
biti slabši kot za redno zaposlene.
Svobodnim novinarjem se za naročene
prispevke povrnejo tudi materialni stroški.
80. člen
Delodajalec ali pooblaščena strokovna
služba po sprejetju kolektivne pogodbe na novo prerazporedi novinarje ne glede
na njihovo dosedanjo razporeditev. Pri tem se upošteva načelo objektivnosti
glede na poklicne in delovne zmožnosti novinarjev, za dosledno izvajanje te
določbe pa se bo zavzemal tudi sindikat.
Pri tem prvem razporejanju bodo morebitni
tehnološki presežki obravnavani po predpisih.
S prerazporeditvijo se novinarju ne sme
zmanjšati plača.
Če se novinar pritoži, lahko sindikat
zahteva dodatno strokovno presojo ali arbitražo.
Novinarji se morajo razvrstiti v tarifne
razrede in podskupine po tej pogodbi najpozneje v 45 dneh po njeni uveljavitvi.
81. člen
Z uveljavitvijo te kolektivne pogodbe
novinarji ne smejo dobiti manj pravic, kot so jih imeli pri delu in v zvezi z
delom pred njeno uveljavitvijo.
82. člen
Določbe te kolektivne pogodbe se lahko
uporabljajo, neposredno.
Za področja,
ki niso urejena s to kolektivno pogodbo, se uporabljajo določbe splošnih
kolektivnih pogodb in drugih predpisov.«.

Zakon o kolektivnih pogodbah – ZKolP (Uradni
list RS, št. 43/06)
v zvezi s prenehanjem veljavnosti kolektivnih pogodb določa:
»34. člen
(prenehanje
veljavnosti kolektivnih pogodb)
(1) Določbe kolektivnih pogodb, ki veljajo
na dan uveljavitve tega zakona, se uporabljajo do preteka določenega roka
veljavnosti oziroma do sklenitve novih kolektivnih pogodb, če niso v nasprotju
s tem zakonom ali zakonom, ki ureja individualna delovna razmerja. 
(2) Določbe kolektivnih pogodb, katerih
sklenitelji na strani delodajalcev so samo delodajalske asociacije z obveznim
članstvom, prenehajo veljati z iztekom prehodnega obdobja iz 32. člena tega
zakona.«;
ter vsebuje naslednjo končno določbo:
»36. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Aneks h Kolektivni pogodbi za poklicne
novinarje (Uradni list RS, št. 61/08) vsebuje naslednje prehodne in
končne določbe:
»PREHODNE IN KONČNE DOLOČBE
5. člen
(prenehanje
veljavnosti)
(1) Pogodbeni stranki soglašata, da z dnem
uveljavitve tega aneksa preneha veljati: 
-       
40., 41., 43., 44., 45., 46., 47., 50., 51., 52., 56., 58., 62., 63.,
64. in 65. člen III. poglavja KPPN, ki ureja plače, dodatke, nadomestila plač
in povračila stroškov 
-       
drugi stavek 5. člena KPPN 
-       
ter Aneks h KPPN z dne 11. 12. 1991. 
(2) Od prenehanja veljavnosti 58., 62.,
63., 64. in 65. člena KPPN začnejo veljati določila Zakona o višini povračil
stroškov v zvezi z delom in nekaterih drugih prejemkov (Uradni list RS, št.
87/97 s spremembami).
6. člen
(osnovna plača)
Zaradi uveljavitve novega splošnega akta o
notranji organizaciji in sistemizaciji delovnih mest se delavcem osnovna plača
po pogodbah o zaposlitvi, veljavnih na dan uveljavitve nove sistemizacije, ne
bo znižala.
7. člen
(merila o
napredovanju)
Ob prevedbi plač po ZSPJS se delavcem
javnega zavoda RTV Slovenija v skladu z merili o napredovanju prištejejo plačni
razredi iz naslova pravice do preteklih napredovanj, vendar največ pet (5) plačnih
razredov. 
Merila o napredovanju iz prejšnjega
odstavka so določena v skladu z 49.b členom ZSPJS.
8. člen
(večji opis
delovnih obveznosti)
(1) Delodajalec bo delavca, ki bo imel ob
izdaji nove pogodbe o zaposlitvi, oziroma aneksa k obstoječi pogodbi o
zaposlitvi, večji opis delovnih obveznosti, kot jih je opravljal do spremembe
plačnega sistema in na tej podlagi zahtevanih več dodatnih znanj, napotil na
dodatno usposabljanje. 
(2) Stroške usposabljanja, ki poteka v
okviru rednega delovnega časa, bo kril delodajalec. 
(3) Obveznosti delavca se določijo v
pogodbi o zaposlitvi.
9. člen
(konkurenčna
klavzula)
(1) Delodajalec lahko na delovnih mestih,
ki so uvrščena v plačne razrede višje od 40., uveljavlja konkurenčno klavzulo. 
(2) Višino nadomestila za uveljavitev
konkurenčne klavzule skleneta delodajalec in zaposleni sporazumno v pogodbi o
zaposlitvi.
10. člen
(združevanje
dela)
(1) V RTV centrih, kjer poteka združevanje
dela za potrebe radijskih in televizijskih programov, se osnovno delovno mesto,
na katerega je razporejen zaposleni, ki dela hkrati za potrebe radijskega in
televizijskega programa, uvrsti za štiri (4) plačne razrede višje. 
(2) Do višje uvrstitve je zaposleni
upravičen za čas, ko je zadolžen za opravljanje takega dela.
11. člen
(veljavnost in
uporaba)
(1) Aneks je sklenjen za nedoločen čas in
začne veljati naslednji dan po objavi v Uradnem listu RS, uporabljati pa se
začne z dnem prvega obračuna plač na podlagi ZSPJS. 
(2) Aneks se neposredno uporablja za
novinarke in novinarje JZ RTV Slovenija. 
(3) Vse ostale določbe KPPN ostanejo
nespremenjene.«.

Aneks št. 2 h Kolektivni pogodbi za poklicne
novinarje (Uradni list RS, št. 28/14) vsebuje naslednjo končno določbo:
»5. člen
Aneks št. 2 začne veljati naslednji dan po
objavi v Uradnem listu Republike Slovenije.«.

Aneks št. 3 h Kolektivni pogodbi za poklicne
novinarje – KPPN (Uradni list RS, št. 72/18) vsebuje naslednjo končno določbo:
»3. člen
Ta aneks začne veljati naslednji dan po
objavi v Uradnem listu Republike Slovenije.«.

Aneks št. 4 h Kolektivni pogodbi za poklicne
novinarje (Uradni list RS, št. 3/19) vsebuje naslednjo končno določbo:
»7. člen
Ta aneks začne veljati naslednji dan po
objavi v Uradnem listu Republike Slovenije.«.

Popravek Aneksa št. 4 h Kolektivni pogodbi za
poklicne novinarje (Uradni list RS, št. 81/19) določa tudi:
»V primeru, da se spremeni 7. člen Zakona o
sistemu plač v javnem sektorju, ki določa najvišje možne plačne razrede, ki jih
lahko dosežejo javni uslužbenci v plačnih podskupinah od C1 do J3, se bo ta
aneks ustrezno prilagodil spremembi.«.

Aneks št. 5 h Kolektivni pogodbi za poklicne
novinarje (Uradni list RS, št. 101/20) vsebuje naslednjo končno določbo:
»4. člen
(veljavnost)
Aneks št. 5 h Kolektivni pogodbi za
poklicne novinarje začne veljati naslednji dan po objavi v Uradnem listu Republike
Slovenije.«.

Aneks št. 6 h Kolektivni pogodbi za poklicne
novinarje (Uradni list RS, št. 94/21) vsebuje naslednjo končno določbo:
»10. Končna določba
13. člen
(veljavnost aneksa)
Ta aneks začne veljati naslednji dan po
objavi v Uradnem listu Republike Slovenije, uporablja pa se za obračun stroškov
v zvezi z delom in drugih prejemkov iz tega aneksa za mesec junij 2021.«.

Aneks
št. 7 h Kolektivni pogodbi za poklicne novinarje (Uradni list RS, št. 39/23) vsebuje
naslednjo končno določbo:
»6. člen
(začetek
veljavnosti in uporabe)
Ta aneks začne veljati naslednji dan po
objavi v Uradnem listu Republike Slovenije.
Uvrstitve delovnih mest v plačne razrede iz
tega aneksa se začnejo uporabljati 1. aprila
2023.«.