I. SPLOŠNE DOLOČBE IN SPLOŠNI POGOJI
1. člen
(vsebina)
Ta uredba določa splošne in posebne pogoje
za dodeljevanje regionalnih državnih pomoči (v nadaljnjem besedilu: pomoč) ter
način uveljavljanja regionalne spodbude za zaposlovanje in davčnih olajšav za
zaposlovanje in investiranje iz 27. in 28. člena Zakona spodbujanju skladnega
regionalnega razvoja (Uradni list RS, št. 20/11 in 57/12; v nadaljnjem
besedilu: zakon).
2. člen
(izrazi)
(1) Prejemniki pomoči iz prejšnjega
člena te uredbe so pravne in fizične osebe, ki se ukvarjajo z gospodarsko dejavnostjo
na območju Republike Slovenije (v nadaljnjem besedilu: podjetje), pod pogoji iz
zakona in te uredbe.
(2) Mikro, mala in srednje
velika podjetja po tej uredbi (v nadaljnjem besedilu: MSP) so podjetja, kakor
jih določa priloga I Uredbe Komisije (EU) št. 651/2014 z dne 17. junija
2014 o razglasitvi nekaterih vrst pomoči za združljive z notranjim trgom pri
uporabi členov 107 in 108 Pogodbe (UL L št. 187 z dne 26. 6. 2014,
str. 1), zadnjič spremenjena z Uredbo Komi­sije (EU) 2021/1237 z dne
23. julija 2021 o spremembi Uredbe (EU) št. 651/2014 o razglasitvi
nekaterih vrst pomoči za zdru­žljive z notranjim trgom pri uporabi členov 107
in 108 Pogodbe (UL L št. 270 z dne 29. 7. 2021, str. 39), (v nadaljnjem besedilu:
Uredba 651/2014/EU).
3. člen
(cilj pomoči)
Cilj pomoči je spodbujati skladni
regionalni razvoj na konkurenčnem notranjem trgu z znižanjem stroškov
podjetjem, kar ima ugodne učinke na izboljšanje relativnega položaja manj
razvitih upravičenih območij »a« in »c« v skladu z uredbo, ki ureja karto
regionalne pomoči, v primerjavi z območji v soseščini glede gospodarske
razvitosti, zaposlenosti in kakovosti življenja, merjeno s koeficientom
variacije in kazalniki indeksa razvojne ogroženosti v skladu s pravilnikom, ki
ureja razvrstitev razvojnih regij po stopnji razvitosti za tekoče programsko
obdobje.
4. člen
(področja uporabe)
(1) Določbe te uredbe veljajo za
pomoči, dodeljene v vseh sektorjih, razen:
a)    
v sektorju ribištva in akvakulture, kakor jo zajema
Uredba (EU) št. 1379/2013 Evropskega parlamenta in Sveta z dne 11. decembra
2013 o skupni ureditvi trgov za ribiške proizvode in proizvode iz ribogojstva
in o spremembi uredb Sveta (ES) št. 1184/2006 in (ES) št. 1224/2009 ter
razveljavitvi Uredbe Sveta (ES) št. 104/2000 (UL L št. 354 z dne 28. 12. 2013,
str. 1), zadnjič spremenjena z Uredbo (EU) 2020/560 Evropskega parlamenta in
Sveta z dne 23. aprila 2020 o spremembi uredb (EU) št. 508/2014 in (EU) št.
1379/2013 glede posebnih ukrepov za ublažitev vpliva izbruha COVID-19 na sektor
ribištva in akvakulture (UL L št. 130 z dne 24. 4. 2020, str. 11), z izjemo pomoči
za usposabljanje, pomoči za dostop MSP do finančnih sredstev, pomoči na
področju raziskav in razvoja, pomoči za inovacije za MSP, pomoči za prikrajšane
in invalidne delavce, regionalne pomoči za naložbe v najbolj oddaljenih regijah
in shem regionalne pomoči za tekoče poslovanje;
b)    
v primarnem sektorju kmetijske proizvodnje, z izjemo
regionalne pomoči za naložbe v najbolj oddaljenih regijah, shem regionalne
pomoči za tekoče poslovanje, pomoči za svetovanje v korist MSP, pomoči za
financiranje tveganja, pomoči za raziskave in razvoj, pomoči za inovacije za
MSP, pomoči za varstvo okolja, pomoči za usposabljanje ter pomoči za
prikrajšane delavce in invalide;
c)    
v sektorju predelave in trženja kmetijskih proizvodov
v naslednjih primerih:
- 
kadar je znesek pomoči določen na podlagi cene oziroma količine takih
proizvodov, ki so kupljeni od primarnih proizvajalcev ali jih je na trg dalo
zadevno podjetje,
- 
kadar je pomoč pogojena s tem, da se delno ali v celoti prenese na
primarne proizvajalce;
d)    
za pomoč za lažje zaprtje nekonkurenčnih
premogovnikov, kakor jo zajema Sklep Sveta 2010/787/EU z dne 10. decembra 2010
o državnih pomočeh za lažje zaprtje nekonkurenčnih premogovnikov (UL L št. 336
z dne 21. 12. 2010, str. 24);
e)    
za vrste regionalne pomoči iz 8. člena te uredbe.
(2) Pomoč po tej uredbi ni dovoljena
za podjetja v težavah po 18. točki 2. člena Uredbe 651/2014/EU. Navedeno ne velja za podjetja, ki 31.
decembra 2019 niso bila v težavah, a so v obdobju od 1. januarja 2020 do 31. decembra 2021 postala podjetja v
težavah.
(3) Pomoč ni dovoljena za dejavnosti,
povezane z izvozom, ko je pomoč neposredno vezana na izvožene količine,
vzpostavitev in delovanje distribucijskega omrežja ali na druge tekoče izdatke,
povezane z izvozno dejavnostjo. Pomoč za kritje stroškov študija ali
svetovalnih storitev, potrebnih za uvajanje novega ali obstoječega proizvoda na
novem trgu v drugi državi, se ne šteje za pomoč dejavnostim, povezanim z izvozom.
(4) V trenutku izplačila pomoči mora
imeti podjetje, ki prejema pomoč, v sodnem registru registrirano vsaj
podružnico.
(5) Pomoč ni dovoljena v primerih, ko
bi se uporabi domačega blaga dajalo prednost pred uporabo uvoženega blaga.
(6) Določbe te uredbe ne veljajo za
upravičence, ki so v postopku vračanja neupravičeno prejete državne pomoči, na
podlagi odločbe Evropske komisije, ki je prejeto državno pomoč iste
države članice razglasila za nezakonito in nezdružljivo s
skupnim trgom EU.
5. člen
(dodeljevanje pomoči)
(1) Pomoči se dodeli na podlagi
javnega razpisa, posamične vloge ali uveljavljanja davčne olajšave.
(2) Pri dodeljevanju pomoči se poleg
določb te uredbe upoštevajo tudi določbe Uredbe 651/2014/EU, Uredbe Komisije
(EU) št. 1407/2013 z dne 18. decembra 2013 o uporabi členov 107 in 108 Pogodbe
o delovanju EU pri pomoči de minimis (UL L št. 352 z dne 24. 12. 2013, str. 1),
zadnjič spremenjene z Uredbo Komisije (EU) 2020/972 z dne 2. julija 2020 o
spremembi Uredbe (EU) št. 1407/2013 v zvezi s podaljšanjem njene veljavnosti in
o spremembi Uredbe (EU) št. 651/2014 v zvezi s podaljšanjem njene veljavnosti
in ustreznimi prilagoditvami (UL L št. 215 z dne 7. 7. 2020, str. 3), (v
nadaljnjem besedilu: Uredba 1407/2013/EU), Uredbe Komisije (EU) št. 1408/2013 z
dne 18. decembra 2013 o uporabi členov 107 in 108 Pogodbe o delovanju Evropske
unije pri pomoči de minimis v kmetijskem sektorju (UL L št. 352 z dne 24. 12.
2013, str. 9), zadnjič spremenjene z Uredbo Komisije (EU) 2019/316 z dne 21.
februarja 2019 o spremembi Uredbe (EU) št. 1408/2013 o uporabi členov 107 in
108 Pogodbe o delovanju Evropske unije pri pomoči de minimis v kmetijskem
sektorju (UL L 51I z dne 22. 2. 2019, str. 1), (v nadaljnjem besedilu: Uredba
1408/2013/EU), in Uredbe Komisije (EU) št. 717/2014 z dne 27. junija 2014 o
uporabi členov 107 in 108 Pogodbe o delovanju Evropske unije pri pomoči
de minimis v sektorju ribištva in akvakulture (UL L št. 190 z dne 28. 6. 2014,
str. 45), zadnjič spremenjene z Izvedbeno uredbo Komisije (EU) 2020/2008 z dne
8. decembra 2020 o spremembi uredb (EU) št. 702/2014, (EU) št. 717/2014 in (EU)
št. 1388/2014 v zvezi z obdobjem njihove uporabe in drugimi ustreznimi
prilagoditvami (UL L št. 414 z dne 9. 12. 2020, str. 15), (v nadaljnjem
besedilu: Uredba 717/2014/EU).
6. člen
(poročanje o dodeljenih pomočeh in nadzor)
(1) Državni organi, ki dodeljujejo
pomoč (v nadaljnjem besedilu: dajalci pomoči), poročajo o dodeljenih pomočeh
državnemu organu, pristojnemu za regionalni razvoj, zaradi priprave poročil v
skladu z Zakonom o spremljanju državnih pomoči (Uradni list RS, št. 37/04; v
nadaljnjem besedilu: ZSDrP) in uredbo, ki ureja posredovanje podatkov in
poročanje o dodeljenih državnih pomočeh in pomočeh de minimis.
(2) Vsaka tri leta izvede državni
organ, pristojen za regionalni razvoj, celovito vrednotenje učinkov dodeljenih
regionalnih pomoči v preteklih treh letih. Potrebne podatke in delne analize
pridobi državni organ, pristojen za regionalni razvoj, od dajalcev pomoči na
podlagi pisne zahteve.
(3) Odgovorna oseba prejemnika pomoči
mora podati izjave in razkriti zahtevane podatke tako, da jih je mogoče preveriti.
V primeru posredovanja lažnih podatkov ali druge ugotovljene zlorabe mora
dajalec pomoči nemudoma začeti ustrezne odškodninske in kazenske postopke.
(4) Državni organ, pristojen za
regionalni razvoj, preverja izvajanje te uredbe. Dajalci pomoči mu morajo
poročati o ugotovljenih pomanjkljivostih in ugotovljenih sistematičnih
nepravilnostih pri izvajanju te uredbe v 30 dneh, potem ko je bila nepravilnost
bila ugotovljena.
7. člen
(kumulacija pomoči)
(1) Zgornje meje pomoči in pragovi za
priglasitev, določeni v tej uredbi, veljajo ne glede na to, iz katerih javnih
sredstev je pomoč dodeljena in ali je pomoč dodeljena v okviru več shem ali
individualnih pomoči hkrati. Upošteva se skupni znesek državne pomoči za
dejavnost, projekt ali podjetje. Pomoč za iste upravičene stroške se lahko
kumulira le, če se s tako kumulacijo ne preseže največja intenzivnost pomoči
ali znesek pomoči, ki se uporablja za to pomoč v skladu s to uredbo.
(2) Pomoč se ne sme združevati s
pomočjo de minimis glede na enake upravičene stroške, če bi bile s tem
presežene dovoljene meje intenzivnosti državnih pomoči.
II. REGIONALNA POMOČ
8. člen
(izločena področja)
(1) Poleg omejitev področij uporabe iz 4.
člena te uredbe pomoč ni dovoljena:
-       
v ladjedelništvu,
-       
v premogovništvu,
-       
v proizvodnji, distribuciji energije in energetski infrastrukturi,
-       
v jeklarstvu in železarstvu za podjetja, ki se ukvarjajo s proizvodnjo
izdelkov iz 43. točke 2. člena Uredbe 651/2014/ EU,
-       
v industriji sintetičnih vlaken za podjetja, ki se ukvarjajo s
proizvodnjo izdelkov iz 44. točke 2. člena Uredbe 651/2014/EU, ter
-       
v prometnem sektorju in s tem povezani infrastrukturi iz 45. točke 2.
člena Uredbe 651/2014/EU.
(2) Pomoč je dovoljena v primerih prenosa
enake ali podobne dejavnosti ali njenega dela iz poslovne enote v eni
pogodbenici Sporazuma o Evropskem gospodarskem prostoru (začetna poslovna
enota) v poslovno enoto v drugi pogodbenici Sporazuma o Evropskem gospodarskem
prostoru, v kateri se izvede naložba, ki prejme pomoč (poslovna enota, ki
prejme pomoč), če upravičenec pred dodelitvijo pomoči potrdi, da ni izvedel
premestitve enake ali podobne dejavnosti ali njenega dela v poslovno enoto, v
kateri naj bi se izvajala začetna investicija, za katero zaproša za pomoč, v
dveh letih pred zahtevkom za pomoč, in se zaveže, da tega ne bo storil še dve
leti po zaključku začetne investicije, za katero prosi za pomoč.
(3) Za prenos iz prejšnjega odstavka
se šteje, če se izdelek ali storitev v začetni poslovni enoti in poslovni
enoti, ki prejme pomoč, vsaj delno uporablja za isti namen in izpol­njuje
zahteve ali potrebe iste vrste strank, pri tem pa nastane tudi izguba delovnih
mest pri enaki ali podobni dejavnosti v eni od začetnih poslovnih enot
upravičenca v Evropskem gospodarskem prostoru. Enaka ali podobna dejavnost
pomeni dejavnost, zajeto v istem razredu (štirimestni številčni šifri) SKD 2008
oziroma Uredbe (ES) št. 1893/2006 Evropskega Parlamenta in Sveta z dne 20.
decembra 2006 o uvedbi statistične klasifikacije gospodarskih dejavnosti NACE
Revizija 2 in o spremembi Uredbe Sveta (EGS) št. 3037/90 kakor tudi nekaterih
uredb ES o posebnih statističnih področjih (UL L št. 393 z dne 30. 12. 2006,
str. 1), zadnjič spremenjene z Uredbo (EU) 2019/1243 Evropskega Parlamenta in
Sveta z dne 20. junija 2019 o prilagoditvi več zakonodajnih aktov, v katerih je
določena uporaba regulativnega postopka s pregledom, členoma 290 in 291 Pogodbe
o delovanju Evropske unije (UL L št. 198 z dne 25. 7. 2019, str. 1), (v nadaljnjem
besedilu: NACE Rev. 2).
(4) Ne glede na prejšnji odstavek se izgube
delovnih mest pri enaki ali podobni dejavnosti v eni od začetnih poslovnih enot
upravičenca v Evropskem gospodarskem prostoru, do katerih pride med 1.
januarjem 2020 in 30. junijem 2021, ne štejejo za prenos, če so bile zaveze iz
drugega odstavka tega člena podane pred 31. decembrom 2019.
(5) Pomoč v
sektorju ribištva in akvakulture ni dovoljena podjetjem, ki so storila eno ali
več kršitev iz točk (a) do (d) prvega odstavka 10. člena in tretjega odstavka
10. člena Uredbe (EU) št. 508/2014 Evropskega parlamenta in Sveta z dne 15.
maja 2014 o Evropskem skladu za pomorstvo in ribištvo in razveljavitvi uredb
Sveta (ES) št. 2328/2003, (ES) št. 861/2006, (ES) št. 1198/2006 in (ES) št.
791/2007 in Uredbe (EU) št. 1255/2011 Evropskega parlamenta in Sveta (UL L št. 149
z dne 20. 5. 2014, str. 1), zadnjič spremenjene z Uredbo (EU) 2020/1781
Evropskega Parlamenta in Sveta z dne 25. novembra 2020 o spremembi Uredbe (EU)
2016/1139 v zvezi z zmanjšanjem ribolovne zmogljivosti v Baltskem morju ter
Uredbe (EU) št. 508/2014 v zvezi s trajnim prenehanjem ribolovnih dejavnosti
flot, ki lovijo trsko iz vzhodnega Baltskega morja, trsko iz zahodnega
Baltskega morja in sleda iz zahodnega Baltskega morja (UL L št. 400 z dne 30.
11. 2020, str. 1), (v nadaljnjem besedilu: Uredba 508/2014/EU), in za
operacije, naštete v 11. členu Uredbe 508/2014/EU.
9. člen
(intenzivnost pomoči)
Intenzivnost pomoči za začetne investicije
na upravičenem območju, izražena v bruto ekvivalentu nepovratnih sredstev, ne
sme preseči največje intenzivnosti pomoči, določene v uredbi, ki ureja karto
regionalne pomoči.
10. člen
(nameni, pogoji in merila dodeljevanja)
(1) Začetna investicija pomeni:
a)    
investicijo v opredmetena in neopredmetena
osnovna sredstva, povezano z:
- 
vzpostavitvijo nove poslovne enote,
- 
razširitvijo zmogljivosti obstoječe poslovne enote,
- 
diverzifikacijo proizvodnje poslovne enote na proizvode in storitve, ki
jih na zadevnem območju prej ni proizvajala, ali
- 
bistveno spremembo proizvodnega procesa v obstoječi poslovni enoti, ali
b)    
pridobitev sredstev, ki pripadajo poslovni
enoti, ki je prenehala delovati ali bi prenehala delovati, če ne bi bila
kupljena, in jih kupi investitor, ki ni povezan s prodajalcem. Nakup delnic se ne šteje za začetno investicijo.
(2) Investicija je začetna investicija pod
pogojem:
-       
da investitor nabavi opredmetena in neopredmetena osnovna sredstva ali
poslovno enoto od poslovno ali zasebno nepovezane osebe in
-       
da transakcija poteka pod tržnimi pogoji.
(3) Na
upravičenih območjih »a«, opredeljenih v uredbi, ki ureja karto regionalne
pomoči, lahko prejmejo pomoč za začetne investicije MSP in velika podjetja. Na upravičenih
območjih »c«, opredeljenih v uredbi, ki ureja karto regionalne pomoči, lahko
prejmejo pomoč za začetne investicije MSP, velika podjetja pa le pomoč za nove
gospodarske dejavnosti.
(4) Nakup
delnic se ne šteje za začetno investicijo, ki ustvarja novo dejavnost. Nova
gospodarska dejavnost pomeni:
-       
vzpostavitev nove poslovne enote ali diverzifikacijo dejavnosti poslovne
enote pod pogojem, da nova dejavnost ni enaka ali podobna dejavnosti, ki jo
poslovna enota že opravlja, ali
-       
pridobitev sredstev poslovne enote, ki je ali bi prenehala delovati, če
ne bi bila kupljena, in ki jo kupi investitor, ki ni povezan s prodajalcem, pod
pogojem, da nova dejavnost, ki naj bi se izvajala s pridobljenimi sredstvi, ni
enaka ali podobna dejavnosti, ki jo poslovna enota že opravlja pred
pridobitvijo.
(5) Pri
ugotavljanju povezanosti investitorja s prodajalcem pri pridobitvi sredstev
poslovne enote iz točke b) prvega odstavka tega člena in druge alineje
prejšnjega odstavka se uporablja opredelitev povezanih podjetij, kot jo določa
3. člen priloge I Uredbe 651/2014/EU.
(6) Pri
dodeljevanju pomoči se pri javnih razpisih poleg meril za doseganje ciljev
javnih razpisov in ob upoštevanju minimalnega praga točk, ki jih mora doseči izbran
projekt, uporabljata z najmanj desetodstotno utežjo tudi vsako od naslednjih
meril:
-       
uvrstitev na obmejno problemsko območje po prvem odstavku 24. člena
zakona ter
-       
uvrstitev na problemsko območje z visoko brezposelnostjo po 25. členu
zakona.
(7) Regionalna
pomoč za raziskovalno infrastrukturo se dodeli ob pogoju, da prejemnik pomoči
zagotavlja pregleden in nediskriminatoren dostop do te infrastrukture vsem, ki
izkažejo za to interes.
(8) Za del
enotnega investicijskega projekta se šteje vsaka začetna investicija, ki so jo
začeli isti investitor in z njim povezana podjetja v obdobju treh let od datuma
začetka del pri drugi investiciji, ki prejema pomoč, v isti regiji na ravni 3
standardne klasifikacije teritorialnih enot (SKTE 3), kakor jih določa Uredba
(ES) št. 1059/2003 Evropskega parlamenta in Sveta z dne 26. maja 2003 o
oblikovanju skupne klasifikacije statističnih teritorialnih enot (nuts) (UL L
št. 154 z dne 21. 6. 2003, str. 1), zadnjič spremenjena z Delegirano uredbo
Komisije (EU) 2019/1755 z dne 8. avgusta 2019 o spremembi prilog k Uredbi (ES)
št. 1059/2003 Evropskega parlamenta in Sveta o oblikovanju skupne klasifikacije
statističnih teritorialnih enot (NUTS) (UL L št. 270 z dne 24. 10. 2019, str.
1).
11. člen
(instrumenti in preglednost)
(1) Pomoč se dodeli v obliki:
-       
subvencij začetnih investicij,
-       
subvencij obresti,
-       
davčnih ugodnosti,
-       
garancij oziroma
-       
posojil z obrestno mero, ki je nižja od tržne.
(2) Pomoč se lahko dodeli z
instrumenti iz prejšnjega odstavka, če je mogoče vnaprej in brez ocene tveganja
natančno izračunati bruto ekvivalent nepovratnih sredstev.
(3) Pomoč v obliki ugodnega posojila z
obrestno mero, ki je nižja od tržne, se lahko dodeli, če je bruto ekvivalent
nepovratnih sredstev izračunan na podlagi referenčne obrestne mere, ki velja ob
dodelitvi pomoči in jo določi Evropska Komisija, in če je zavarovano z
običajnim zavarovanjem ter ne vključuje neobičajnih tveganj.
(4) Višina pomoči v obliki garancije
se izračuna na podlagi premij varnega pristana, opredeljenih v preglednici v točki
3.3 Obvestila Komisije o uporabi členov 87 in 88 Pogodbe ES za državno pomoč v
obliki garancij (UL C št. 155/2008 z dne 20. 6. 2008, str. 10). Za MSP, ki
nimajo zgodovine kreditne sposobnosti ali bonitetne ocene, se premija varnega
pristana določi v višini 3,8 odstotka. Višina državne pomoči je razlika med
premijo varnega pristana in dejansko premijo, ki jo plača podjetje.
(5) Pomoč v obliki davčnih ugodnosti
se lahko dodeli, kadar ukrep določa najvišjo vrednost, s katero se zagotovi, da
veljavni prag za dodelitev državne pomoči ni presežen.
12. člen
(upravičeni stroški)
(1) Upravičeni stroški investicije
zajemajo opredmetena in neopredmetena osnovna sredstva.
(2) Opredmetena osnovna sredstva so
zemljišča, zgradbe, oprema in stroji.
(3) Neopredmetena osnovna sredstva so
prenos tehnologije z nakupom patentnih pravic, licenc, blagovnih znamk, znanja
ali nepatentiranega tehničnega znanja.
(4) Pri pomoči, odobreni za
diverzifikacijo proizvodnje poslovne enote na proizvode in storitve, ki jih ta
poslovna enota prej ni proizvajala, iz tretje alineje točke a) prvega odstavka
10. člena te uredbe, morajo upravičeni stroški za najmanj 200 odstotkov
presegati knjigovodsko vrednost sredstev, ki se ponovno uporabijo. Upošteva se
knjigovodska vrednost sredstev v poslovnem letu pred začetkom del.
(5) Pri pomoči, odobreni velikemu
podjetju za bistveno spremembo proizvodnega procesa v
obstoječi poslovni enoti iz četrte alineje točke a) prvega odstavka 10. člena
te uredbe, morajo upravičeni stroški presegati znesek amortizacije sredstev,
povezanih s proizvodnim procesom, ki naj bi se posodobil, v zadnjih treh
poslovnih letih.
(6) Stroški zakupa obratov in strojev
se štejejo za upravičene stroške samo pod pogojem, če je zakup izveden v obliki
finančnega zakupa in zakupna pogodba vsebuje določbe o obveznem nakupu sredstev
po izteku zakupa.
(7) Stroški zakupa zemljišč in zgradb
se štejejo za upravičene stroške, če je zakupna pogodba sklenjena za najmanj
pet let po predvidenem dokončanju investicije za velika podjetja in najmanj tri
leta za MSP.
(8) Razen pri MSP in pri nakupu
poslovne enote oziroma sredstev poslovne enote morajo biti nabavljena osnovna
sredstva nova. Pomoč za rabljena osnovna sredstva ni dovoljena, če so ta že
bila sofinancirana z javnimi sredstvi. Pri nakupu rabljenih osnovnih sredstev
lahko dajalec pomoči od investitorja zahteva cenitev sodnega cenilca in
sledljivost kupoprodajnih pogodb do prvoizdanega računa.
(9) Pri pridobitvi sredstev, ki
pripadajo poslovni enoti, ki je prenehala delovati ali bi prenehala delovati,
če ne bi bila kupljena, mora investitor pridobiti cenitveno poročilo sodnega
cenilca, transakcija pa mora potekati pod tržnimi pogoji. Upoštevajo se samo
stroški nakupa sredstev od tretjih oseb, ki niso povezane z investitorjem.
Vrednost osnovnih sredstev, pridobljenih s pomočjo, dodeljeno pred nakupom, je
treba odšteti od upravičenih stroškov. Če je po pridobitvi sredstev upravičena
do pomoči s temi sredstvi povezana investicija, je treba upravičene stroške te
investicije prišteti k stroškom, povezanim s pridobitvijo sredstev poslovne
enote.
(10) Upravičeni stroški investicij v
neopredmetena osnovna sredstva lahko znašajo pri velikih podjetij največ 50
odstotkov vseh upravičenih stroškov začetne investicije, za MSP ni te omejitve.
(11) Upravičeni stroški za ustvarjanje
novih zaposlitev, povezanih z izvedbo začetne investicije, so pod dodatnimi
pogoji iz 16. člena te uredbe lahko tudi stroški dela na novo zaposlenih
delavcev za največ dve leti. Kot strošek dela se lahko upošteva celotni znesek,
ki ga mora prejemnik pomoči dejansko plačati v zvezi s posamezno zaposlitvijo
in vključuje bruto plačo pred obdavčitvijo in obvezne prispevke, kot so
prispevki za socialno varnost, ter stroški otroškega in starševskega varstva.
13. člen
(spodbujevalni učinek in drugi pogoji)
(1) Pomoč je mogoče dodeliti samo, če
je investitor vložil vlogo za dodelitev, preden se projekt začne izvajati.
Vloga mora vsebovati najmanj naslednje podatke:
-       
ime in velikost podjetja,
-       
opis projekta, vključno z dnevom začetka in dokončanja,
-       
lokacija projekta,
-       
seznam ter opredelitev vrste in višine upravičenih ter neupravičenih
stroškov projekta,
-       
vrsto pomoči (instrument) in
-       
znesek pomoči, potreben za projekt.
(2) Za začetek izvajanja projekta se
šteje trenutek, ko je sklenjena prva obvezujoča zaveza za začetek dejavnosti v
zvezi s projektom. Začetek del pomeni bodisi začetek gradbenih del v okviru
investicije bodisi prvo pravno zavezujočo zavezo za naročilo opreme ali vsako
drugo zavezo, zaradi katere investicije ni več mogoče preklicati, če do nje
pride pred začetkom gradbenih del, razen pripravljalnih del, kakor so nakup
zemljišča, pridobivanje dovoljenj in opravljanje predhodnih študij izvedljivosti.
Pri pridobitvi sredstev poslovne enote pomeni začetek del trenutek, ko se
pridobi predujem ali kupnina za pridobljena sredstva.
(3) Upravičenec mora zagotoviti
finančni prispevek v višini vsaj 25 odstotkov celotnih upravičenih stroškov. Ta
prispevek ne sme biti povezan z nobeno javno pomočjo, vključno s pomočjo de
minimis.
(4) Nabavljenih osnovnih sredstev
podjetje ne sme odsvojiti in morajo ostati na upravičenem območju »a« oziroma
»c« po uredbi, ki ureja karto regionalne pomoči, ki je prejelo pomoč, najmanj
pet let po končani investiciji, če je prejemnik pomoči veliko podjetje, in
najmanj tri leta po končani investiciji, če so prejemniki pomoči MSP.
Uporabljati se morajo izključno za namene, za katere so bila dodeljena.
Dovoljena je njihova nadomestitev, če v tem času zastarijo ali se pokvarijo,
pod pogojem, da se gospodarska dejavnost na določenem območju ohrani za
navedeno najkrajše obdobje.
(5) Neopredmetena osnovna sredstva se
morajo uporabljati izključno v poslovni enoti, ki je prejela pomoč, obravnavati
jih je treba kot sredstva, ki se amortizirajo, kupljena morajo biti pod tržnimi
pogoji od nepovezanih oseb in vključena v osnovna sredstva poslovne enote, ki
prejme pomoč, ter morajo ostati povezana s projektom, za katerega je dodeljena
pomoč, najmanj pet let, v primeru MSP pa najmanj tri leta.
14. člen
(kumulacija pomoči)
(1) Zgornja meja intenzivnosti pomoči,
kakor je določena v uredbi, ki ureja karto regionalne pomoči, in pragovi za
priglasitev iz 4. člena Uredbe 651/2014/EU veljajo ne glede na to, iz katerih
javnih virov je pomoč dodeljena in ali je pomoč dodeljena po več shemah ali
individualnih pomočeh hkrati. Upošteva se skupni znesek državne pomoči za
dejavnost, projekt ali podjetje.
(2) Kadar se intenzivnost pomoči
izračuna na podlagi kombinacije upravičenih stroškov investicije in stroškov
plač, največja intenzivnost pomoči ne sme preseči najugodnejšega zneska, ki
sledi iz uporabe navedene intenzivnosti na podlagi stroškov investicije ali
stroškov plač.
(3) Pomoč za začetne investicije se ne
sme združevati s pomočjo de minimis glede na enake upravičene stroške, če bi s
tem presegla intenzivnosti, določene v uredbi, ki ureja karto regionalne pomoči.
15. člen
(dodatni pogoji za odobritev pomoči na
podlagi neposredne vloge)
(1) Pri dodeljevanju pomoči na podlagi
neposredne vloge iz 31. člena zakona se šteje, da projekt bistveno prispeva k
regionalnemu razvoju prek ustvarjenih ali ohranjenih delovnih mest, če:
-       
se nahaja na problemskem območju z visoko brezposelnostjo ali na
obmejnem problemskem območju ali na območju avtohtonih narodnih skupnosti ali
na območju parkovnih skupnosti Triglavskega narodnega parka in predvideva vsaj
ohranitev obstoječih delovnih mest ali
-       
predvideva ustvarjanje vsaj 20 novih delovnih mest,
-       
je investicijska dokumentacija pripravljena v skladu z uredbo, ki določa
enotno metodologijo za pripravo in obravnavo investicijske dokumentacije na
področju javnih financ,
-       
je nameravana gradnja objektov za izvedbo investicije določena na
lokaciji, ki je skladna s prostorskim aktom, kar je razvidno iz priloženega
mnenja samoupravne lokalne skupnosti.
(2) Projekt mora izpolnjevati vse
pogoje za dodelitev pomoči iz te uredbe.
16. člen
(dodatni pogoji dodeljevanja pomoči za
ustvarjanje novih zaposlitev)
(1) Pomoč za ustvarjanje novih
zaposlitev se lahko dodeli za novo zaposlitev, ki je povezana z izvedbo začetne
investicije in je uresničena v treh letih po končani investiciji. Upošteva se
tudi nova zaposlitev zaradi povečanja stopnje izkoriščenosti zmogljivosti
zaradi nove investicije.
(2) Število zaposlenih ustreza številu
zaposlenih za polni delovni čas, ki so delali celo obravnavano leto. Delo oseb,
ki niso delale celo leto, delo s krajšim delovnim časom ne glede na trajanje
dela ter delo sezonskih delavcev se upoštevajo v sorazmernem delu. Povečanje
števila zaposlenih se ugotavlja kot neto povečanje zaposlenih pri investitorju
v primerjavi s povprečjem zadnjih dvanajstih mesecev. Nadomestna zaposlitev v
podjetju ter prezaposlitev v okviru povezanih podjetij se ne štejeta kot novi
zaposlitvi.
(3) Nove zaposlitve, ustvarjene na
podlagi začetne investicije, morajo ostati v regiji najmanj pet let, pri MSP pa
najmanj tri leta, šteto od dneva, ko je bilo delovno mesto prvič zasedeno,
razen če gre za delovno mesto, ki je bilo izgubljeno med 1. januarjem 2020 in
30. junijem 2021.
17. člen
(dodatni pogoji za velike investicijske
projekte)
(1) Velik investicijski projekt je
začetna investicija, pri kateri upravičeni stroški pri projektu presegajo
vrednost 50.000.000 eurov. Vrednost upravičenih stroškov mora biti izračunana
na podlagi cen oziroma menjalnih tečajev na dan dodelitve pomoči ali pri
velikih projektih iz tretjega odstavka tega člena, pri katerih je potrebna
posamična priglasitev, na podlagi cen in menjalnih tečajev na dan priglasitve.
(2) Če pri projektu vrednost
upravičenih stroškov presega 50.000.000 eurov, se dovoljena intenzivnost pomoči
iz 9. člena te uredbe izračuna kot prilagojen znesek pomoči po naslednji
enačbi:
prilagojen znesek
pomoči = R x (50.000.000 eurov + 0,5 x B + 0 x C),
pri čemer je:
-       
R: največja intenzivnost pomoči, ki velja na upravičenem območju in je
določena v uredbi, ki ureja karto regionalne pomoči, brez upoštevanja zvišanja
intenzivnosti pomoči za MSP,
-       
B: del upravičenih stroškov med 50.000.000 eurov in 100.000.000 eurov in
-       
C: del upravičenih stroškov nad 100.000.000 eurov.
(3) Priglasitev individualne pomoči
Evropski komisiji je obvezna za vsak projekt, ki presega prilagojen znesek
pomoči za investicijo, katere upravičeni stroški presegajo 100.000.000 eurov.
18. člen
(črtan)
III. REGIONALNE SPODBUDE ZA SVETOVALNE STORITVE MSP
19. člen
(pogoji dodeljevanja regionalnih spodbud
za svetovalne storitve MSP)
(1) Svetovalne storitve MSP so
svetovanje, pomoč in usposabljanje za izmenjavo znanja in izkušenj ter
izboljšanje sodelovanja MSP, ki jih zagotovijo zunanji izvajalci. Svetovalne
storitve MSP ne smejo biti trajne ali periodične dejavnosti in se ne smejo
nanašati na običajne tekoče stroške poslovanja podjetja, kot so rutinske
storitve davčnega svetovanja, redne pravne storitve ali oglaševanje.
(2) Regionalna spodbuda za svetovalne
storitve se lahko dodeli v vseh sektorjih razen v sektorjih, ki so izključeni v
4. členu te uredbe.
(3) Pomoč iz prejšnjega odstavka se
dodeli v obliki povratnih ali nepovratnih sredstev.
(4) Upravičeni stroški so stroški
svetovanja, ki jih zagotovi zunanji izvajalec.
(5) Svetovalne storitve MSP so
upravičene do pomoči v višini do 50 odstotkov upravičenih stroškov. Pomoč se
odobri do višine 2.000.000 eurov na podjetje in na projekt.
(6) Pomoč, ki presega 2.000.000 eurov
na podjetje in na projekt, je treba priglasiti Evropski komisiji.
(7) Pogoj za dodelitev regionalne
spodbude za svetovalne storitve MSP je spodbujevalni učinek, kot ga določa prvi
odstavek 13. člena te uredbe.
IV. POMOČ ZA TEKOČE POSLOVANJE
20. člen
(pogoji dodeljevanja pomoči za tekoče
poslovanje)
(1) Pomoč
za tekoče poslovanje se lahko dodeli v skladu z Uredbo 1407/2013/EU, Uredbo
1408/2013/EU in Uredbo 717/2014/EU.
(2) Pomoč iz prejšnjega odstavka se
lahko dodeli enotnemu podjetju, ki izpolnjuje pogoje iz prvega odstavka 30.
člena zakona. Pri tem se za izjemno negativno delovanje trga šteje, če:
-       
je prizadeto območje upravne enote, v kateri opravlja dejavnost
prejemnik spodbude tako, da se na tem območju poveča brezposelnost dve
četrtletji zapored in se učinki tega kažejo v zmanjšanju proizvodnje,
zaposlenosti, višine prihodkov in trgovske dejavnosti podjetja,
-       
je prizadet sektor, v katerem opravlja dejavnost prejemnik spodbude, in
se učinki tega kažejo v zmanjšanju proizvodnje, zaposlenosti, višine prihodkov
in trgovske dejavnosti podjetja, ali
-       
prejemnik spodbude posluje na problemskem območju z visoko
brezposelnostjo iz 25. člena zakona in se učinki tega kažejo v zmanjšanju
proizvodnje, zaposlenosti, višine prihodkov in trgovske dejavnosti podjetja.
(3) Enotno podjetje pomeni podjetje,
ki je prek enega ali več drugih podjetij ali fizičnih oseb najmanj v enem od naslednjih razmerij:
-       
ima večino glasovalnih pravic delničarjev ali družbenikov drugega
podjetja,
-       
ima pravico imenovati ali odpoklicati večino članov upravnega,
poslovodnega ali nadzornega organa drugega podjetja,
-       
ima pravico izvajati prevladujoč vpliv na drugo podjetje na podlagi
pogodbe, sklenjene z navedenim podjetjem, ali določbe v njegovi družbeni
pogodbi ali statutu,
-       
podjetje, ki je delničar ali družbenik drugega podjetja, na podlagi
dogovora z drugimi delničarji ali družbeniki navedenega podjetja samo nadzoruje
večino glasovalnih pravic delničarjev ali družbenikov navedenega podjetja.
(4) Pomoč za tekoče poslovanje ne sme
biti namenjena za nabavo vozil za prevoz tovora v podjetjih, ki opravljajo
komercialni cestni tovorni prevoz.
(5) Pomoč iz prvega odstavka tega
člena se dodeli na podlagi vloge pri ministrstvu, v katerega pristojnost spada
vsebinsko področje, na katerem posluje vlagatelj. Vlogo obravnava komisija, ki
jo imenuje pristojni minister.
(6) Pomoč za tekoče poslovanje kot
nujni ukrep regionalne politike predlaga Javni sklad Republike Slovenije za
regionalni razvoj in razvoj podeželja, če se nanaša na ukrep regionalne
politike, ki ga je predhodno izvedel sklad.
(7) Pomoč za tekoče poslovanje se dodeli
v obliki:
-       
subvencij,
-       
odpisa glavnice kredita, zamudnih obresti, obresti, drugih obveznosti
ali stroškov oziroma
-       
reprograma spodbud.
(8) Ne glede na obliko ali namen
pomoči ne sme skupni znesek pomoči de minimis za tekoče poslovanje, dodeljen
enotnemu podjetju, v obdobju zadnjih treh proračunskih let presegati:
-       
200.000 eurov oziroma 100.000 eurov v cestnem tovornem prometu, v skladu
z Uredbo 1407/2013/EU;
-       
15.000 eurov v sektorju primarne kmetijske proizvodnje, opredeljene v
prilogi I Pogodbe o Evropski uniji, v skladu z Uredbo 1408/2013/EU;
-       
30.000 eurov v sektorju ribištva in akvakulture, v skladu z Uredbo
717/2014/EU.
(9) Do
pomoči za tekoče poslovanje so upravičena mikro, mala, srednje velika in velika
podjetja ob upoštevanju omejitev uporabe iz prvega odstavka, tretjega odstavka
in petega odstavka 4. člena te uredbe. Ne glede na določbo drugega
odstavka 4. člena te uredbe se lahko v skladu z Uredbo 1407/2013/EU, Uredbo
1408/2013/EU in Uredbo 717/2014/EU dodeli pomoč za tekoče poslovanje de minimis
podjetju v težavah, kot ga opredeljuje Uredba 651/2014/EU.
(10) Dajalec pomoči za tekoče
poslovanje mora od prejemnika te pomoči pred dodelitvijo sredstev pridobiti
pisno izjavo:
-       
o že prejetih pomočeh de minimis, vključno z navedbo, pri katerih
dajalcih in v kakšnem znesku je prejemnik pomoči v zadnjem triletnem obdobju
kandidiral za pomoč de minimis,
-       
o drugih že prejetih (ali zaprošenih) pomočeh za iste upravičene stroške
in
-       
da z dodeljenim zneskom pomoči de minimis ne bo presežena zgornja meja
pomoči de minimis in dovoljene intenzivnosti pomoči.
(11) Pri kumulaciji pomoči za tekoče
poslovanje je treba upoštevati, da:
-       
se pomoč de minimis ne sme kumulirati z
državno pomočjo v zvezi z istimi upravičenimi stroški ali pomočjo za isti ukrep
za financiranje tveganja, če bi se s tako kumulacijo presegla največja
intenzivnost pomoči ali znesek pomoči, določen za posebne okoliščine vsakega
primera v Uredbi 651/2014/EU, Uredbi Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 193 z dne
1. 7. 2014, str. 1), Uredbi Komisije (EU) št. 1388/2014 z dne
16. decembra 2014 o razglasitvi nekaterih vrst pomoči za podjetja, ki se
ukvarjajo s proizvodnjo, predelavo in trženjem ribiških proizvodov in
proizvodov iz ribogojstva, za združljive z notranjim trgom z uporabo členov 107
in 108 Pogodbe o delovanju Evropske unije (UL L št. 369 z dne 24. 12. 2014,
str. 37) ali v sklepu Komisije,
-       
se pomoč de minimis, dodeljena v skladu z Uredbo 1407/2013/EU, lahko
kumulira s pomočjo de minimis, dodeljeno v skladu z Uredbo Komisije (EU) št.
360/2012 z dne 25. aprila 2012 o uporabi členov 107 in 108 Pogodbe o delovanju
Evropske unije pri pomoči de minimis za podjetja, ki opravljajo storitve
splošnega gospodarskega pomena (UL L št. 114 z dne 26. 4. 2012, str. 8),
zadnjič spremenjeno z Uredbo Komisije (EU) 2020/1474 z dne 13. oktobra 2020 o
spremembi Uredbe (EU) št. 360/2012 glede podaljšanja njenega obdobja uporabe in
časovno omejenega odstopanja za podjetja v težavah, da bi se upošteval učinek
pandemije COVID-19 (UL L št. 337 z dne 14. 10. 2020, str. 1), (v nadaljnjem
besedilu: Uredba 360/2012/EU), do zgornje meje, določene v uredbi 360/2012/EU,
-       
se pomoč de minimis, dodeljena v skladu z
Uredbo 1407/2013/EU, lahko kumulira s pomočjo de minimis, dodeljeno v skladu z
drugimi uredbami EU, do zgornje meje iz prve alineje osmega odstavka tega
člena,
-       
se pomoč de minimis, dodeljena v skladu z Uredbo 1408/2013/EU, lahko
kumulira s pomočjo de minimis, dodeljeno v skladu z Uredbo 717/2014/EU, do
zgornje meje iz tretje alineje osmega odstavka tega člena,
-       
se pomoč de minimis dodeljena v skladu z Uredbo 1407/2013/EU, Uredbo
1408/2013/EU in Uredbo 717/2014/EU lahko dodeli podjetjem, ki so dejavna v več
sektorjih ali opravljajo še druge dejavnosti samo, če ima podjetje na ustrezen
način, kot je ločevanje dejavnosti ali razlikovanje med stroški, zagotovljeno,
da ne pride do prehajanja pomoči v dejavnosti izven uredbe, po kateri je de
minimis pomoč dodeljena.
(12) Dajalec pomoči za tekoče
poslovanje mora pisno obvestiti prejemnika:
-       
da je pomoč de minimis dodeljena v skladu
z Uredbo 1407/2013/EU, z Uredbo 1408/2013/EU ali z Uredbo 717/2014/EU, in
-       
o znesku pomoči de minimis.
(13) Pomoč za tekoče poslovanje ni
dovoljena podjetjem, katerih glavne dejavnosti spadajo v področje K (Finančne
in zavarovalniške dejavnosti) NACE Rev. 2, ali podjetjem, ki izvajajo
dejavnosti znotraj skupine, katerih glavne dejavnosti spadajo v razreda 70.10
(Dejavnost uprav podjetij) ali 70.22 (Drugo podjetniško in poslovno svetovanje)
NACE Rev. 2.
V. REGIONALNA SPODBUDA ZA ZAPOSLOVANJE TER DAVČNE OLAJŠAVE ZA
ZAPOSLOVANJE IN INVESTIRANJE
21. člen
(splošni pogoji in pomen izrazov pri
dodeljevanju regionalne spodbude za zaposlovanje ter davčnih olajšav za
zaposlovanje in investiranje)
(1) Pri dodeljevanju regionalne
spodbude za zaposlovanje iz 27. člena zakona in davčne olajšave za zaposlovanje
iz drugega odstavka 28. člena zakona se upošteva izključitev sektorjev iz 4.
člena in pogoji kumulacije iz 7. člena te uredbe.
(2) »Zavezanec« v tem poglavju je
davčni zavezanec po zakonu, ki ureja davek od dohodkov pravnih oseb, ali po zakonu,
ki ureja dohodnino.
(3) Izraza »oprema« in »neopredmetena
sredstva«, uporabljena v tem poglavju, pomenita enako kakor v zakonu, ki ureja
davek od dohodkov pravnih oseb, in zakonu, ki ureja dohodnino.
(4) Pomoč na podlagi tega poglavja je
mogoče dodeliti tudi za že začete projekte.
22. člen
(regionalna spodbuda za zaposlovanje in
davčna olajšava za zaposlovanje)
(1) Regionalna spodbuda za zaposlovanje
iz 27. člena zakona se izvaja v obliki povračila prispevkov za obvezno socialno
zavarovanje, ki jih je v višini, določeni s predpisi, ki urejajo obvezna
socialna zavarovanja, plačal delodajalec za zaposlitev delavca, za katerega se
v skladu s to uredbo lahko uveljavlja regionalna spodbuda za zaposlovanje.
(2) Delavec, za katerega se lahko
uveljavljata spodbuda za zaposlovanje in davčna olajšava za zaposlovanje, je
brezposelna oseba, ki:
-       
v preteklih šestih mesecih ni imela redno plačane zaposlitve ali
-       
je stara od 15 do 24 let ali
-       
ni dosegla stopnje srednjega strokovnega izobraževanja, srednjega
poklicnega, tehniškega izobraževanja ali splošnega srednjega izobraževanja ali
je v obdobju dveh let po zaključku rednega izobraževanja in še ni pridobila
prve redne plačane zaposlitve ali
-       
je starejša od 50 let ali
-       
živi sama in ima enega ali več vzdrževanih članov, kar pomeni, da sama
skrbi za enega ali več otrok, ki so mlajši od 26 let, če se redno šolajo, ali
katere zakonec je brezposeln ali
-       
se bo zaposlila v dejavnosti (gospodarskem sektorju), v kateri je
neravnovesje med spoloma za najmanj 25 odstotkov višje od povprečnega
neravnovesja v vseh gospodarskih sektorjih v Republiki Sloveniji, ali
-       
je pripadnik etnične manjšine ali
-       
se šteje kot invalid v kvotnem sistemu invalidov.
(3) Zaposlitev brezposelne osebe pri
zavezancu mora pomeniti neto povečanje števila zaposlenih v primerjavi s povprečjem
v zadnjih 12 mesecih. Upravičene izjeme so primeri nadomestne zaposlitve zaradi
prostovoljnega odhoda delavca, nezmožnosti opravljanja dela, prostovoljnega
skrajšanja delovnega časa, starostne upokojitve ali zaradi izredne odpovedi
delovnega razmerja iz krivdnih razlogov na strani delavca, razen če je razlog
negativna ocena poskusnega dela. Število zaposlenih v podjetju se ugotavlja iz
podatkov v uradnih evidencah Zavoda za zdravstveno zavarovanje Slovenije.
(4) Davčna olajšava za zaposlovanje se
lahko uveljavlja največ za prvih 12 mesecev po zaposlitvi.
(5) Če pred potekom 12-mesečnega
obdobja delavec odpove delovno razmerje, lahko zavezanec uveljavlja regionalno
spodbudo za zaposlovanje in davčno olajšavo za zaposlovanje le za čas
dejanskega dela delavca pri zavezancu. Če zavezanec odpove delavcu delovno
razmerje pred potekom 12-mesečnega obdobja, ni upravičen do uveljavljanja
regionalne spodbude za zaposlovanje in davčne olajšave za zaposlovanje.
(6) Najvišji dovoljeni znesek državnih
pomoči, dodeljenih v skladu s 27. členom in drugim odstavkom 28. člena zakona,
znaša 50 odstotkov stroškov plače posameznega delavca, obračunanih za posamezno
leto. Strošek plače posameznega delavca je podlaga za izračun intenzivnosti
dodeljene državne pomoči in zajema celotni znesek, ki ga mora prejemnik pomoči
dejansko plačati v zvezi s posamezno zaposlitvijo, ter vključuje neto plačo,
obvezne prispevke iz plače, akontacijo dohodnine in obvezne prispevke na plačo.
(7) Regionalno spodbudo za
zaposlovanje in davčno olajšavo za zaposlovanje po tem členu lahko zavezanec za
istega delavca uveljavlja samo enkrat.
23. člen
(davčna olajšava za investiranje)
(1) Zavezanec lahko uveljavlja
zmanjšanje davčne osnove v višini 70 odstotkov investiranega zneska.
(2) Pri uveljavljanju davčne olajšave
za investiranje se upoštevajo vsi pogoji za dodelitev regionalne pomoči iz te uredbe.
24. člen
(način uveljavljanja davčne olajšave)
(1) Zavezanec uveljavlja davčni
olajšavi iz prejšnjih dveh členov v davčnem obračunu.
(2) Zavezanec, ki uveljavlja davčno
olajšavo za zaposlovanje, predloži kot prilogo k obračunu davka od dohodkov pravnih
oseb ali k obračunu akontacije dohodnine od dohodka iz dejavnosti izpolnjen
obrazec za uveljavljanje davčne olajšave za zaposlovanje, ki je skupaj z
metodologijo za izpolnjevanje obrazca določen v Prilogi 1, ki je sestavni del
te uredbe.
(3) Zavezanec, ki uveljavlja davčno
olajšavo za investiranje, predloži kot prilogo k obračunu davka od dohodkov
pravnih oseb ali k obračunu akontacije dohodnine od dohodka iz dejavnosti
izpolnjen obrazec za uveljavljanje davčne olajšave za investiranje, ki je
skupaj z metodologijo za izpolnjevanje obrazca določen v Prilogi 2, ki je
sestavni del te uredbe.
25. člen
(načina uveljavljanja regionalne spodbude
za zaposlovanje)
(1) Delodajalec uveljavlja povrnitev
plačanih prispevkov delodajalca za socialno varnost iz proračuna Republike
Slovenije z vlogo, ki jo vloži pri Zavodu Republike Slovenije za zaposlovanje
(v nadaljnjem besedilu: zavod) v 60 dneh po preteku enega leta od sklenitve
pogodbe o zaposlitvi z brezposelno osebo.
(2) Pri zaposlitvi brezposelne osebe
po četrtem odstavku 27. člena zakona, ki se šteje kot invalid v kvotnem sistemu
zaposlovanja invalidov, uveljavlja delodajalec povrnitev plačanih prispevkov
delodajalca za socialno varnost iz proračuna Republike Slovenije z vlogo, ki jo
vloži pri zavodu v 60 dneh po preteku vsakega leta zaposlitve za preteklo leto.
Prvo leto zaposlitve začne teči z dnem sklenitve pogodbe o zaposlitvi. Pri
skladu za spodbujanje zaposlovanja invalidov lahko zavod preverja, ali je
delodajalec morebiti uveljavljal olajšave po zakonu, ki ureja zaposlitveno
rehabilitacijo in zaposlovanje invalidov.
(3) Zavod
objavi na svoji spletni strani obrazec vloge z navodili za izpolnitev, kot
pomoč pri uveljavljanju regionalne spodbude za zaposlovanje.
(4) O vlogi
iz prvega in drugega odstavka tega člena odloča zavod
z odločbo, izdano v upravnem postopku.
26. člen
(način vrnitve davčnih olajšav)
(1) Zavezanec mora za znesek
izkoriščene davčne ugodnosti povečati davčno obveznost:
-       
če je bila davčna olajšava uveljavljena na podlagi neresničnih podatkov
ali
-       
če je ugotovljena neupravičenost do državne pomoči.
(2) Znesek iz prejšnjega odstavka, za
katerega mora zavezanec zaradi neupravičenega uveljavljanja davčne olajšave
povečati davčno obveznost, je enak zmanjšanju davčne obveznosti pri obračunu
davka od dohodkov pravnih oseb ali pri obračunu akontacije dohodnine od dohodka
iz dejavnosti zaradi uveljavljanja olajšave v vseh letih uveljavljanja,
vključno z obrestmi, v skladu z zakonom, ki ureja davčni postopek.
(3) Za postopke iz prvega odstavka
tega člena se smiselno uporabljajo določbe zakona, ki ureja davčni postopek.
27. člen
(nadzor nad uveljavljanjem davčnih olajšav
za zaposlovanje in investiranje ter regionalnih spodbud za zaposlovanje)
(1) Nadzor nad uveljavljanjem davčnih
olajšav za zaposlovanje in investiranje po tej uredbi, ki jih zavezanec
uveljavlja v obračunu davka od dohodkov pravnih oseb ali v obračunu akontacije
dohodnine od dohodka iz dejavnosti, opravlja Finančna uprava Republike
Slovenije v skladu z zakonom, ki ureja davčni postopek, zakonom, ki ureja
obračunavanje, plačevanje ter stopnje prispevkov za socialno varnost, ter
zakonom, ki ureja finančno upravo.
(2) Nadzor nad uveljavljanjem
regionalnih spodbud za zaposlovanje po tej uredbi opravlja Inšpektorat
Republike Slovenije za delo v skladu z zakonom, ki ureja inšpekcijo dela, in
zakonom, ki ureja inšpekcijski nadzor.
(3) Organ iz prvega odstavka tega
člena poroča o dodeljenih državnih pomočeh državnemu organu, pristojnemu za regionalni
razvoj, zaradi priprave poročil o dodeljenih državnih pomočeh v skladu z ZSDrP
in uredbo, ki določa posredovanje podatkov in poročanje o dodeljenih državnih
pomočeh in pomočeh de minimis.

Priloga
1: Obrazec za uveljavljanje davčne olajšave za zaposlovanje na problemskih
območjih z visoko brezposelnostjo po 28. členu Zakona o spodbujanju skladnega
regionalnega razvoja)
Priloga
2: Obrazec za uveljavljanje davčne olajšave za investiranje na problemskih
območjih z visoko brezposelnostjo (28. člen Zakona o spodbujanju skladnega
regionalnega razvoja)

Uredba o dodeljevanju regionalnih državnih
pomoči ter načinu uveljavljanja regionalne spodbude za zaposlovanje ter davčnih
olajšav za zaposlovanje in investiranje (Uradni list RS, št. 93/14) vsebuje naslednjo prehodno in
končni določbi:
»VI. PREHODNA IN KONČNI DOLOČBI
28. člen
(prehodna
določba)
Vloge, ki so bile vložene po Uredbi o
dodeljevanju regionalnih državnih pomoči (Uradni list RS, št. 72/06, 70/07,
99/08, 17/09, 8/12 in 99/13) in Uredbi o kriterijih in pogojih ter načinu
uveljavljanja spodbud za zaposlovanje in davčne olajšave za investiranje v
Pomurski regiji v obdobju 2010 do 2015 (Uradni list RS, št. 3/10 in 31/13), se
presojajo v skladu s to uredbo.
29. člen
(prenehanje
veljavnosti)
Z dnem uveljavitve te uredbe prenehata
veljati Uredba o dodeljevanju regionalnih državnih pomoči (Uradni list RS, št.
72/06, 70/07, 99/08, 17/09, 8/12 in 99/13) in Uredba o kriterijih in pogojih
ter načinu uveljavljanja spodbud za zaposlovanje in davčne olajšave za investiranje
v Pomurski regiji v obdobju 2010 do 2015 (Uradni list RS, št. 3/10 in 31/13).
30. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
dodeljevanju regionalnih državnih pomoči ter načinu uveljavljanja regionalne
spodbude za zaposlovanje ter davčnih olajšav za zaposlovanje in investiranje
(Uradni list RS, št. 77/16) vsebuje naslednjo končno določbo:
»KONČNA DOLOČBA
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
dodeljevanju regionalnih državnih pomoči ter načinu uveljavljanja regionalne
spodbude za zaposlovanje ter davčnih olajšav za zaposlovanje in investiranje
(Uradni list RS, št. 14/18) vsebuje naslednjo končno določbo:
»KONČNA DOLOČBA
7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
dodeljevanju regionalnih državnih pomoči ter načinu uveljavljanja regionalne
spodbude za zaposlovanje ter davčnih olajšav za zaposlovanje in investiranje
(Uradni list RS, št. 168/20) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o dodeljevanju
regionalnih državnih pomoči ter načinu uveljavljanja regionalne spodbude za
zaposlovanje ter davčnih olajšav za zaposlovanje in investiranje (Uradni list
RS, št. 121/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
dodeljevanju regionalnih državnih pomoči ter načinu uveljavljanja regionalne
spodbude za zaposlovanje ter davčnih olajšav za zaposlovanje in investiranje
(Uradni list RS, št. 27/22) vsebuje naslednjo končno določbo:
»KONČNA DOLOČBA
19. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o dopolnitvi Uredbe o dodeljevanju
regionalnih državnih pomoči ter načinu uveljavljanja regionalne spodbude za
zaposlovanje ter davčnih olajšav za zaposlovanje in investiranje (Uradni list
RS, št. 47/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.«.