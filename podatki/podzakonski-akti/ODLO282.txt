1
Za kulturni spomenik državnega pomena se razglasita enoti
dediščine: 
-       
Stična – Samostan Stična (EŠD 699), 
-       
Stična – Cerkev Žalostne Matere božje (EŠD 2341). 
Enota dediščine Stična – Cerkev Žalostne Matere božje (EŠD
2341) stoji v jedru enote Stična – Samostan (EŠD 699). 
Enoti imata zaradi izjemnih kulturnih, arheoloških,
umetnostno-arhitekturnih, zgodovinskih in krajinskih lastnosti poseben pomen za
Republiko Slovenijo. Zato ju razglašamo za kulturni spomenik državnega pomena z
lastnostnim kulturnega, arheološkega spomenika, umetnostno-arhitekturnega
spomenika, zgodovinskega spomenika in Samostan za spomenik oblikovane narave.
2
Samostan Stična, najstarejši samostan na ozemlju Slovenije je
začel nastajati leta 1132. Njegovo najstarejše jedro so romanska cerkev, križni
hodnik, zunanja kapela sv. Pavla in temelji pokopališke cerkve sv. Katarine.
Skozi stoletja se je razvil v obsežen stavbni organizem, sestavljen iz izjemnih
arhitekturnih in likovnih elementov od romanike, gotike in renesanse do poznega
baroka (M. Perski). Jedro samostana je cerkev Žalostne Matere božje, baročno
preoblečena romanska troladijska bazilika s prečno ladjo, delo stavbenika
Mihaela in obogatena s predelavo C. Zullianija, ter opremo, zlasti Križevim
potom F. Berganta (1766). Samostan je bil leta 1784 razpuščen, po letu 1893
znova oživljen. Samostan je bil v srednjem veku eno najpomembnejših kulturnih
žarišč v Sloveniji.
3
Meje varovanega in vplivnega območja spomenika so vrisane na
temeljnem topografskem načrtu v merilu 1:5000. Izvirnika načrta, ki sta
sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Javni zavod Republike Slovenije za varstvo
kulturne dediščine (v nadaljnjem besedilu: zavod). 
Vplivno območje spomenika obsega odprti prostor severno in
južno od območja samostana (kartografska priloga), na katerem bi novi objekti
in nova raba površin negativno vplivali na spomenik in na vizualno podobo
spomenika.
4
Za spomenik velja varstveni režim, ki določa: 
-       
varovanje kulturnih, zgodovinskih, umetnostno-arhitekturnih, arheoloških
in krajinskih vrednot v celostni, neokrnjeni in izvirni podobi, 
-       
podrejanje posegov ohranjanju, sanaciji in prenovi spomenika, 
-       
zagotavljanje rednega vzdrževanja dobro ohranjenih ter sanacijo
ogroženih ali propadajočih delov spomenika, 
-       
zagotavljanje namembnosti, usklajene s spomeniškimi lastnostmi in katere
cilj je obstoj in razvoj spomenika, 
-       
zagotavljanje predstavitve spomenika, 
-       
zagotavljanje dostopa javnosti do spomenika v okviru pravil
cistercijanskega reda in tako, da ne bodo poškodovane ali uničene spomeniške
lastnosti. 
Prepovedano je: 
-       
poseganje v zemeljske plasti spomenika, razen pooblaščenim osebam ob
predhodnem pisnem soglasju pooblaščenega zavoda, 
-       
spreminjanje varovanih arhitekturnih in likovnih prvin spomenika, 
-       
postavljanje novih objektov trajnega ali začasnega značaja, vključno z
nadzemno in podzemno infrastrukturo ter reklamnimi panoji, razen v primerih, ki
jih s kulturnovarstvenim soglasjem odobri pristojni zavod. 
Zavarovano območje je namenjeno: 
-       
redovnemu življenju cistercijanov in muzejski dejavnosti, 
-       
trajni ohranitvi kulturnih, arheoloških, arhitekturnih, umetnostno-zgodovinskih,
zgodovinskih in krajinskih vrednot, 
-       
povečanju pričevalnosti in prezentaciji spomenika, 
-       
učno-vzgojnemu delu, 
-       
znanstveno-raziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r. 
Podpredsednik

Priloga: Kulturni
spomenik državnega pomena; Samostan Stična in Samostanska cerkev (topografski
načrt)