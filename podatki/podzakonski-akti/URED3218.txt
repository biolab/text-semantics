I. SPLOŠNA DOLOČBA
1. člen
S to uredbo se ureja javno financiranje
študijske in obštudijske dejavnosti, investicij in investicijskega vzdrževanja
ter razvojnih nalog na univerzah in samostojnih visokošolskih zavodih, ki jih
je ustanovila Republika Slovenija, ter financiranje nekaterih nacionalno
pomembnih nalog.
Določbe o financiranju študijske in
obštudijske dejavnosti ter razvojnih nalog veljajo tudi za zasebne koncesionirane
samostojne visokošolske zavode, določbe o financiranju razvojnih nalog pa tudi
za zasebne samostojne visokošolske zavode, ki izvajajo javnoveljavne študijske
programe, če pridobivajo javna sredstva.
V tej uredbi se izraz visokošolski zavod
uporablja za univerzo oziroma samostojni visokošolski zavod.
Javna sredstva za študijsko dejavnost se
določijo kot skupna sredstva za univerzo ali samostojni visokošolski zavod
(integralno financiranje).
Po tej uredbi se financirajo tudi
Univerzitetna knjižnica Univerze v Mariboru, Centralna tehniška knjižnica
Univerze v Ljubljani, Znanstveno-raziskovalno središče Koper Univerze na
Primorskem, Primorski inštitut za naravoslovne in tehnične vede Koper Univerze
na Primorskem.
II. SREDSTVA ZA ŠTUDIJSKO DEJAVNOST
1. Splošno
2. člen
Študijska dejavnost visokošolskih zavodov
je:
-      
pedagoška in z njo povezana znanstvenoraziskovalna, umetniška in
strokovna dejavnost visokošolskih učiteljev in sodelavcev ter znanstvenih
delavcev,
-      
knjižničarska, informacijska in druga strokovna dejavnost ter
-      
organizacijska, upravna in infrastrukturna dejavnost.
2. Proračunska sredstva za dejavnost
visokošolskih zavodov v Republiki Sloveniji
3. člen
Letna proračunska sredstva za študijsko
dejavnost se vsako leto realno povečajo najmanj za rast bruto domačega
proizvoda in ne za manj kakor 2,5 odstotka glede na proračun za preteklo leto
za študijsko dejavnost po tej uredbi.
Poleg povečanj sredstev iz prejšnjega
odstavka se letna proračunska sredstva za študijsko dejavnost povečajo tudi za
obseg sredstev, potrebnih za odpravo plačnih nesorazmerij.
3. Določanje letnih sredstev za študijsko
dejavnost visokošolskih zavodov
4. člen
Letna sredstva za študijsko dejavnost
visokošolskega zavoda (LS) so sestavljena iz osnovnih letnih sredstev (OLS) in
normativnih letnih sredstev (NLS).
LS = OLS + NLS.
Navodila za izračun LS so kot priloga
sestavni del te uredbe.
5. člen
Osnovna letna sredstva (OLS) visokošolskega
zavoda v letu 2010 znašajo 60 odstotkov letnih sredstev iz leta 2009, povečanih
za k.
Ne glede na prejšnji odstavek se Univerzi v
Ljubljani za določitev osnovnih letnih sredstev za leto 2010 za Akademijo za
gledališče, radio, film in televizijo upošteva 90 odstotkov letnih sredstev iz
leta 2009, povečanih za k.
Vrednost k je enaka letni stopnji inflacije
v preteklem letu.
6. člen
Normativna letna sredstva (NLS)
visokošolskega zavoda se določijo ob upoštevanju letne izhodiščne vrednosti
(LIV), vsote števila študentov (Š) in z utežjo (Ud) pomnoženega števila
diplomantov (D) ter faktorja študijske skupine f(s), v katero spada
študijski program.
NLS = LIV * Σ ((Š + D * Ud) * f(s)).
7. člen
Letna izhodiščna vrednost (LIV) pomeni
normativna letna sredstva na študenta v prvi študijski skupini in se izračuna
kot količnik med razliko letnih sredstev (LS) in osnovnih letnih sredstev vseh
visokošolskih zavodov (S OLS) ter vsoto števila študentov (Š) in z utežjo (Ud) pomnoženega
števila diplomantov (D) ter faktorja študijske skupine f(s), v katero spada študijski program.
LIV = (LS – S OLS) /S ((Š + D * Ud) * f(s)).
8. člen
(Š) je število študentov rednega študija
brez absolventov po študijskih programih za pridobitev visoke strokovne in
univerzitetne izobrazbe, sprejetih pred 11. 6. 2004, ter študijskih
programih prve in druge stopnje na visokošolskem zavodu v tekočem študijskem
letu.
9. člen
(D) je število diplomantov rednega študija
po študijskih programih za pridobitev visoke strokovne in univerzitetne
izobrazbe, sprejetih pred 11. 6. 2004, ter študijskih programih prve in
druge stopnje na visokošolskem zavodu v preteklem koledarskem letu.
Utež za diplomanta (Ud) je razmerje med
normativnimi sredstvi za diplomanta študijskega programa in študenta istega
programa. Za diplomante študijskih programov za pridobitev visoke strokovne in
univerzitetne izobrazbe, sprejetih pred 11. 6. 2004, in za diplomante enovitih študijskih programov, sprejetih po 11. 6. 2004, je utež za
diplomanta število semestrov polovic, za diplomante študijskih programov prve
stopnje pa je utež za diplomanta 4.
10. člen
V študijske skupine (s) se združujejo
študijski programi po študijskih področjih oziroma podpodročjih. Seznam študijskih
programov z uvrstitvami v študijske skupine je kot priloga sestavni del te
uredbe.
11. člen
Študijska področja so poimenovana v skladu
z Uredbo o uvedbi in uporabi klasifikacijskega sistema izobraževanja in
usposabljanja (KLASIUS) (Uradni list RS, št. 46/06), in sicer: (14)
izobraževalne vede in izobraževanje učiteljev, (21) umetnost, (22) humanistika,
(31) družbene vede, (32) novinarstvo in obveščanje, (34) poslovne in upravne
vede, (38) pravne vede, (42) vede o živi naravi, (44) fizikalne in kemijske
vede, (46) matematika in statistika, (48) računalništvo, (52) tehnika, (54)
proizvodne tehnologije, (58) arhitektura, urbanizem in gradbeništvo, (62)
kmetijstvo, gozdarstvo, ribištvo, (64) veterinarstvo, (72) zdravstvo, (76)
socialno delo, (81) osebne storitve, (84) transportne storitve, (85) varstvo
okolja, (86) varovanje.
12. člen
Faktor študijske skupine f(s) izraža razmerje med sredstvi,
namenjenimi za izvedbo študija v študijski skupini, v primerjavi s prvo
študijsko skupino.
Študijskih skupin je šest:
1.    
(31) družbene vede, (32) novinarstvo in obveščanje, (34) poslovne in
upravne vede ter (38) pravne vede: f = 1,0;
2.    
(14) izobraževalne vede in izobraževanje učiteljev, (22) humanistika,
(72) zdravstvo, podpodročji 725 – zdravstvena tehnologija in 726 – terapija in
rehabilitacija, (76) socialno delo, (81) osebne storitve, (84) transportne
storitve in (86) varovanje: f = 1,75;
3.    
(21) umetnost – visokošolski strokovni študijski programi, (48)
računalništvo, (52) tehnika, brez podpodročja 524 – kemijska tehnologija in
procesno inženirstvo, (54) proizvodne tehnologije, (58) arhitektura, urbanizem
in gradbeništvo, (72) zdravstvo, podpodročje 723 – zdravstvena nega in oskrba
ter (85) varstvo okolja: f = 2,50;
4.    
(42) vede o živi naravi, (46) matematika in statistika, (62) kmetijstvo,
gozdarstvo, ribištvo: f = 3,00;
5.    
(44) fizikalne in kemijske vede, (52) tehnika, podpodročje 524 –
kemijska tehnologija in procesno inženirstvo ter (72) zdravstvo, podpodročje
727 – farmacija in lekarništvo: f = 3,50;
6.    
(21) umetnost – univerzitetni študijski programi, (64) veterinarstvo ter
(72) zdravstvo, podpodročji 721 – medicina in 724 – zobozdravstvo: f = 4,50.
13. člen
Faktorji študijske skupine in razvrstitev študijskih
področij in podpodročij oziroma študijskih programov v študijske skupine se
lahko na podlagi utemeljenega predloga univerz in samostojnih visokošolskih
zavodov ter analiz ministrstva spreminjajo.
Spremenjeni faktorji in razvrstitev
študijskih področij in podpodročij se upoštevajo pri določanju normativnih
sredstev za prihodnje koledarsko leto.
14. člen
Za določanje normativnih sredstev
visokošolskih zavodov morajo visokošolski zavodi ministrstvu posredovati podatke
o številu vpisanih študentov za tekoče študijsko leto najkasneje do 30.
oktobra, podatke o številu diplomantov za preteklo koledarsko leto pa do 15.
januarja.
Podatki o številu študentov in diplomantov
morajo biti prikazani po študijskih programih in študijskih skupinah, za
univerze pa tudi po članicah.
Zaradi upravičenih razlogov so mogoči
popravki podatkov o številu študentov in diplomantov. Pri določanju normativnih
sredstev visokošolskih zavodov oziroma njihovem poračunu se upoštevajo
popravki, poslani do določitve sredstev za študijsko dejavnost za tekoče leto.
Poračun se opravi v roku iz 24. člena te
uredbe. (črtan)
4. Določanje letnih sredstev za
novoustanovljeni javni visokošolski zavod v novi študijski skupini oziroma
prerazporeditev sredstev ob statusnih spremembah javnega visokošolskega zavoda
15. člen
Sredstva za začetek dela novih javnih
visokošolskih zavodov in novih članic univerz ter osnovna letna sredstva za nov
visokošolski zavod in novo članico univerze se za prvo leto določijo z aktom o
ustanovitvi.
16. člen
Sredstva za začetek dela novega
visokošolskega zavoda in nove članice univerze ter njegova osnovna letna
sredstva za trajanje študijskega programa za prvo vpisano generacijo,
financirano po tej uredbi, se določijo ob upoštevanju ocene finančnih sredstev,
izdelane po metodologiji ministra, pristojnega za visoko šolstvo.
17. člen
Pri določanju normativnih letnih sredstev
za nov visokošolski zavod oziroma novo članico univerze se ob upoštevanju 6. in 7. člena te uredbe število študentov izračuna tako, da se za prvih deset mesecev v letu
upošteva dejansko število vpisanih študentov, ki se mu se prišteje za zadnja
dva meseca za prvi letnik število razpisanih mest, ki se pomnoži z 2 in deli z 12. Število se zaokroži navzgor.
Število diplomantov se izračuna ob
upoštevanju povprečnega števila diplom na študenta v zadnjih treh letih v
posamezni študijski skupini. Pomnoži se s številom študentov, izračunanim po
prejšnjem odstavku, ali številom študentov zadnjega letnika, ki se izvaja. Tako
dobljeni rezultat se pomnoži z utežjo za diplomanta. Število se zaokroži
navzgor. Če je število študentov, vpisanih v zadnji financirani letnik, ki se
izvaja, nižje od števila diplomantov, izračunanega po tem odstavku, se upošteva
število vpisanih študentov v zadnjem financiranem letniku.
Normativna letna sredstva za nov
visokošolski zavod oziroma novo članico univerze v novi študijski skupini se
izračunajo po prvem odstavku tega člena za trajanje študijskega programa za
prvo vpisano generacijo, financirano po tej uredbi, in po drugem odstavku tega
člena še za dodatno leto.
18. člen
(črtan)
19. člen
Ob statusnih spremembah univerza osnovna
letna sredstva prerazporedi v skladu s pravili iz 25. člena te uredbe.
5. Roki za določanje letnih sredstev
visokošolskega zavoda
20. člen
Osnovna letna sredstva in normativna letna
sredstva za visokošolski zavod se določijo enkrat letno, do 1. marca, s
sklepom ministra.
21. člen
(črtan)
6. Nakazovanje in razdelitev letnih sredstev
visokošolskim zavodom
22. člen
Letna sredstva za visokošolski zavod se
visokošolskemu zavodu nakazujejo v mesečnih obrokih, praviloma do četrtega dne
v mesecu za pretekli mesec.
Letna sredstva za novoustanovljeni javni
visokošolski zavod v novi študijski skupini iz 16. in 17. člena te uredbe se prvič nakažejo v novembru.
23. člen
Do izračuna letnih sredstev za visokošolski
zavod za novo koledarsko leto se visokošolskemu zavodu nakazujejo sredstva,
enaka zadnjemu obroku za preteklo koledarsko leto.
24. člen
Ob upoštevanju 20. člena te uredbe se
opravi poračun sredstev najpozneje v 60 dneh po izdaji sklepa ministra.
25. člen
Visokošolski zavod razporeja letna sredstva
za študijsko dejavnost po pravilih, ki jih sprejme pristojni organ visokošolskega
zavoda, in z njimi seznani ministrstvo.
S pravili iz prvega odstavka tega člena se
določijo tudi delež sredstev za skupne naloge visokošolskega zavoda, delež
sredstev za študijsko dejavnost in razdelitev tega deleža.
7. Proračunska sredstva za financiranje
študijske dejavnosti po študijskih programih za pridobitev magisterija znanosti,
doktorata znanosti in študijskih programov tretje stopnje
26. člen
(prenehal
veljati)
III. SREDSTVA ZA OBŠTUDIJSKO DEJAVNOST
27. člen
Obštudijska dejavnost sta univerzitetni
šport in s študijem povezane interesne dejavnosti študentov.
1. Univerzitetni šport
28. člen
Za univerzitetni šport se lahko nameni do
3% iz sredstev za študijsko dejavnost visokošolskega zavoda. Sredstva se
določijo ob upoštevanju programa dela visokošolskega zavoda.
2. Interesne dejavnosti študentov
29. člen
Sredstva za interesne dejavnosti študentov
se določijo ob upoštevanju števila študentov in vrednosti točke za posameznega
študenta, ki jo za vsako proračunsko leto s sklepom določi minister, in sicer v
60 dneh po prejemu podatkov o številu študentov za tekoče študijsko leto,
oziroma v 30 dneh po sprejemu proračuna Republike Slovenije. Sredstev ne sme
biti manj kot preteklo leto.
30. člen
Letni program interesnih dejavnosti je
sestavni del programa dela visokošolskega zavoda.
31. člen
Sredstva za interesne dejavnosti študentov
se visokošolskemu zavodu nakažejo enkrat letno do junija.
32. člen
Sredstva za interesne dejavnosti študentov
se lahko porabijo za izdatke za blago in storitve.
IV. SREDSTVA ZA INVESTICIJE IN INVESTICIJSKO VZDRŽEVANJE
1. Investicije
33. člen
Investicije so gradnja, obnova ali nakup
nepremičnin in opreme.
34. člen
Sredstva za investicije visokošolskega
zavoda se določijo na podlagi:
-      
večletnega programa investicij visokošolskega zavoda za gradnjo, obnovo
ali nakup nepremičnin, h kateremu da soglasje minister,
-      
letnega programa investicij visokošolskega zavoda,
-      
sprejetega proračuna.
35. člen
Letni program investicij je sestavni del
programa dela visokošolskega zavoda.
36. člen
Sredstva za investicije se nakazujejo
visokošolskemu zavodu ob upoštevanju uresničevanja sprejetega programa
investicij na podlagi zahtevkov predvidoma trikrat letno (aprila, avgusta,
decembra).
37. člen
Sredstva se lahko porabijo za izvajanje
investicij, določenih v letnem programu investicij in načrtu razvojnih programov
oziroma večletnem programu investicij.
2. Investicijsko vzdrževanje
38. člen
Investicijsko vzdrževanje je vzdrževanje
nepremičnin in opreme, tako da se poveča njihova vrednost ali doba uporabe.
39. člen
Letni program investicijskega vzdrževanja
je sestavni del programa dela visokošolskega zavoda.
40. člen
Sredstva za investicijsko vzdrževanje se
določijo v finančnem načrtu ministrstva. Med visokošolske zavode se razdelijo v
skladu z merili ministra.
Sredstva za investicijsko vzdrževanje se
nakažejo visokošolskemu zavodu enkrat letno, praviloma do 30. junija.
V. SREDSTVA ZA RAZVOJNE NALOGE
41. člen
Razvojne naloge so naloge, s katerimi se
spodbuja zlasti:
-      
izboljšanje sestave visokošolskih učiteljev, znanstvenih delavcev in
sodelavcev,
-      
izvajanje novih študijskih programov,
-      
kakovost študija in študijskih programov ter vključenost študentov,
-      
mednarodno sodelovanje in
-      
druge naloge, pomembne za razvoj visokega šolstva.
Za razvojne naloge se lahko nameni največ
4% proračunskih sredstev za študijsko dejavnost iz 3. člena te uredbe.
42. člen
S sredstvi za izboljšanje sestave
visokošolskih učiteljev, znanstvenih delavcev in sodelavcev se spodbuja
predvsem pridobivanje oziroma izpopolnjevanje njihove pedagoške, raziskovalne
oziroma umetniške usposobljenosti.
Ob upoštevanju mednarodnih pogodb in
nacionalnih prednostnih nalog se visokošolskemu zavodu izjemoma lahko dodelijo
dodatna sredstva za izvajanje novega študijskega programa. Po izteku
financiranja se ta sredstva lahko vštejejo v letna sredstva visokošolskega
zavoda.
Razvojne naloge na področju kakovosti
študija in povečanje vključenosti vseh študentov se uresničujejo predvsem s
sofinanciranjem projektov, ki jih ni mogoče vključiti med sistemske dejavnosti
na področju zagotavljanja kakovosti v visokem šolstvu, a k njemu pomembno
prispevajo (npr. uvajanje aktivnejših študijskih oblik, uvajanje novih metod
študijskega dela, usposabljanje visokošolskih učiteljev in sodelavcev za
pedagoško delo, specifični razvojni projekti s ciljem povečati zanimanje za
študij in študijsko učinkovitost, zmanjšati osip, ustvarjanje pogojev za
povečanje vključenosti študentov s posebnimi potrebami ipd.).
Razvojne naloge na področju mednarodnega
sodelovanja se uresničujejo predvsem s sofinanciranjem tistih projektov, ki jih
ni mogoče vključiti med sistemske dejavnosti na tem področju, kot so npr.
program Vseživljenjsko učenje in drugi programi Evropskih skupnosti,
multilateralni programi kot npr. CEEPUS, sklenjeni bilateralni programi ipd.,
lahko pa pomembno prispevajo k uveljavljanju slovenskega visokega šolstva v
mednarodnem prostoru oziroma odpirajo nove možnosti za takšno uveljavljanje.
Ob upoštevanju nacionalnih visokošolskih
strategij lahko ministrstvo, pristojno za visoko šolstvo, opredeli tudi druge
naloge, ki spodbujajo razvoj v visokem šolstvu, in o tem seznani univerze in
samostojne visokošolske zavode. Druge naloge so povezane predvsem s
spodbujanjem študijskih programov, ki so kot prednostni oziroma perspektivni
določeni v nacionalnih strateških dokumentih in prispevajo k uresničevanju
ciljev Lizbonske strategije in večji konkurenčnosti Slovenije.
43. člen
Sredstva za razvojne naloge se določijo v
finančnem načrtu ministrstva. Dodeljujejo se z javnim razpisom in v skladu s
pravilnikom ministra.
44. člen
Sredstva za razvojne naloge se nakazujejo
in porabijo v skladu z določili v javnem razpisu oziroma pogodbi.
VI. SREDSTVA ZA ZNANSTVENORAZISKOVALNO DEJAVNOST
45. člen
Sredstva za znanstvenoraziskovalno
dejavnost pridobivajo visokošolski zavodi v skladu z določili zakona, ki ureja
raziskovalno in razvojno dejavnost.
VII. DRUGA SREDSTVA
1. Sredstva za Univerzitetno knjižnico
Univerze v Mariboru in Centralno tehniško knjižnico Univerze v Ljubljani
46. člen
Sredstva za Univerzitetno knjižnico
Univerze v Mariboru in Centralno tehniško knjižnico Univerze v Ljubljani (v
nadaljevanju: univerzitetne knjižnice) se določijo v finančnem načrtu
ministrstva ob upoštevanju letnega programa Univerze v Mariboru oziroma
Centralne tehniške knjižnice Univerze v Ljubljani in preračunajo na mesečne
obroke.
47. člen
Univerzitetni knjižnici se zagotavljajo
sredstva za:
-      
plače in druge izdatke zaposlenim,
-      
prispevke delodajalca za socialno varnost,
-      
izdatke za blago in storitve ter
-      
nakup in vzdrževanje opreme.
48. člen
Sredstva za plače in druge izdatke
zaposlenim ter prispevke delodajalca za socialno varnost se določijo ob upoštevanju
odobrene zasedbe delovnih mest za opravljanje dejavnosti univerzitetne
knjižnice ter predvidenih napredovanj zaposlenih na delovnih mestih.
49. člen
Sredstva za izdatke za blago in storitve so
od 30 do 60% glede na sredstva iz prejšnjega člena.
50. člen
Sredstva se Univerzi v Mariboru in
Centralni tehniški knjižnici Univerze v Ljubljani nakazujejo v mesečnih obrokih
praviloma do četrtega dne v mesecu za pretekli mesec.
Do izračuna letnih sredstev za
univerzitetne knjižnice za novo koledarsko leto se Univerzi v Mariboru in
Centralni tehniški knjižnici Univerze v Ljubljani nakazujejo sredstva, enaka
zadnjemu obroku za preteklo koledarsko leto.
51. člen
Investicije in investicijsko vzdrževanje za
Univerzitetno knjižnico Univerze v Mariboru se določijo v letnem programu
investicij Univerze v Mariboru, ki je sestavni del programa dela Univerze v
Mariboru.
52. člen
Investicije in investicijsko vzdrževanje
Centralne tehniške knjižnice Univerze v Ljubljani se določijo v njihovem programu
dela.
53. člen
S Centralno tehniško knjižnico Univerze v
Ljubljani se za obdobje sprejetega proračuna sklene pogodba, v kateri se
določijo sredstva iz prejšnjih členov, ter pravice in obveznosti obeh
pogodbenih strank.
2. Sredstva za Znanstveno-raziskovalno
središče Koper Univerze na Primorskem in Primorski inštitut za naravoslovne in
tehnične vede Koper Univerze na Primorskem
54. člen
Za Znanstveno-raziskovalno središče Koper
Univerze na Primorskem in Primorski inštitut za naravoslovne in tehnične vede
Koper Univerze na Primorskem se iz državnega proračuna zagotovijo sredstva za:
-      
stroške upravljanja in vodenja;
-      
fiksne stroške delovanja.
Sredstva za namene iz prejšnjega odstavka
tega člena se izračunajo po metodologiji, po kateri se izračunavajo ustanoviteljske
obveznosti javnim raziskovalnim zavodom in javnim infrastrukturnim zavodom.
55. člen
Sredstva iz prejšnjega člena te uredbe se
preračunajo na enake mesečne obroke in Univerzi na Primorskem nakazujejo
praviloma do 4. dne v mesecu za pretekli mesec.
Do izračuna letnih sredstev za
Znanstveno-raziskovalno središče Koper Univerze na Primorskem in Primorski
inštitut za naravoslovne in tehnične vede Koper Univerze na Primorskem za novo
koledarsko leto se nakazujejo sredstva, enaka zadnjemu obroku za preteklo
koledarsko leto.
56. člen
Investicije in investicijsko vzdrževanje za
Znanstveno-raziskovalno središče Koper Univerze na Primorskem in Primorski
inštitut za naravoslovne in tehnične vede Koper Univerze na Primorskem se
določijo v letnem programu investicij Univerze na Primorskem, ki je sestavni
del programa dela Univerze na Primorskem.
3. Sredstva za nacionalno pomembne naloge
57. člen
Visokošolskim in drugim zavodom se lahko
zagotavljajo sredstva za uresničevanje nacionalno pomembnih nalog (npr.
visokošolska prijavno-informacijska služba, skrb za slovenščino, mentorstvo za
individualno izpopolnjevanje štipendistov Republike Slovenije na podlagi
dvostranskih meddržavnih pogodb, pisarne za študentske domove, komisija za
kvaliteto) ob upoštevanju letnega programa zavoda, ki te naloge izvaja.
Kot skrb za slovenščino iz prvega odstavka
tega člena se štejejo zlasti lektorati slovenskega jezika na univerzah v
tujini, izpopolnjevanja iz znanja slovenskega jezika za tujce na podlagi
mednarodnih pogodb in za Slovence brez slovenskega državljanstva, študijsko
izpopolnjevanje zamejcev ter seminarji, simpoziji in druga strokovna srečanja,
ki so namenjena skrbi za slovenščino.
58. člen
Sredstva za nacionalno pomembne naloge se
nakazujejo in porabijo v skladu z določili v javnem razpisu oziroma pogodbi.
VIII. PROGRAM DELA, FINANČNI NAČRT IN LETNO POROČILO
VISOKOŠOLSKEGA ZAVODA
59. člen
Program dela, finančni načrt in letno
poročilo visokošolskega zavoda morajo biti pripravljeni v skladu s finančnimi
predpisi in navodili ministrstva, pristojnega za finance, in navodili
ministrstva.
60. člen
(črtan)
61. člen
Visokošolski zavod odda ministrstvu sprejet
letni program dela in finančni načrt najpozneje v 60 dneh po sprejetju
proračuna.
62. člen
Letno poročilo je sestavljeno iz bilance
stanja, izkaza prihodkov in odhodkov, pojasnil k izkazom in poslovnega
poročila.
Letno poročilo mora biti pripravljeno v
skladu s finančnimi predpisi in navodili ministrstva, pristojnega za finance,
ter podrobnejšimi navodili ministrstva.
Poslovno poročilo mora biti objavljeno na
spletnih straneh visokošolskega zavoda.
63. člen
Visokošolski zavod odda ministrstvu letno
poročilo najpozneje do 28. februarja.
64. člen
Poročilo o kvaliteti študija za preteklo
študijsko leto se pripravi v skladu z merili Nacionalne komisije za kvaliteto
visokega šolstva in objavi na spletnih straneh visokošolskega zavoda.
IX.
(črtano)
65. člen
(črtan)
X. NADZOR IN UKREPI
66. člen
Ministrstvo opravlja nadzor nad poslovanjem
visokošolskih zavodov s:
-      
finančnim nadzorom nad porabo sredstev, nakazanih po tej uredbi.
Finančni nadzor se opravlja na podlagi letnih poročil o porabi sredstev, v
katerih visokošolski zavodi poročajo o porabi sredstev po posameznih namenih
(plače in drugi izdatki zaposlenim, prispevki delodajalca za socialno varnost,
izdatki za blago in storitve, investicije in investicijsko vzdrževanje);
-      
kontrolo posameznih elementov izračuna normativnih letnih sredstev;
-      
pregledom letnih poročil visokošolskih zavodov;
-      
drugimi predpisanimi načini preverjanja namenske porabe sredstev
posrednih proračunskih uporabnikov.
Podatke, ki jih posredujejo visokošolski
zavodi, lahko ministrstvo kadarkoli preveri na visokošolskem zavodu, ki mora
ministrstvu omogočiti vpogled v evidence, listine in drugo dokumentacijo,
povezano s poslovanjem.
67. člen
Če ministrstvo ugotovi, da:
-      
nakazana sredstva po tej uredbi niso bila porabljena za namene, določene
s to uredbo oziroma drugimi predpisi, jih je prejemnik dolžan vrniti v skladu s
posebnim sklepom ministra, pristojnega za visoko šolstvo;
-      
je visokošolski zavod dvakrat zapored sporočil napačne podatke o številu
študentov ali diplomantov, se mu v naslednjem letu osnovna letna sredstva
poračunajo.
Če ministrstvo po roku, določenem za
odpravo pomanjkljivosti, ugotovi, da:
-      
visokošolski zavod ne izvaja javno veljavnega študijskega programa ali
-      
zasedba delovnih mest na visokošolskem zavodu ni v skladu z notranjo
organizacijo in sistemizacijo delovnih mest ali
-      
visokošolski zavod zaračunava šolnine, neskladne s pravilnikom ministra,
se mu mesečno nakazilo letnih sredstev za
študijsko dejavnost zmanjša za 0,5% do odprave pomanjkljivosti.

Priloga:
Seznam dodiplomskih študijskih programov za leto 2010, razvrščene po študijskih
skupinah
Priloga:
Seznam študijskih programov druge stopnje za leto 2010, razvrščene po
študijskih skupinah
Priloga:
Navodilo za izračun letnih sredstev za študijsko dejavnost za leto 2010

Uredba o javnem financiranju visokošolskih in
drugih zavodov, članic univerz, od leta 2004 do leta 2008 (Uradni list RS, št. 134/03)
vsebuje naslednje prehodne in končne določbe:
»XI. PREHODNE IN KONČNE DOLOČBE
68. člen
Letna proračunska sredstva za študijsko
dejavnost iz 3. člena te uredbe se vsako leto realno povečajo najmanj za rast
bruto domačega proizvoda in ne za najmanj kot 2,5% glede na realizacijo za
preteklo leto za študijsko dejavnost po tej uredbi.
Odstotek povečanja iz prejšnjega odstavka
te uredbe je k.
69. člen
Ob uveljavitvi te uredbe veljajo za leto
2004 naslednja osnovna letna sredstva iz 5. člena za:
Univerzo v Ljubljani: 24.442,855.651 SIT.
Pri določitvi letnih osnovnih sredstev je
bilo upoštevano preoblikovanje Oddelka Pedagoške fakultete v Kopru v članico
Univerze na Primorskem.
Univerzo v Mariboru: 7.316,071.851 SIT.
Pri določitvi letnih osnovnih sredstev je
bila pri Fakulteti za policijsko-varnostne vede upoštevana realizacija Ministrstva
za notranje zadeve za Visoko policijsko-varnostno šolo za leto 2003, za Medicinsko
fakulteto pa izračunana po oceni finančnih sredstev, potrebnih za uvedbo in
izvajanje študijskega programa Univerze v Mariboru.
Univerzo na Primorskem: 892,471.958 SIT.
Pri določitvi letnih osnovnih sredstev je
bila upoštevana napoved izvajanja študijskih programov v študijskem letu
2003/04.
Gea College – Visoko šolo za podjetništvo:
85,429.101 SIT.
Politehniko Nova Gorica: 134,483.383 SIT.
Pri določitvi letnih osnovnih sredstev je
bila upoštevana napoved izvajanja študijskih programov v študijskem letu
2003/04.
Visoko šolo za upravljanje in poslovanje
Novo mesto: 113,051.073 SIT.
70. člen
Od začetka uporabe te uredbe do 31. 12.
2005 je utež za diplomanta iz 9. člena število semestrov polovic.
71. člen
Ob uveljavitvi te uredbe se v skupine iz
12. člena te uredbe uvrščajo:
Univerza v Ljubljani:
1.    
študijska skupina: Ekonomska fakulteta, Fakulteta za družbene vede,
Pravna fakulteta, Fakulteta za upravo, Fakulteta za socialno delo;
2.    
študijska skupina: Filozofska fakulteta, Fakulteta za pomorstvo in
promet, Fakulteta za šport, Pedagoška fakulteta, Teološka fakulteta, Visoka
šola za zdravstvo;
3.    
študijska skupina: Fakulteta za arhitekturo, Fakulteta za
elektrotehniko, Fakulteta za gradbeništvo in geodezijo, Fakulteta za
računalništvo in informatiko, Fakulteta za strojništvo, Naravoslovnotehniška
fakulteta;
4.    
študijska skupina: Biotehniška fakulteta, Fakulteta za farmacijo;
5.    
študijska skupina: Fakulteta za kemijo in kemijsko tehnologijo,
Fakulteta za matematiko in fiziko;
6.    
študijska skupina: Akademija za glasbo, Akademija za gledališče, radio,
film in televizijo, Akademija za likovno umetnost, Medicinska fakulteta,
Veterinarska fakulteta.
Univerza v Mariboru:
1.    
študijska skupina: Ekonomsko-poslovna fakulteta, Fakulteta za
organizacijske vede, Pravna fakulteta;
2.    
študijska skupina: Pedagoška fakulteta, Visoka zdravstvena šola,
Fakulteta za policijsko-varnostne vede;
3.    
študijska skupina: Fakulteta za elektrotehniko, računalništvo in
informatiko, Fakulteta za gradbeništvo, Fakulteta za strojništvo;
4.    
študijska skupina: Fakulteta za kmetijstvo;
5.    
študijska skupina: Fakulteta za kemijo in kemijsko tehnologijo;
6.    
študijska skupina: Medicinska fakulteta.
Univerza na Primorskem:
1.    
študijska skupina: Fakulteta za management;
2.    
študijska skupina: Pedagoška fakulteta, Fakulteta za humanistične
študije, Turistica – visoka šola za turizem, Visoka šola za zdravstvo.
Samostojni visokošolski zavodi s koncesijo:
1.    
študijska skupina: Gea College – visoka šola za podjetništvo, Visoka
šola za upravljanje in poslovanje Novo mesto;
3.    
študijska skupina: Politehnika Nova Gorica.
72. člen
Prva analiza po 13. členu te uredbe se
opravi najpozneje do 15. oktobra 2005.
73. člen
Minister metodologijo iz 16. člena sprejme
v enem letu po uveljavitvi te uredbe, merila iz 40. člena in pravilnik iz
43. člena pa do 31. 5. 2004.
74. člen
Visokošolski zavod mora merila iz 25. člena
te uredbe sprejeti do 29. februarja 2004.
75. člen
Izvajanje investicij, ki se v skladu z
»Dogovorom o sodelovanju o pripravi in izvedbi investicij med univerzama in
njenimi članicami ter ministrstvom« operativno vodijo v ministrstvu,
nadaljujejo visokošolski zavodi v skladu s to uredbo.
Prenos se izvrši do prvega nakazila
finančnih sredstev iz 36. člena te uredbe ali najkasneje do 30. 6. 2004.
76. člen
64. člen te uredbe se začne uporabljati po
uveljavitvi meril Sveta za visoko šolstvo Republike Slovenije.
Svet za visoko šolstvo Republike Slovenije
mora merila za spremljanje in ocenjevanje kvalitete in učinkovitosti izobraževalnega,
znanstvenoraziskovalnega, umetniškega in strokovnega dela sprejeti najpozneje
do 29. februarja 2004.
77. člen
Z uveljavitvijo te uredbe prenehajo veljati
pravilnik o sofinanciranju asistentov stažistov (Uradni list RS, št. 38/99 in
31/00), sklep o normativih in standardih za opravljanje izobraževalne
dejavnosti v višjem in visokem šolstvu (Uradni list RS, št. 39/92), sklep o
financiranju visokošolskega izobraževanja glede na trajanje in urni obseg
študijskih programov (Uradni list RS, št. 23/91), sklep o financiranju
visokošolskega strokovnega izobraževanja glede na trajanje in urni obseg
študijskih programov (Uradni list RS, št. 47/94).
78. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne 1. 1.
2004.«.

Uredba o spremembah Uredbe o javnem
financiranju visokošolskih in drugih zavodov, članic univerz, od leta 2004 do
leta 2008 (Uradni list RS, št. 72/04) spreminja 69. člen uredbe tako, da
se glasi: 
»69. člen
Ob uveljavitvi te uredbe veljajo za leto
2004 naslednja osnovna letna sredstva iz 5. člena za:
Univerzo v Ljubljani: 24.579,069.953 SIT.
Pri določitvi letnih osnovnih sredstev je
bilo upoštevano preoblikovanje Oddelka Pedagoške fakultete v Kopru v članico
Univerze na Primorskem.
Univerzo v Mariboru: 7.395,775.699 SIT.
Pri določitvi letnih osnovnih sredstev je
bila pri Fakulteti za policijsko-varnostne vede upoštevana realizacija Ministrstva
za notranje zadeve za Visoko policijsko-varnostno šolo za leto 2003, za
Medicinsko fakulteto pa izračunana po oceni finančnih sredstev, potrebnih za
uvedbo in izvajanje študijskega programa Univerze v Mariboru.
Univerzo na Primorskem: 917,960.004 SIT.
Pri določitvi letnih osnovnih sredstev je
bila upoštevana napoved izvajanja študijskih programov v študijskem letu
2003/04.
Gea College – Visoko šolo za podjetništvo:
85,689.209 SIT.
Politehniko Nova Gorica: 134,892.847 SIT.
Pri določitvi letnih osnovnih sredstev je
bila upoštevana napoved izvajanja študijskih programov v študijskem letu
2003/04.
Visoko šolo za upravljanje in poslovanje
Novo mesto: 113,395.281 SIT.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvi Uredbe o
javnem financiranju visokošolskih in drugih zavodov, članic univerz, od leta
2004 do leta 2008 (Uradni list RS, št. 4/06) spreminja 68. člen uredbe tako, da
se glasi: 
»68. člen
Letna proračunska sredstva za študijsko
dejavnost iz 3. člena te uredbe se vsako leto realno povečajo najmanj za rast
bruto domačega proizvoda in ne za manj kot 2,5% glede na realizacijo za
preteklo leto za študijsko dejavnost po tej uredbi, ob upoštevanju 20% znižanja
stopnje davka na izplačane plače v letu 2006, nadaljnjega 20% znižanja stopnje
davka v letu 2007 in 30% znižanja stopnje davka v letu 2008.
Odstotek povečanja iz prejšnjega odstavka
te uredbe je k.«;
ter vsebuje naslednji prehodni in končno
določbo:
»PREHODNI
IN KONČNA DOLOČBA
4. člen
Od začetka uporabe te uredbe do 31. 12. 2006
je utež za diplomanta iz 9. člena uredbe enaka, kot je bila določena za obdobje
do 31. 12. 2005 (število semestrov polovic). 
5. člen
Ne glede na določbo 72. člena uredbe ministrstvo
opravi analizo, določeno v 13. členu uredbe, do 31. 12. 2006.
6. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
javnem financiranju visokošolskih in drugih zavodov, članic univerz, od leta
2004 do leta 2008 (Uradni list RS, št. 132/06) črta 68. člen uredbe:
»68. člen
(črtan)«;
ter vsebuje naslednje prehodne in končno
določbo:
»PREHODNE IN KONČNA DOLOČBA
24. člen
Ne glede na določbe 6., 7., 8. in 9. člena te uredbe se sredstva za financiranje študijske dejavnosti po študijskih
programih druge stopnje v letih 2007 in 2008 za visokošolski zavod izračunajo
tako, da se število vpisanih študentov rednega študija druge stopnje brez
absolventov pomnoži s 600.000,00 SIT (2.503,76 EUR).
K številu študentov rednega študija iz
prejšnjega odstavka se ne prištevajo študentje z že pridobljeno izobrazbo, ki
ustreza drugi stopnji.
Študenti in diplomanti druge stopnje se pri
določanju normativnih letnih sredstev iz 6. člena te uredbe v letih 2007 in 2008 ne upoštevajo.
25. člen
V letih 2007 in 2008 je utež za diplomanta iz 9. člena uredbe za študijske programe za pridobitev visoke
strokovne in univerzitetne izobrazbe, sprejete pred 11. 6. 2004, število
semestrov polovic, za diplomante študijskih programov prve stopnje pa je enaka
4.
26. člen
Visokošolski zavodi, ustanovljeni po
1. 1. 2004, ki se uvrščajo v študijske skupine iz 12. člena uredbe,
so:
Univerza v Mariboru:
2.    
študijska skupina: Fakulteta za logistiko, Filozofska fakulteta,
Fakulteta za naravoslovje in matematiko.
Univerza v Novi Gorici:
2.    
študijska skupina: Fakulteta za slovenske študije Stanislava Škrabca;
3.    
študijska skupina: Fakulteta za znanosti o okolju, Poslovno-tehniška
fakulteta.
Za visokošolske zavode iz prejšnjega
odstavka se uporablja določba tretjega odstavka 25. člena uredbe.
27. člen
Pravilnik iz 43. člena uredbe je treba
s to uredbo uskladiti najpozneje do 31. 3. 2007.
28. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2007.«.

Uredba o spremembah in dopolnitvah Uredbe
javnem financiranju visokošolskih in drugih zavodov, članic univerz, od leta
2004 do leta 2008 (Uradni list RS, št. 99/08) vsebuje naslednje prehodne in
končno določbo:
»PREHODNE IN KONČNA DOLOČBA
22. člen
Ne glede na 4. člen uredbe se v letna
sredstva za študijsko dejavnost visokošolskega zavoda za leto 2008 vštejejo
tudi dodatna sredstva za izvajanje novega študijskega programa, izvajanje
rednega dodiplomskega študija za izobraževanje učiteljev in izobraževalne vede
ter izvajanje rednega dodiplomskega študija po programih na področju
zdravstvene nege in oskrbe, dodeljena z javnim razpisom za dodelitev sredstev
za razvojne naloge v letu 2008, in sredstva za odpravo plačnih nesorazmerij za
leto 2008.
Ne glede na 4. člen uredbe se v letna
sredstva za študijsko dejavnost visokošolskega zavoda za leto 2009 vštejejo
tudi dodatna sredstva, dodeljena visokošolskim zavodom na podlagi drugega
odstavka 23. člena in 24. člena te uredbe, in sredstva za odpravo plačnih
nesorazmerij za leto 2009.
23. člen
V letu 2009 se dodatno upošteva, da
dodeljena letna sredstva visokošolskega zavoda ne smejo biti nižja od letnih
sredstev visokošolskega zavoda, dodeljenih visokošolskemu zavodu za leto 2008,
povečanih za delež povečanja letnih sredstev za študijsko dejavnost za leto 2009, in sredstev za odpravo plačnih nesorazmerij za leto 2009.
V letu 2009 se morebitna negativna razlika
med višino normativnih letnih sredstev, ki članicam univerze pripadajo po tej
uredbi, in višino normativnih letnih sredstev, izračunanih po veljavni uredbi za
leto 2008, dodeli univerzi za članico univerze kot dodatna sredstva.
Ne glede na 41., 42. in 43. člen uredbe se sredstva za razvojne naloge v letu 2009 dodelijo za odpravo negativne
razlike iz prejšnjega odstavka. V letu 2009 se z javnim razpisom dodelijo samo
sredstva za druge naloge, pomembne za razvoj visokega šolstva, v skupni
vrednosti do 500.000,00 EUR.
24. člen
V letu 2009 se letna sredstva za študijsko
dejavnost visokošolskega zavoda dodatno povečajo za dodatna osnovna letna
sredstva, in sicer:
Univerzi na Primorskem za 2.165.000,00 EUR.
Pri določitvi dodatnih osnovnih letnih
sredstev so upoštevani novi študijski programi, sprememba kadrovske strukture
in Pedagoška fakulteta Koper Univerze na Primorskem.
Univerzi v Ljubljani za 120.000,00 EUR.
Pri določitvi dodatnih osnovnih letnih
sredstev so upoštevani stroški Botaničnega vrta Univerze v Ljubljani.
Univerzi v Mariboru za 180.000,00 EUR.
Pri določitvi dodatnih osnovnih letnih
sredstev so upoštevani novi študijski programi nove članice, Fakultete za
energetiko Univerze v Mariboru.
25. člen
V letu 2008 se zagotovi 86.371,00 EUR za
ustanovitev in začetek dela Fakultete za informacijske študije v Novem mestu.
Ob začetku izvajanja študijskih programov
Fakultete za informacijske študije v Novem mestu se sredstva določijo v skladu
s 16. in 17. členom uredbe.
Pogodbo, s katero se natančneje opredelita
poraba in višina sredstev, Fakulteta za informacijske študije v Novem mestu
sklene z ministrstvom.
26. člen
Letna sredstva za študijsko dejavnost za
samostojni visokošolski zavod, ki pridobi dodatno koncesijo za nov študijski
program prve stopnje, se za ta študijski program določijo v skladu s 16. in 17. členom uredbe.
27. člen
Ne glede na 6., 7., 8. in 9. člen uredbe se sredstva za financiranje študijske dejavnosti po študijskih programih druge
stopnje v letu 2009 za visokošolski zavod izračunajo tako, da se število
vpisanih študentov rednega študija druge stopnje brez absolventov pomnoži:
-      
v prvi študijski skupini z 2.500,00 EUR,
-      
v drugi študijski skupini s 3.250,00 EUR,
-      
v tretji študijski skupini s 4.000,00 EUR,
-      
v četrti študijski skupini s 4.500,00 EUR,
-      
v peti študijski skupini s 5.000,00 EUR in
-      
v šesti študijski skupini s 6.000,00 EUR.
K številu študentov rednega študija iz
prejšnjega odstavka se ne prištevajo študenti z že pridobljeno izobrazbo, ki
ustreza najmanj drugi stopnji.
Študenti in diplomanti druge stopnje se pri
določanju normativnih letnih sredstev iz 6. člena uredbe v letu 2009 ne
upoštevajo.
28. člen
Visokošolski zavodi s pravili iz 25. člena
uredbe seznanijo ministrstvo do 1. 3. 2009.
29. člen
Če Univerza na Primorskem v letu 2009
ustanovi univerzitetno knjižnico, se sredstva za njeno delovanje določijo, kot
je določeno v 46. do 51. členu uredbe. Sredstva se nakažejo Univerzi na
Primorskem.
30. člen
Sklep o sofinanciranju podiplomskega
študija (Uradni list RS, št. 7/04) preneha veljati za študijsko leto 2009/2010.
31. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2009, razen 25. člena te uredbe, ki se začne uporabljati z
dnem veljavnosti te uredbe.«.

Uredba o spremembah Uredbe o javnem
financiranju visokošolskih in drugih zavodov od leta 2004 do leta 2009 (Uradni
list RS, št. 30/09) spreminja 23. člen Uredbe o
spremembah in dopolnitvah Uredbe o javnem financiranju visokošolskih in drugih
zavodov, članic univerz, od leta 2004 do leta 2008 (Uradni list RS, št. 99/08) tako, da se glasi:
»23. člen
V letu 2009 se dodatno upošteva, da
dodeljena letna sredstva visokošolskega zavoda ne smejo biti nižja od letnih
sredstev visokošolskega zavoda, dodeljenih visokošolskemu zavodu za leto 2008,
povečanih za delež povečanja letnih sredstev za študijsko dejavnost za leto 2009, in sredstev za odpravo plačnih nesorazmerij za leto 2009.
V letu 2009 se morebitna negativna razlika
med višino normativnih letnih sredstev, ki članicam univerze pripadajo po tej
uredbi, in višino normativnih letnih sredstev, izračunanih po veljavni uredbi
za leto 2008, dodeli univerzi za članico univerze kot dodatna sredstva.
Ne glede na 41., 42. in 43. člen uredbe se sredstva za razvojne naloge v letu 2009 dodelijo za odpravo negativne
razlike iz prejšnjega odstavka. V letu 2009 se z javnim razpisom dodelijo samo
sredstva za druge naloge, pomembne za razvoj visokega šolstva.«;
ter vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
javnem financiranju visokošolskih in drugih zavodov od leta 2004 do leta 2009
(Uradni list RS, št. 110/09) spreminja 22. člen Uredbe o
spremembah in dopolnitvah Uredbe o javnem financiranju visokošolskih in drugih
zavodov, članic univerz, od leta 2004 do leta 2008 (Uradni list RS, št. 99/08) tako, da se glasi:
»22. člen
Ne glede na 4. člen uredbe se za izračun
osnovnih letnih sredstev visokošolskega zavoda v letu 2009 v letna sredstva za
študijsko dejavnost visokošolskega zavoda iz leta 2008 vštejejo tudi dodatna
sredstva za izvajanje novega študijskega programa, izvajanje rednega
dodiplomskega študija za izobraževanje učiteljev in izobraževalne vede ter
izvajanje rednega dodiplomskega študija po programih na področju zdravstvene
nege in oskrbe, dodeljena z javnim razpisom za dodelitev sredstev za razvojne
naloge v letu 2008, in sredstva za odpravo plačnih nesorazmerij za leto 2008.«;
spreminja 23. člen Uredbe o spremembah in
dopolnitvah Uredbe o javnem financiranju visokošolskih in drugih zavodov,
članic univerz, od leta 2004 do leta 2008 (Uradni list RS, št. 99/08) tako, da se glasi:
»23. člen
V letu 2009 se dodatno upošteva, da
dodeljena sredstva po 4. členu uredbe, drugem odstavku tega člena in 24. členu
Uredbe o spremembah in dopolnitvah Uredbe o javnem financiranju visokošolskih
in drugih zavodov, članic univerz, od leta 2004 do leta 2008 (Uradni list RS,
št. 99/08) niso nižja od letnih sredstev za študijsko dejavnost iz leta 2008,
izračunana po 4. členu uredbe, povečana za delež povečanja, ki se izračuna kot
razmerje med vsoto letnih sredstev za študijsko dejavnost iz leta 2009 in vsoto letnih sredstev za študijsko dejavnost iz leta 2008, izračunanimi po 4. členu uredbe.
V letu 2009 se morebitna negativna razlika
med višino normativnih letnih sredstev, ki članicam univerze pripadajo po tej
uredbi, in višino normativnih letnih sredstev, izračunanih po veljavni uredbi
za leto 2008, dodeli univerzi za članico univerze kot dodatna sredstva.
Ne glede na 41., 42. in 43. člen uredbe se sredstva za razvojne naloge v letu 2009 dodelijo za odpravo negativne
razlike iz prejšnjega odstavka. V letu 2009 se z javnim razpisom dodelijo samo
sredstva za druge naloge, pomembne za razvoj visokega šolstva.«;
ter vsebuje naslednje prehodne in končno
določbo: 
»PREHODNE DOLOČBE
12. člen
V letu 2009 se zagotovi do 3.724.000 eurov
dodatnih sredstev za javne visokošolske zavode za študijsko dejavnost. Sredstva
se razdelijo po formuli iz 6. člena uredbe in nakažejo na podlagi sklepa
ministra.
13. člen
Ne glede na določbe 4. člena uredbe se za
leto 2010 letna sredstva za študijsko dejavnost visokošolskega zavoda zmanjšajo
za sredstva za odpravo plačnih nesorazmerij, ki so bila visokošolskim zavodom
nakazana v letu 2009 za odpravo druge četrtine plačnih nesorazmerij, in do
2.721.000 eurov za sredstva za odpravo tretje četrtine plačnih nesorazmerij v
skladu s 50. členom Kolektivne pogodbe za javni sektor (Uradni list RS, št. 57/08,
23/09 in 91/09).
Sredstva za odpravo druge četrtine plačnih
nesorazmerij iz prejšnjega odstavka se visokošolskim zavodom v letu 2010
dodelijo v enakem znesku kakor v letu 2009.
14. člen
Ne glede na določbe 5. člena uredbe se kot
osnova za izračun osnovnih letnih sredstev za leto 2010 upoštevajo naslednje
vrednosti letnih sredstev za študijsko dejavnost za leto 2009 za:
-      
Univerzo v Ljubljani: 165.959.053,94 eura,
-      
Univerzo v Mariboru: 50.661.729,23 eura,
-      
Univerzo na Primorskem: 11.012.969,59 eura,
-      
Fakulteto za informacijske študije v Novem mestu: 308.771,12 eura,
-      
Univerzo v Novi Gorici: 2.183.656,21 eura,
-      
Evropsko pravno fakulteto v Novi Gorici: 395.195,47 eura,
-      
Fakulteto za državne in evropske študije: 259.766,19 eura,
-      
Fakulteto za uporabne družbene študije v Novi Gorici: 340.581,50 eura,
-      
Mednarodno fakulteto za družbene in poslovne študije: 512.107,96 eura,
-      
Geo College – Visoko šolo za podjetništvo: 489.679,21 eura,
-      
Visoko šolo za dizajn v Ljubljani: 611.954,24 eura,
-      
Visoko šolo za tehnologije in sisteme: 264.682,29 eura,
-      
Visoko šolo za tehnologijo polimerov: 286.865,49 eura,
-      
Visoko šolo za upravljanje in poslovanje Novo mesto: 704.222,27 eura,
-      
Visoko šolo za varstvo okolja: 289.957,39 eura,
-      
Visoko šolo za zdravstveno nego Jesenice: 663.892,13 eura,
-      
Visoko šolo za zdravstvo Novo mesto: 425.733,77 eura.
15. člen
V letu 2010 se morebitna negativna razlika
med višino normativnih letnih sredstev, ki članicam univerze pripadajo po tej
uredbi, in višino normativnih letnih sredstev, izračunanih po Uredbi o javnem
financiranju visokošolskih in drugih zavodov, članic univerz, od leta 2004 do
leta 2008 (Uradni list RS, št. 134/03, 72/04, 4/06 in 132/06), dodeli univerzi
za članico univerze kot dodatna normativna letna sredstva.
16. člen
V letu 2010 se dodatno upošteva, da
dodeljena letna sredstva za študijsko dejavnost za leto 2010 (LS 2010) niso
nižja od letnih sredstev za študijsko dejavnost za leto 2009 (LS 2009),
povečana za delež povečanja LS 2010 na LS 2009 (v nadaljnjem besedilu: delež
povečanja), pri čemer se pri izračunu deleža povečanja upošteva za LS 2009
vsota sredstev, določena s 14. členom te Uredbe o spremembah in dopolnitvah
Uredbe o javnem financiranju visokošolskih in drugih zavodov od leta 2004 do
leta 2009, zmanjšana za sredstva po prvem odstavku 23. člena Uredbe o
spremembah in dopolnitvah Uredbe o javnem financiranju visokošolskih in drugih
zavodov, članic univerz, od leta 2004 do leta 2008 (Uradni list RS, št. 99/08),
in za LS 2010 vsota sredstev, določena s 5. in 6. členom uredbe ter 15. členom te uredbe.
17. člen
Ne glede na 41., 42. in 43. člen uredbe se sredstva za razvojne naloge v letu 2010 dodelijo za odpravo negativne
razlike iz 15. in 16. člena te uredbe.
18. člen
Ne glede na 6., 7., 8. in 9. člen uredbe se sredstva za financiranje študijske dejavnosti po študijskih programih druge
stopnje v letu 2010 za visokošolski zavod izračunajo tako, da se število
vpisanih študentov rednega študija druge stopnje brez absolventov pomnoži:
-      
v prvi študijski skupini z 2.500,00 eurov,
-      
v drugi študijski skupini s 3.250,00 eurov,
-      
v tretji študijski skupini s 4.000,00 eurov,
-      
v četrti študijski skupini s 4.500,00 eurov,
-      
v peti študijski skupini s 5.000,00 eurov in
-      
v šesti študijski skupini s 6.000,00 eurov.
K številu študentov rednega študija iz
prejšnjega odstavka se ne prištevajo študenti z že pridobljeno izobrazbo, ki
ustreza najmanj drugi stopnji.
Študenti in diplomanti druge stopnje se pri
določanju normativnih letnih sredstev iz 6. člena uredbe v letu 2010 ne
upoštevajo.
KONČNA DOLOČBA
19. člen
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2010, razen 10., 11. in 12. člena, ki se začnejo uporabljati z dnem uveljavitve te uredbe.«.

Uredba o spremembah in dopolnitvah Uredbe o
javnem financiranju visokošolskih in drugih zavodov od leta 2004 do leta 2010
(Uradni list RS, št. 60/10) spreminja 16. člen Uredbe o
spremembah in dopolnitvah Uredbe o javnem financiranju visokošolskih in drugih
zavodov od leta 2004 do leta 2009 (Uradni list RS, št. 110/09) tako, da se glasi:
»16. člen
V letu 2010 se dodatno pri javnih
visokošolskih zavodih upošteva, da dodeljena letna sredstva za študijsko
dejavnost za leto 2010 (LS 2010) niso nižja od letnih sredstev za študijsko
dejavnost za leto 2009 (LS 2009), povečana za delež povečanja LS 2010 na LS
2009 (v nadaljnjem besedilu: delež povečanja), pri čemer se pri izračunu deleža
povečanja upošteva za LS 2009 vsota sredstev, določena s 14. členom te Uredbe o
spremembah in dopolnitvah Uredbe o javnem financiranju visokošolskih in drugih
zavodov od leta 2004 do leta 2009, zmanjšana za sredstva po prvem odstavku 23.
člena Uredbe o spremembah in dopolnitvah Uredbe o javnem financiranju
visokošolskih in drugih zavodov, članic univerz, od leta 2004 do leta 2008
(Uradni list RS, št. 99/08), in za LS 2010 vsota sredstev, določena s 5. in 6. členom uredbe ter 15. členom te uredbe.«;
ter vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o sofinanciranju doktorskega študija
(Uradni list RS, št. 88/10) vsebuje naslednjo končno določbo:
»15. člen
Ta uredba začne veljati naslednji dan po
objavi v Uradnem listu Republike Slovenije.«.