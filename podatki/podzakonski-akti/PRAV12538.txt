1. člen
(1) Ta pravilnik določa minimalne
bivanjske in higienske standarde za nastanitev tujcev, ki so zaposleni ali
delajo v Republiki Sloveniji.
(2) Minimalne bivanjske in higienske
standarde, določene s tem pravilnikom, mora zagotavljati delodajalec, pri katerem
je tujec zaposlen, oziroma naročnik dela, za katerega tujec opravlja delo na
podlagi sklenjene pogodbe civilnega prava, če tujcu odda nastanitveni prostor,
ki ga ima v lasti ali najemu, oziroma ga ima v lasti ali najemu fizična ali
pravna oseba, kapitalsko povezana z njim.
2. člen
Delodajalec oziroma naročnik dela iz
drugega odstavka prejšnjega člena je dolžan zagotavljati naslednje minimalne
bivanjske standarde:
1.     
prostori, namenjeni prebivanju, spanju in uživanju hrane, morajo imeti
tla pokrita s (toplo) oblogo, ki jo je mogoče učinkovito mokro čistiti oziroma
razkuževati, stene in strop morajo biti toplotno izolirani, vrata in okna
morajo tesniti in se odpirati, da je omogočeno zračenje;
2.     
prostori, namenjeni prebivanju, spanju in uživanju hrane, morajo biti
vzdrževani tako, da se ohranjajo v dobrem stanju in omogočajo uporabo,
zagotovljeno mora biti tudi ogrevanje;
3.     
v objektu mora biti na vidnem mestu nameščena omarica za prvo pomoč,
dosegljiva vsem stanovalcem;
4.     
v dnevnih in spalnih prostorih mora biti poskrbljeno za zadostno naravno
in električno osvetlitev;
5.     
moški in ženski spalni prostori morajo biti fizično ločeni; za vsakega
stanovalca mora biti zagotovljena samostojna postelja, druga nad drugo sta
lahko največ dve postelji;
6.     
v prostoru, ki je namenjen prebivanju, spanju in uživanju hrane, lahko
prebiva največ šest oseb;
7.     
glede na število oseb, ki prebivajo v prostoru, mora biti zagotovljeno za
spanje najmanj 6 m2 na osebo (oziroma na dve osebi, v primeru ko sta postelji
druga nad drugo), za kuhinjo 1 m2 in prebivanje 1 m2, brez sanitarnih
prostorov:


Število oseb

Najmanjša površina


1

8 m2


2

10 m2


3

18 m2


4

20 m2


5

28 m2


6

30 m2


3. člen
Delodajalec oziroma naročnik dela iz
drugega odstavka 1. člena tega pravilnika je dolžan zagotavljati naslednje
minimalne higienske standarde v sanitarnih prostorih:
1.     
pri souporabi sanitarij do vključno pet uporabnikov morajo biti
nameščeni stranišče s splakovalnikom, umivalnik ter prha z mrzlo in toplo vodo,
pri souporabi za šest ali več oseb pa morajo biti nameščeni najmanj po eno
stranišče s splakovalnikom za vsakih začetih pet uporabnikov ter najmanj po en
umivalnik in po ena prha z mrzlo in toplo vodo za vsakih začetih deset
uporabnikov;
2.     
stranišče in prha morata biti fizično ločena od preostalih bivalnih
prostorov ali delov prostorov v souporabi;
3.     
sanitarije morajo biti vzdrževane tako, da se ohranjajo v dobrem stanju
in omogočajo uporabo, zagotovljeno mora biti zračenje in električna osvetlitev,
tla in stene pa morajo biti obloženi z materiali, ki se čistijo s sanitarnimi
čistili;
4.     
sanitarije morajo biti fizično ločene za uporabnike različnega spola.
4. člen
Najemna pogodba za nastanitveni prostor
mora vsebovati podatek o površini najemnega prostora, številu oseb, ki ta
prostor uporabljajo, in višini najemnine.
5. člen
Vlagatelj vloge za izdajo enotnega
dovoljenja, modre karte EU, pisne odobritve ali dovoljenja za sezonsko delo
vlogi priloži podpisano izjavo delodajalca glede zagotavljanja nastanitve tujcu
v prostorih, ki jih ima v lasti ali najemu delodajalec oziroma naročnik dela iz
drugega odstavka 1. člena tega pravilnika ali fizična ali pravna oseba,
kapitalsko povezana z njim.
6. člen
(1) V primeru suma kršitve minimalnih
bivanjskih in higienskih standardov iz 2. oziroma 3. člena tega
pravilnika, pregledu nastanitvenih prostorov pa lastnik oziroma uporabnik
nasprotuje, mora inšpektor za delo pred tem pregledom pridobiti odločbo
pristojnega sodišča in zagotoviti, da sta pri pregledu navzoči dve polnoletni
osebi kot priči.
(2) Prijavo kršitve minimalnih
bivanjskih in higienskih standardov iz 2. oziroma 3. člena tega pravilnika
lahko na Inšpektorat Republike Slovenije za delo vloži tujec, sostanovalci iz
istega ali bližnjega stanovanjskega objekta, upravna enota, zainteresirana
nevladna organizacija oziroma drug zainteresiran subjekt.
7. člen
Z dnem uveljavitve tega pravilnika se
preneha uporabljati Pravilnik o določitvi minimalnih standardov za nastanitev
tujcev, ki so zaposleni ali delajo v Republiki Sloveniji (Uradni list RS,
št. 71/11 in 47/15 – ZZSDT).
8. člen
Ta pravilnik začne veljati
1. septembra 2015.
Št. 0072-21/2015
Ljubljana, dne 12. avgusta 2015
EVA 2015-2611-0049
dr. Anja Kopač Mrak l.r.
Ministrica  za delo, družino,
socialne zadeve in enake možnosti
 
Irena Majcen l.r.
Ministrica za okolje in prostor
 
Milojka Kolar Celarc l.r.
Ministrica za zdravje