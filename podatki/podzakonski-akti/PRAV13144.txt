I. poglavje
SPLOŠNA DOLOČBA
1. člen
(vsebina)
Ta pravilnik ureja poslovanje Državnega odvetništva Republike
Slovenije (v nadaljnjem besedilu: državno odvetništvo), način dostopa in sistem
zavarovanja osebnih podatkov, pristojnost in organiziranje dela kolegija
državnega odvetništva, spremembe letnega razporeda dela, pravila o obveščanju
javnosti, pravila o obveščanju v zadevah pred mednarodnimi sodišči,
mednarodnimi arbitražami in o pomembnejših zadevah pred sodišči v Republiki
Sloveniji ali tujimi sodišči, pravila za pripravo programa reševanja povečanega
števila nerešenih zadev, pravila vrstnega reda obravnavanja zadev in ukrepe za
zagotavljanje varnosti.
II. poglavje
POSLOVANJE DRŽAVNEGA ODVETNIŠTVA
2. člen
(varovanje ugleda)
Višji državni odvetniki, državni odvetniki (v nadaljnjem
besedilu: državni odvetnik) in kandidati za državne odvetnike (v nadaljnjem
besedilu: kandidat) ter drugi javni uslužbenci, se morajo vselej vesti tako, da
varujejo samostojnost, ugled in dostojanstvo državnega odvetništva.
3. člen
(obveščanje in javnost dela)
(1) Državno odvetništvo o svojem delu tekoče in
transparentno obvešča javnost, in sicer v skladu z zakonom, ki ureja državno
odvetništvo, zakonom, ki ureja medije, zakonom, ki ureja dostop do informacij
javnega značaja in zakonom, ki ureja varstvo osebnih podatkov, pri čemer ravna
v skladu z določbami, ki urejajo tajnost podatkov ali njihovih posameznih
delov, in upošteva splošne zahteve po spoštovanju nepristranskosti sodstva in
posledično ne komentiranju nepravnomočno končanih sodnih postopkov.
(2) Državno odvetništvo o svojem delu obvešča javnost:
-       
na spletni strani državnega odvetništva,
-       
s sporočili za javnost in na novinarskih konferencah,
-       
z odgovori na novinarska vprašanja in z odgovori na vprašanja ostale
zainteresirane javnosti,
-       
z letnim poročilom,
-       
v sredstvih javnega obveščanja, publikacijah in glasilih in
-       
na drug ustrezen način.
(3) Državno odvetništvo pri obveščanju javnosti medijem
zagotavlja enake možnosti informiranja. Glede na naravo in pomen zadeve lahko
sporočila in podatke, ki so pisno posredovani posameznim medijem, objavi v
obliki, ki je dostopna drugim medijem in javnosti.
(4) Vsako obvestilo mora biti sestavljeno tako, da
varuje ugled, zasebnost, tajnost in druge zakonite interese strank ter drugih
udeležencev v postopku, ugled in samostojnost državnega odvetništva in ne
škoduje interesom postopka.
(5) Za spremljanje sredstev javnega obveščanja in
obveščanje javnosti skrbi generalni državni odvetnik, predstavnik za odnose z
javnostmi ali druga oseba, ki jo za to pooblasti generalni državni odvetnik.
4. člen
(poslovni in delovni čas)
(1) Poslovni čas državnega odvetništva je od ponedeljka
do četrtka od 9. do 15.30 ure in v petek od 9. do 14.30 ure.
(2) Državno odvetništvo ima premakljiv začetek in konec delovnega
časa. Začetek delovnega časa državnega odvetništva je od ponedeljka do petka
med 7. in 9. uro, konec delovnega časa pa med 15.30 in 17. uro, v petek med
14.30 in 16. uro.
(3) Nujne zadeve in že začete obravnave, naroki ali
obravnave, katerih preložitev bi povzročila večje stroške ali zavlačevanje
postopka, se opravijo ne glede na trajanje delovnega časa.
(4) Generalni državni odvetnik lahko posameznemu
državnemu odvetniku, kandidatu ali drugemu javnemu uslužbencu določi drugačen
razpored delovnega časa, če to zahteva nemoteno opravljanje dela državnega
odvetništva.
(5) Na delovna dneva 24. in 31. decembra je
poslovni čas državnega odvetništva od 8. do 13. ure.
5. člen
(obvezna prisotnost)
(1) Obvezna prisotnost državnih odvetnikov, kandidatov
in drugih javnih uslužbencev je od 9. do 15.30 ure, v petek pa do 14.30 ure.
(2) Za organiziranje dela v času sodnih počitnic,
določenih v zakonu, ki ureja sodišča, pa tudi za čas pred prazniki in dela
prostimi dnevi ali po njih, vodja oddelka na sedežu ali zunanjega oddelka (v
nadaljnjem besedilu: vodja oddelka) zaradi nemotenega poslovanja državnega
odvetništva, določi obvezno prisotnost državnih odvetnikov, kandidatov in
drugih javnih uslužbencev. Če to ni možno, je dolžan o tem takoj obvestiti generalnega
državnega odvetnika in nadaljevati z delom do prejema ustrezne odredbe.
6. člen
(obveščanje o odsotnostih)
(1) Način obveščanja o vsaki odsotnosti z dela zaradi
zagotavljanja nemotenega poslovanja državnega odvetništva poteka v skladu s
splošnimi navodili generalnega državnega odvetnika, s katerimi se zagotavlja
enotno opravljanje nalog državnega odvetništva.
(2) Vodja oddelka je dolžan organizirati izrabo dopustov
in drugih odsotnosti tako, da so na oddelku vedno navzoči vsaj en državni
odvetnik ali kandidat ter ustrezno število ostalih javnih uslužbencev.
7. člen
(poslovanje s strankami)
(1) Državni odvetniki in kandidati poslujejo s strankami
neposredno ali pisno.
(2) Državni odvetnik in kandidat morata zagotoviti, da
se vsako poslovanje državnega odvetnika in kandidata iz prejšnjega odstavka
zabeleži v spisu.
8. člen
(prepoved izražanja osebnega mnenja)
Državni odvetniki, kandidati in drugi javni uslužbenci pri
stikih s fizičnimi in pravnimi osebami ne smejo izražati svojega osebnega
mnenja o pravilnosti odločitev ali dejanjih, ne dajati izjav o verjetnem izidu
posamezne zadeve in o predvidenih ali načrtovanih ukrepih.
9. člen
(samostojno podajanje informacij)
(1) Državni odvetnik ali kandidat, ki je na javnem
procesnem dejanju ali pri drugih javnih oblikah dela državnega odvetništva opravljal
zastopanje pred sodišči, lahko samostojno podaja informacije medijem o
posameznih izvršenih oziroma načrtovanih dejanjih, če vodja oddelka za
posamezno zadevo ne določi drugače.
(2) Vodja oddelka lahko na zahtevo medijev le-tem
samostojno posreduje podatke o tem, ali je določeno zadevo obravnaval in o
stanju reševanja zadeve.
(3) O obveščanju javnosti o pomembnih zadevah se mora
vodja oddelka predhodno posvetovati z generalnim državnim odvetnikom.
(4) O obveščanju javnosti iz drugega odstavka tega člena
vodja oddelka pisno obvesti urad generalnega državnega odvetnika.
10. člen
(označba prostorov in opreme državnega odvetništva)
(1) Ob vhodu v zgradbo, v kateri ima državno odvetništvo
svoje prostore, mora biti na pročelju zgradbe pritrjena tabla velikosti 60 x 40
cm, na vrhu katere je državni grb Republike Slovenije, nato napis »Republika
Slovenija« in pod njim naziv državnega odvetništva, pri zunanjih oddelkih pa
tudi označba, da gre za zunanji oddelek.
(2) Na vhodnih vratih v posamezne prostore v zgradbi, v
katerih delajo generalni državni odvetnik, namestnik generalnega državnega
odvetnika, vodja oddelka, državni odvetniki in kandidati, mora biti pritrjena
pravokotna ploščica z imenom in priimkom ter funkcijo ali položajem.
(3) Na vhodnih vratih v posamezne prostore v zgradbi, v
katerih delajo drugi javni uslužbenci, morajo biti pritrjeni napisi, iz katerih
je razvidno, katera dela se pretežno opravljajo v prostorih, kot so vložišče,
urad generalnega državnega odvetnika, vpisnik, strojepisnica, finančno
računovodska služba ter imena in priimki javnih uslužbencev. Pri generalnem
sekretarju in vodjih služb pa se poleg imena in priimka zapiše tudi položaj.
(4) Na vseh vhodnih vratih prostorov je tudi številka
prostora.
11. člen
(hišni red)
S hišnim redom se določi način uporabe delovnih in drugih prostorov
državnega odvetništva, čas zadrževanja zaposlenih v zgradbi, razpolaganja s
ključi vhodnih vrat, ukrepe za vzdrževanje reda in čistoče v zgradbi, ukrepe za
zagotavljanje varnosti zgradbe in oseb v zgradbi, način dostopa obiskovalcev, uporabo
pripadajočega zemljišča in zgradbi pripadajočih parkirnih prostorov.
12. člen
(napisi na dvojezičnih območjih)
Na območjih občin, v katerih živita avtohtoni italijanska in
madžarska narodna skupnost, so vsi napisi tudi v italijanskem ali madžarskem
jeziku.
13. člen
(grb)
V uradu generalnega državnega odvetnika in v uradih zunanjih
oddelkov je nameščen grb Republike Slovenije.
III. poglavje
KOLEGIJSKO DELO IN DODELJEVANJE ZADEV
14. člen
(oblike kolegijskega dela)
(1) Zaradi usklajevanja dela in učinkovitega opravljanja
zadev z delovnega področja državnega odvetništva, sprejemanja pravnih stališč
do posameznih pravnih vprašanj, usklajevanja dela posameznih oddelkov,
izboljšanja metode dela, strokovnega izpopolnjevanja in drugih vprašanj, ki so
pomembna za delo državnega odvetništva, sklicuje generalni državni odvetnik
kolegij državnega odvetništva ter sestanke enega, več ali vseh oddelkov ali
drugih organizacijskih enot in imenuje stalne ali občasne delovne skupine.
(2) Sestanke oddelka na sedežu oziroma zunanjega oddelka
lahko poleg generalnega državnega odvetnika sklicuje tudi vodja oddelka.
15. člen
(kolegij državnega odvetništva)
(1) Kolegij državnega odvetništva sprejema stališča o
vprašanjih, pomembnih za enotno uporabo predpisov in enotno izvrševanje
pristojnosti državnega odvetništva.
(2) Člani kolegija državnega odvetništva so generalni
državni odvetnik, njegov namestnik, vodje oddelkov ter generalni sekretar
državnega odvetništva.
(3) Pobudo za sprejem ali spremembo že sprejetega
pravnega stališča lahko da vsak državni odvetnik neposredno ali prek vodje
oddelka.
(4) Državno odvetništvo sprejema pravna stališča do
posameznih pravnih vprašanj, ki se kažejo pri delu državnega odvetništva,
kolegijih ter delovnih sestankih oddelkov na sedežu in zunanjih oddelkih. O
pravnih stališčih oddelka vodja oddelka obvesti generalnega državnega
odvetnika, njegovega namestnika, vse državne odvetnike in kandidate. O pravnih
stališčih, sprejetih na kolegiju državnega odvetništva, generalni državni odvetnik
obvesti vse državne odvetnike in kandidate.
(5) Zaradi zagotavljanja usklajenega dela, enotne prakse
pri delu in enotne uporabe predpisov lahko generalni državni odvetnik izda
splošno navodilo, s katerimi se zagotavlja enotna uporaba predpisov in enotno
opravljanje nalog državnega odvetništva.
16. člen
(program reševanja povečanega števila nerešenih zadev)
(1) Generalni državni odvetnik sprejme program reševanja
povečanega števila nerešenih zadev (v nadaljnjem besedilu: program), ko oceni,
da je na sedežu ali zunanjih oddelkih prišlo do povečanega števila nerešenih
zadev.
(2) S programom se uvedejo ukrepi za zmanjševanje
nerešenih zadev kot so kadrovske spremembe, začasna prerazporeditev delovnega
časa, izvajanje dodatnega usposabljanja, delovni sestanki ter drugi ustrezni
ukrepi.
17. člen
(letni razpored dela)
(1) Z letnim razporedom dela generalni državni odvetnik
določi razporeditev državnih odvetnikov in kandidatov na določena pravna
področja ter vodje oddelkov.
(2) Generalni državni odvetnik izdela letni razpored
dela za naslednje koledarsko leto in ga objavi na spletni strani državnega
odvetništva najpozneje do 15. decembra tekočega leta.
(3) Letni razpored dela se uporablja od 1. januarja
naslednjega leta.
18. člen
(pravila razporejanja)
(1) Pri razporeditvi državnih odvetnikov in kandidatov
na posamezno pravno področje se upoštevajo potrebe državnega odvetništva ter
delovne izkušnje in usposobljenost za delo na posameznem pravnem področju ter
skrb za zagotovitev enakomerne delovne obremenitve državnih odvetnikov in
kandidatov.
(2) Če pripad zadev določenega pravnega področja ni
tolikšen, da bi bil razporejeni državni odvetnik z delom na tem pravnem
področju polno delovno obremenjen, rešuje državni odvetnik tudi zadeve z
drugega pravnega področja na podlagi letnega razporeda dela.
(3) Če obseg dela na določenem pravnem področju ni
tolikšen, da bi bil razporejeni kandidat z delom na tem pravnem področju polno
delovno obremenjen, se kandidatu dodeli strokovno delo tudi z drugega pravnega
področja na podlagi letnega razporeda.
(4) Pri razporeditvi državnega odvetnika za vodjo
oddelka ali njegovega namestnika se poleg delovnih izkušenj in usposobljenosti
za delo na posameznem pravnem področju, upošteva tudi njegove vodstvene
sposobnosti in sposobnost za organizacijo dela.
19. člen
(spremembe letnega razporeda dela)
(1) Letni razpored dela se lahko med letom spremeni
zaradi spremembe števila zaposlenih državnih odvetnikov in kandidatov,
prerazporeditve državnega odvetnika ali kandidata z enega na drug oddelek,
spremembe vodje oddelka ali števila oddelkov, bistvenega povečanja števila
zadev določene vrste, zahteve, da se posamezne vrste zadev ali posamezna
opravila v zadevi prednostno rešujejo oziroma rešujejo v drugi organizacijski enoti,
ali če se določi novo ali spremeni dosedanje nadomeščanje zaradi daljše
odsotnosti državnih odvetnikov ali kandidatov.
(2) Pri spremembi letnega razporeda dela se pri
razporedu zadev smiselno uporabljajo določbe prejšnjega člena.
20. člen
(dodeljevanje zadev)
(1) Posameznemu državnemu odvetniku ali kandidatu se
spisi s posameznega pravnega področja ali vrste zadev znotraj pravnega področja
dodeljujejo praviloma po vrstnem redu prispetja v skladu z letnim razporedom
dela in tem pravilnikom.
(2) Ob dodelitvi zadeve ali kasneje se lahko določi tudi
kandidata, ki pod vodstvom državnega odvetnika v tej zadevi opravlja strokovno
delo.
(3) Na način iz prejšnjega odstavka se določi tudi
strokovno sodelovanje oziroma pomoč posameznih državnih odvetnikov pri
reševanju zadev drugih nosilcev spisa (stranski nosilci spisa), glede na
njihovo specialistično znanje, izkušnje in obremenitev.
21. člen
(dodeljevanje zadev na oddelku)
(1) Na oddelku se nove zadeve dodeljujejo posameznemu
državnemu odvetniku ali kandidatu na naslednje načine:
-       
dnevno prispele zadeve se dodeljujejo državnim odvetnikom ali kandidatom
po vrstnem redu prispetja ob upoštevanju šifranta državnih odvetnikov,
-       
če na isti dan prispe več zadev, se te najprej razdelijo po abecednem
redu začetnic priimkov ali nazivov strank, ki so sprožile postopek ali
predlagale uvedbo postopka, ter se dodelijo državnim odvetnikom ali kandidatom
ob upoštevanju šifranta državnih odvetnikov in kandidatov,
-       
če se vodijo vpisniki po različnih vrstah zadev, se zadeve dodeljujejo
državnim odvetnikom ali kandidatom po vrstnem redu šifrantov za vsako vrsto
zadev posebej in
-       
zadeva, ki jo je državni odvetnik ali kandidat že obravnaval (predhodni
postopek, mnenje, ponovno aktivirana zadeva), se dodeli v reševanje istemu
državnemu odvetniku ali kandidatu.
(2) Ne glede na določbo prejšnjega odstavka lahko
generalni državni odvetnik sam ali na predlog vodje oddelka odredi drugačen
vrstni red dodeljevanja novih zadev na oddelku ali odredi, da se določene vrste
novih zadev dodeljujejo v reševanje določenemu državnemu odvetniku ali
kandidatu na tem oddelku.
(3) Ne glede na določbi prvega in drugega odstavka tega
člena lahko generalni državni odvetnik sam ali na predlog vodje oddelka odredi,
da se zadeva ali posamezne vrste zadev zaradi enakomerne obremenitve dodelijo v
reševanje drugemu oddelku oziroma državnemu odvetniku ali kandidatu na drugem
oddelku.
22. člen
(zmanjšanje obsega rednega pripada)
Generalni državni odvetnik lahko vodjem oddelkov ter državnim
odvetnikom, ki so odgovorni za delo najmanj treh kandidatov na posameznem
pravnem področju, z odredbo ustrezno zmanjša obseg rednega pripada, vendar
največ za 40 odstotkov.
23. člen
(nadomeščanje)
Ob nastopu dela na državnem odvetništvu lahko generalni državni
odvetnik sam ali na predlog vodje oddelka z odredbo določi državnemu odvetniku
oziroma kandidatu osebo, ki ga nadomešča.
24. člen
(začasna prerazporeditev)
Zaradi zagotovitve nemotenega dela na posameznem oddelku
lahko generalni državni odvetnik z odredbo na ta oddelek začasno prerazporedi
enega ali več državnih odvetnikov oziroma kandidatov.
25. člen
(informatizirano dodeljevanje zadev)
(1) Za dodeljevanje zadev po določbah tega pravilnika se
lahko uporabi način dodeljevanja zadev z računalniškim programom, ki omogoča
samodejno določanje državnih odvetnikov ali kandidatov kot nosilcev spisov.
(2) Zaradi potreb informacijskega sistema so državni
odvetniki, kandidati in drugi javni uslužbenci označeni s šifro.
26. člen
(pregled pripada zadev)
(1) Pravica do vpogleda v podatke iz informacijskega
sistema se uresničuje tako, da javni uslužbenec v generalnem sekretariatu
najmanj vsake tri mesece pripravi poročila o pripadu zadev in obremenitvi
državnih odvetnikov in kandidatov.
(2) Vodja oddelka na podlagi podatkov v informacijskem
sistemu celovito oceni enakomerno obremenjenost državnih odvetnikov ali
kandidatov na oddelku ter generalnemu državnemu odvetniku predlaga potrebne
ukrepe za njeno zagotovitev.
27. člen
(začasna predodelitev zadev ob daljši odsotnosti)
(1) Če je državni odvetnik ali kandidat odsoten več kot
en mesec in oseba, ki ga nadomešča, zaradi preobremenjenosti ne more
obravnavati zadev, se zadeve, ki so mu bile že dodeljene, začasno predodelijo v
reševanje drugim državnim odvetnikom ali kandidatom na oddelku. Zadeve se
začasno predodelijo v reševanje drugim državnim odvetnikom ali kandidatom tudi
v primeru napovedane daljše odsotnosti državnega odvetnika ali kandidata.
(2) O predodelitvi zadev odloči generalni državni
odvetnik sam ali na predlog vodje oddelka.
28. člen
(začasna ustavitev dodeljevanja zadev)
(1) Zaradi odsotnosti, daljše od enega meseca, ali
napovedane daljše odsotnosti, lahko generalni državni odvetnik sam ali na
predlog vodje oddelka, odsotnemu državnemu odvetniku ali kandidatu začasno
ustavi dodeljevanje novih zadev. V tem primeru se zadeve dodeljujejo drugim
državnim odvetnikom na oddelku v skladu z 21. členom tega pravilnika.
(2) Če državni odvetnik prejme v delo izjemno zahtevno,
obsežno in nujno zadevo oziroma mu generalni državni odvetnik z odredbo naloži
kakšno drugo nujno delo ali izvedbo naloge, se mu lahko tudi na predlog vodje
oddelka začasno ustavi dodeljevanje novih zadev, reševanje tekočih zadev pa se
lahko začasno predodeli državnemu odvetniku, ki ga nadomešča ali drugemu
državnemu odvetniku. V takem primeru mora državni odvetnik o opravljenem delu
tedensko obveščati generalnega državnega odvetnika.
29. člen
(predodelitev ene ali več zadev)
Ob povečanju ali zmanjšanju števila državnih odvetnikov ali
kandidatov na posameznem oddelku, lahko generalni državni odvetnik sam ali na
predlog vodje oddelka odredi predodelitev ene ali več zadev na drugega
državnega odvetnika ali kandidata znotraj oddelka ali na drug oddelek.
30. člen
(združitev, izločitev in razdružitev zadev)
(1) Če sodišče združi zadeve, jih združi tudi državno odvetništvo,
razen če generalni državni odvetnik sam ali na predlog vodje oddelka odloči
drugače.
(2) Če sodišče izloči posamezne zadeve, se zadeve
dodelijo istemu nosilcu.
(3) Za razdružene zadeve se uporablja prejšnji odstavek.
31. člen
(množični spori)
Če je vloženih več zadev z bistveno enakim dejanskim in
pravnim stanjem, se po časovnem zaporedju vložitve zadev te razdelijo med dva
ali več državnih odvetnikov, ob upoštevanju vrstnega reda šifranta v vpisniku,
z namenom zagotovitve specializacije.
32. člen
(letno poročilo o delu oddelka)
Vodje oddelkov ob koncu koledarskega leta pripravijo letno
poročilo o delu oddelka ter ga najpozneje do 20. januarja v tekočem letu
posredujejo generalnemu državnemu odvetniku.
IV. poglavje
POSLOVANJE MEDNARODNEGA ODDELKA
33. člen
(naloge mednarodnega oddelka)
(1) Državno odvetništvo o vsaki pritožbi proti Republiki
Sloveniji, ki jo prejme od Evropskega sodišča za človekove pravice (v
nadaljnjem besedilu: Evropsko sodišče), obvesti Ministrstvo za pravosodje (v
nadaljnjem besedilu: ministrstvo).
(2) Če državno odvetništvo oceni, da je v zvezi z zadevo
pred Evropskim sodiščem smotrno skleniti poravnavo, o tem seznani ministrstvo.
34. člen
(postopek v primeru, ko državni odvetnik ne more opravljati
nalog zastopanja)
Če državni odvetnik, razporejen v mednarodni oddelek, zaradi
dejanskih ali pravnih ovir ne more opravljati nalog zastopanja pred mednarodnim
sodiščem ali mednarodno arbitražo v posamezni zadevi, vodja mednarodnega
oddelka čim prej predlaga generalnemu državnemu odvetniku, da Vladi Republike Slovenije
(v nadaljnjem besedilu: vlada) predlaga, da za zastopanje v posamezni zadevi
pooblasti drugo strokovno usposobljeno osebo v skladu z zakonom, ki ureja
državno odvetništvo. Generalni državni odvetnik posreduje vladi o tem obrazložen
predlog.
35. člen
(obveščanje ministrstva za zunanje zadeve)
V primeru meddržavnih postopkov in v postopkih pred
mednarodnimi sodišči in mednarodnimi arbitražami, ki imajo pomembnejše
mednarodnopravne oziroma zunanjepolitične posledice ali vplive, državni
odvetnik, ki mu je zadeva dodeljena, o zadevi čim prej obvesti vodjo
mednarodnega oddelka in generalnega državnega odvetnika. Vodja mednarodnega
oddelka posreduje obvestilo o zadevi Ministrstvu za zunanje zadeve in o tem
seznani tudi generalnega državnega odvetnika.
36. člen
(pomoč pri zastopanju)
Če vodja mednarodnega oddelka na predlog državnega odvetnika,
razporejenega v mednarodni oddelek, meni, da bi bilo za pomoč pri zastopanju k
sodelovanju smiselno pritegniti drugo strokovno usposobljeno domačo ali tujo
fizično ali pravno osebo, generalnemu državnemu odvetniku čim prej predlaga, da
vladi posreduje predlog za imenovanje take osebe v skladu z zakonom, ki ureja
državno odvetništvo.
37. člen
(obveščanje o izvrševanju finančnih obveznosti)
Državno odvetništvo o plačilu finančnih obveznosti v zvezi s
postopki pred Evropskim sodiščem obvesti Svet Evrope ter o tem seznani
ministrstvo.
38. člen
(sodelovanje v postopku izvrševanja sodb)
(1) Državni odvetnik, razporejen v mednarodni oddelek,
čim prej po izreku sodbe Evropskega sodišča proti Republiki Sloveniji pošlje
obvestilo o sodbi ter poročilo, ki vsebuje tudi povzetek sodbe, Vrhovnemu
sodišču Republike Slovenije, pristojnim ministrstvom in drugim organom.
(2) Državni odvetnik, razporejen v mednarodni oddelek,
čim prej seznani ministrstvo s predlogi ukrepov, za katere meni, da bi bili
potrebni za izvršitev sodbe.
(3) Po prejemu sodbe Evropskega sodišča državno
odvetništvo sodbo nemudoma posreduje v prevod v slovenski jezik pristojni
vladni službi za prevajanje. Državno odvetništvo prevod sodbe objavi na svoji
spletni strani.
V. poglavje
IZOBRAŽEVANJE
39. člen
(oblike izobraževanja)
(1) Izobraževanje obsega šolo državnega odvetništva in
druge oblike izobraževanja državnih odvetnikov, kandidatov in drugih javnih
uslužbencev. Letni program izobraževanja državnih odvetnikov in kandidatov
izdela državni odvetnik, ki je z letnim razporedom zadolžen za izobraževanje,
za druge javne uslužbence pa generalni sekretar. Državni odvetnik, ki je z
letnim razporedom zadolžen za izobraževanje, je predstavnik državnega
odvetništva v strokovnem svetu Centra za izobraževanje v pravosodju (v
nadaljnjem besedilu: center).
(2) Šola državnega odvetništva je oblika rednega
strokovnega izobraževanja.
(3) Program šole državnega odvetništva se oblikuje na
podlagi analize ugotovitev poročil o opravljenih pregledih dela oddelkov in
državnih odvetnikov ter ugotovitev pri obravnavanju zadev v pritožbenem
postopku in postopku z izrednimi pravnimi sredstvi.
(4) Druge oblike izobraževanja se organizirajo za
odpravo ugotovljenih napak in pomanjkljivosti ter zaradi seznanjanja z novostmi
na področju zakonodaje in sodne prakse, ki so pomembne za delo državnih
odvetnikov in kandidatov.
40. člen
(organizacija izobraževanj)
(1) Izobraževanja in usposabljanja iz prejšnjega člena
se organizirajo v okviru letnega programa izobraževanja in v sodelovanju s
centrom.
(2) Državni odvetniki, kandidati in drugi javni
uslužbenci se udeležujejo tudi oblik izobraževanja in usposabljanja, ki jih
organizirajo druge izobraževalne organizacije.
41. člen
(pridobivanje strokovne literature in seznanitev zaposlenih)
(1) V skladu s finančnimi zmožnostmi državno odvetništvo
skrbi za redni nakup izdaj zakonov in drugih predpisov, zbirk sodnih odločb,
strokovnih revij, drugih strokovnih publikacij in strokovne literature, ki jih
državni odvetniki in kandidati potrebujejo pri svojem delu.
(2) Generalni državni odvetnik in generalni sekretar
skrbita za to, da se vsi zaposleni na primeren način seznanijo s spremembami in
dopolnitvami veljavnih predpisov. Generalni državni odvetnik lahko določi
javnega uslužbenca, ki skrbi, da so vsi državni odvetniki, kandidati in drugi
javni uslužbenci na primeren način seznanjeni s spremembami veljavnih
predpisov.
(3) Za hranjenje publikacij in literature iz prejšnjih
odstavkov ima državno odvetništvo lahko strokovno knjižnico.
VI. poglavje
POSLOVANJE Z ZADEVAMI
42. člen
(organizacija pisarniškega dela)
Pisarniško delo državnega odvetništva se organizira glede na
vsebino, obseg dela in zahtevnost opravil.
43. člen
(predloge)
(1) Za izdelavo posameznih dokumentov, listin in odredb
(npr. odredb finančno računovodski službi, končnih odredb) se uporabljajo
predloge.
(2) Predloge so sestavni del informacijskega sistema za
podporo delovanju državnega odvetništva.
(3) Za posamezna pisarniška opravila, ki se opravljajo z
uporabo informacijskega sistema, mora biti v okviru predlog omogočen izpis vseh
podatkov, ki jih je iz informacijskega sistema možno zajeti v predlogo.
44. člen
(žigi)
(1) Vsi izhodni dokumenti morajo biti opremljeni z žigom
državnega odvetništva in podpisom pristojne osebe.
(2) Žig državnega odvetništva je okrogle oblike, v
sredini žiga je grb Republike Slovenije, v zunanjem krogu vsebuje naziv
»Republika Slovenija«, pod njim v notranjem krogu pa naziv »Državno
odvetništvo«. Sedež državnega odvetništva in zunanjega oddelka (samo kraj ali
označba zunanjega oddelka) je izpisan na notranjem krogu spodnje strani žiga,
pod njim pa je številka žiga.
(3) Za posebne primere, v katerih bi bil žig iz
prejšnjega odstavka po velikosti neustrezen, se lahko uporablja mali žig, ki je
po obliki in vsebini enak kot žig iz prejšnjega odstavka.
45. člen
(štampiljke)
Za mehanično odtiskovanje naziva državnega odvetništva ter
kratke zaznamke, označbe in odredbe se uporabljajo štampiljke, ki jih določi
generalni državni odvetnik.
46. člen
(evidenca žigov in štampiljk)
(1) Državno odvetništvo vodi evidenco žigov.
(2) Žige in štampiljke hrani in za njih odgovarja javni
uslužbenec, ki jih pri delu uporablja.
47. člen
(naročanje žigov in štampiljk)
Žigi in štampiljke se naročajo v skladu s predpisi, ki
urejajo javno naročanje.
48. člen
(žig v elektronski obliki)
(1) Kot žig državnega odvetništva v elektronski obliki
se uporablja kvalificirani elektronski podpis državnega odvetništva, overjen s
kvalificiranim potrdilom za elektronski podpis.
(2) Žig državnega odvetništva v elektronski obliki se ne
uporablja, če je dokument varno elektronsko podpisan in overjen s
kvalificiranim potrdilom za elektronski podpis državnega odvetnika, kandidata
ali drugega javnega uslužbenca.
49. člen
(številka spisa)
Številko spisa ali zapisa sestavljajo:
-       
kratka oznaka organizacijske enote nastanka in za njo vezaj,
-       
klasifikacijski znak oziroma črkovna oznaka vpisnika in za njo vezaj,
-       
oznaka nosilca spisa in za njo vezaj in
-       
zaporedna številka, desna poševnica ter za njo štirimestna letnica
nastanka.
50. člen
(oznake organizacijskih enot)
Kratke oznake organizacijskih enot, določenih v predpisu, ki
ureja organiziranost državnega odvetništva, so za namen poslovanja v skladu s
tem pravilnikom naslednje:
-       
»LJ«, Državno odvetništvo Republike Slovenije na sedežu Ljubljani,
-       
»CE«, Zunanji oddelek Državnega odvetništva v Celju,
-       
»KP«, Zunanji oddelek Državnega odvetništva v Kopru,
-       
»KR«, Zunanji oddelek Državnega odvetništva v Kranju,
-       
»MB«, Zunanji oddelek Državnega odvetništva v Mariboru,
-       
»MS«, Zunanji oddelek Državnega odvetništva v Murski Soboti,
-       
»NG«, Zunanji oddelek Državnega odvetništva v Novi Gorici,
-       
»NM«, Zunanji oddelek Državnega odvetništva v Novem mestu in
-       
»PT«, Zunanji oddelek Državnega odvetništva na Ptuju.
51. člen
(način številčenja)
(1) Spisi in zapisi se številčijo enotno.
(2) Pri enotnem številčenju zaporedna številka teče v
okviru celotnega državnega odvetništva.
52. člen
(informacijski sistem)
V informacijskem sistemu državnega odvetništva se:
-       
razporeja dokumentarno gradivo v skladu z veljavnim klasifikacijskim
načrtom in med posameznimi zbirkami,
-       
skenirajo dokumenti,
-       
sprejemajo in evidentirajo dokumenti v fizični in elektronski obliki,
-       
pripravljajo lastni in izhodni dokumenti na podlagi predlog,
-       
elektronsko potrjuje in elektronsko podpisuje,
-       
spremlja proces odpreme (kuvertiranje, odprema, sprejemanje vročilnic
oziroma povratnic) in
-       
zbirajo podatki, ki jih državno odvetništvo potrebuje za statistične
obdelave.
53. člen
(dolžnost vnašanja podatkov)
(1) Državni odvetniki, kandidati in drugi javni
uslužbenci morajo v okviru svojih nalog v informacijski sistem vnašati vse
podatke, za katere je tako predpisano.
(2) Če ni določeno drugače, vnaša podatke v
informacijski sistem vpisničar samostojno ali po odredbi nosilca spisa.
54. člen
(pregled informacijskega sistema)
(1) Za pravilno in redno vodenje vpisnikov generalni
državni odvetnik ali državni odvetnik, ki ga on določi, ali vodja oddelka, kandidat
ali drug javni uslužbenec pregleduje vpisnike. Vsak pregled zaznamuje v rubriki
»Opomba« pri zadnji vpisani zadevi z oznako »Pregledal/a« in podpisom.
(2) Pri računalniško vodenih vpisnikih oseba iz
prejšnjega odstavka o pregledu izdela zapisnik o pregledu. Prilogi zapisnika o
pregledu sta računalniški izpis seznama številk nerešenih zadev in arhivski
nosilec podatkov z vsemi podatki iz vpisnika. Zapisnik o pregledu s prilogami
se posreduje generalnemu državnemu odvetniku.
55. člen
(izdelava kopij računalniških podatkov)
Dnevno je treba izdelovati kopije računalniških podatkov v
vpisnikih, evidencah in imenikih na način, ki ga v sodelovanju s službo,
pristojno za informatiko in informatizacijo poslovnih procesov odredi generalni
državni odvetnik.
56. člen
(informacijska varnost)
(1) Generalni državni odvetnik določi varnostno politiko
in postopke ter vzpostavi sistem upravljanja z informacijsko varnostjo v skladu
s priporočili Ministrstva za javno upravo.
(2) Državni odvetniki, kandidati in drugi javni
uslužbenci morajo skrbeti za informacijsko varnost, upoštevati navodila za
uporabo in varnost ter po svojih najboljših močeh varovati podatke in nosilce
oziroma opremo za delo s temi podatki.
57. člen
(deli spisa)
Spis v fizični obliki je sestavljen iz ovitka, dokumentov, ki
so vloženi vanj, in popisa spisa.
58. člen
(ovitek spisa)
(1) Na vsak ovitek spisa se vpišejo naslednji podatki:
-       
označba spisa v zgornjem desnem kotu in levem spodnjem kotu (številka
spisa),
-       
zveza (številka spisa), če jo zadeva ima,
-       
šifra nosilca spisa,
-       
stranke (osebno ime in naslov fizične osebe, ime in naslov pravne osebe,
pri strankah, ki jih zastopa državno odvetništvo, se na ovitku zapiše Republika
Slovenija in doda zastopani subjekt, na katerega se zadeva nanaša),
-       
vrednost spora in vse spremembe vrednosti,
-       
tip postopka (npr. predhodni postopek, sodni postopek, upravni postopek,
upravni spor),
-       
vrsta spora, kot je navedena v vlogi stranke,
-       
pravni temelj po šifrantu državnega odvetništva in v oklepaju šifra
pravnega temelja, npr. zaradi plačila,
-       
podatek o zaznambi »POMEMBNO«, če gre za pomembno zadevo in
-       
podatek o datumu zaključka spisa v spodnjem desnem kotu.
(2) Ovitek spisa je praviloma iz trdega papirja svetlo
zelene barve.
(3) Dodatne označbe se odtisnejo s štampiljko, ročno pa
se vpišejo roki, obravnave, naroki in sestanki.
(4) Če bi bil spis zaradi velikega števila pisanj
preobsežen, se lahko razdeli v posamezne ovitke, ki se označijo z zaporednimi
rimskimi številkami, popis spisa pa se nadaljuje po zaporednih številkah ter vloži
v dodaten trdi ovitek.
(5) Če je treba ovitek obnoviti, se nanj prepišejo vsi
podatki s prejšnjega ovitka.
(6) Če se v postopku zadeva prenese iz enega v drug
vpisnik (npr. iz P v I), se nad prvotnim zapisom doda vpisnik prenosa in
številka spisa.
(7) Če se med postopkom spremeni vrednost spora, se na
ovitku, na podlagi odredbe državnega odvetnika, prejšnji znesek prečrta in doda
nov znesek.
(8) Pri spisih, ki obsegajo do deset listov, ni treba
uporabljati predpisanega ovitka iz trdega papirja, temveč se lahko izdela
ovitek iz mehkega papirja.
59. člen
(izdelava ovitka)
Ovitek izdela vpisničar, ko odpre spis, ravno tako pa ga tudi
sproti dopolnjuje ali izdela novega, če pride na njem do sprememb.
60. člen
(pomembne zadeve)
(1) Zadeve širšega javnega pomena, posebno odmevne
zadeve ter zadeve, ki vsebujejo nejasna temeljna pravna vprašanja ali so kako
drugače pomembna za državno odvetništvo in sodno prakso, določi generalni
državni odvetnik, lahko pa tudi vodja oddelka po lastni presoji in o tem
obvesti generalnega državnega odvetnika.
(2) Zadeve iz prejšnjega odstavka se kot pomembne lahko
označijo tudi na predlog državnega odvetnika ali kandidata, ki jih obravnava,
praviloma ob prejemu spisa, lahko pa tudi kasneje, če se med postopkom pokaže,
da gre za take zadeve.
(3) Državni odvetnik ali kandidat, ki obravnava zadevo
iz prvega odstavka tega člena, o delu na zadevi tedensko obvešča vodjo oddelka
in generalnega državnega odvetnika.
(4) Pomembne zadeve se označijo z besedo »POMEMBNO « na
ovitku spisa in z vpisom te besede v opombe vpisnika.
61. člen
(dokument)
Dokument je izviren ali reproduciran (pisan, risan, tiskan,
fotografiran, fotokopiran, fonografski, v elektronski obliki ali kako drugače
zapisan) zapis, ki je bil prejet ali je nastal pri delu državnega odvetništva
in je pomemben za njegovo poslovanje.
62. člen
(številčenje dokumentov)
(1) Z uvrstitvijo v spis dokument dobi številko
dokumenta, podatki o njem pa se s tem prenesejo tudi na popis spisa.
(2) Številka dokumenta je sestavljena iz črkovne oznake
vpisnika, vezaja, oznake nosilca spisa, vezaja, zaporedne številke spisa, desne
poševnice, štirimestne letnice nastanka in zaporedne številke dokumenta v
spisu.
(3) Z uvrstitvijo v spis dokument dobi novo naslednjo
zaporedno številko v popisu spisa.
63. člen
(priloga)
(1) Priloga je zapis ali predmet, ki je priložen
dokumentu kot dopolnitev, pojasnilo ali dokaz vsebine dokumenta.
(2) Vsaka priloga dobi številko dokumenta, na katerega
se nanaša, in zaporedno številko priloge. Pred številko spisa se napiše mala
črka »k« (npr. k P 10/98-1/1, 2, 3 ...).
(3) Če je število prilog tolikšno ali so tako obsežne,
da jih ni mogoče pripeti k pisanju, se hranijo v posebnem ovitku na koncu spisa
ali zunaj spisa z oznako »Priloge« in številko spisa ter zaporedno številko
pisanja, na katero se nanaša, na način, da je zagotovljena preglednost in
uporabnost spisa.
64. člen
(ureditev spisa)
(1) Spis mora biti vselej oblikovan tako, da so vse
listine zložene v ovitek. Na prvem mestu je popis spisa, za njim so zloženi vsi
dokumenti skupaj s prilogami rastoče po njihovih številkah.
(2) Če se iz spisa pošiljajo dokumenti, ki so izvirniki,
je treba na njihova mesta v spisu vstaviti njihove kopije.
65. člen
(popis spisa)
(1) V vsakem spisu se vodi popis spisa, ki je lahko
natisnjen na notranji strani ovitka ali na posebnem listu.
(2) Popis spisa vsebuje zaporedno številko dokumenta,
smer dokumenta (vhodni, izhodni, lastni), naziv oziroma kratko vsebino
posameznega pisanja, datum dokumenta, datum prejema oziroma odpreme pisanja,
naziv pošiljatelja oziroma naslovnika, številko prispelega dokumenta, število
prilog in opombe (vanje se vpisuje npr. kje se priloge hranijo, če zaradi
obsežnosti ali iz drugih razlogov ne morejo biti priložene spisu, koledar,
itd.).
(3) Pisanja se vpisujejo v popis spisa sproti.
(4) V popis spisa se vpisujejo tudi vrnjene pošiljke, ki
niso bile vročene.
(5) Popis spisa je enoten za ves spis ne glede na to,
ali je spis sestavljen iz enega ali več delov, zaporedne številke tečejo dalje
ne glede na število delov.
(6) Popis spisa vodi javni uslužbenec, ki pisanja vloži
v spis.
66. člen
(odpiranje spisa)
(1) Spis je treba odpreti, ko državno odvetništvo prejme
ali namerava oblikovati dokument, ki ne sodi v noben drug spis.
(2) Spis odpre vpisničar samostojno ali pa po odredbi
državnega odvetnika.
67. člen
(rezervacija številke)
(1) Izjemoma, ko takojšnje odprtje spisa zaradi časovnih
okoliščin ni mogoče, je dovoljeno izdelovati dokumente s številko spisa, ki še
ni odprt.
(2) To je dovoljeno le, če je uporaba take številke
vnaprej rezervirana v informacijskem sistemu.
(3) Takoj, ko je to mogoče, je treba odpreti spis s
številko, ki je bila rezervirana, ter opraviti vsa opravila, ki bi se morala
opraviti, če številka spisa ne bi bila vnaprej rezervirana.
68. člen
(predložitev spisa)
(1) Novo osnovan spis vpisničar predloži nosilcu spisa
čim prej, nujnega pa takoj.
(2) Enako ravna vpisničar z že obstoječim spisom, h
kateremu prejme novo pisanje, če ga sam ne sme ali ne more rešiti.
(3) Vpisničar čim prej predloži nosilcu spisa tudi spis,
v katerem je pisanje, vezano na rok, da ugotovi pravočasnost in izda ustrezno
odredbo.
(4) Predložitev spisa nosilcu spisa zaznamuje vpisničar
v stolpcu za pripombe vpisnika (začasni zaznamek), po vrnitvi spisa pa ta
zaznamek prečrta ali zbriše.
69. člen
(odgovornost za spis)
(1) Vsak spis mora imeti nosilca spisa. Nosilec spisa je
lahko državni odvetnik, kandidat, generalni sekretar ali vodja službe.
(2) Poleg nosilca spisa je lahko za spis zadolžen tudi
drug državni odvetnik, kandidat ali drug javni uslužbenec, ki sodeluje z
nosilcem spisa (stranski nosilec spisa).
(3) Na posameznem spisu lahko pod vodstvom nosilca ali
stranskega nosilca spisa delajo tudi drugi kandidati ter drugi javni
uslužbenci.
70. člen
(združevanje spisa)
(1) Združevanje spisa je postopek, s katerim se celotna
vsebina pridruženega spisa prenese v združen spis, pridružen spis pa izgubi
svojo samostojnost.
(2) O združevanju odloči nosilec obeh spisov. Če sta
nosilca spisov različna, o tem odloči vodja oddelka.
(3) Združujejo se lahko le nerešeni spisi istega
vpisnika na isti organizacijski enoti.
(4) Dokumenti spisa, ki se pridružuje, dobijo v
združenem spisu nove številke spisa in zaporedne številke.
(5) Če pride do združitve spisov zaradi združitve sodnih
spisov, se spisi združijo tako, da je združen (glavni) spis tisti, v katerem se
obravnava zadeva, katere spis je za glavnega ob združitvi štelo sodišče.
(6) Če pride do združitve iz drugih razlogov, se za
združenega izbere spis s starejšim datumom nastanka.
71. člen
(razdruževanje spisa)
(1) Razdruževanje spisa je postopek, pri katerem se del
spisa, ki se razdružuje, izloči v nov izločen spis.
(2) O razdruževanju odloča nosilec spisa.
(3) V izločenem spisu se številke dokumentov označijo na
novo.
(4) Za razdružen spis so odgovorne iste osebe, ki so
odgovorne za spis, ki se razdružuje.
72. člen
(prenos spisa)
(1) Prenos spisa je postopek, ko se delo na eni ali več
zadevah, ki so bile vpisane v spis enega vpisnika (spis iz katerega se
prenaša), nadaljuje v spisu, ki spada v drug vpisnik (spis kamor se prenaša).
(2) Ko so vsi dokumenti oziroma listine spisa, iz
katerega se prenaša, prenesene v kak drug spis, delo na njem ni več mogoče.
(3) Prenos spisa odredi nosilec spisa, lahko pa tudi
vodja oddelka v skladu z odredbo generalnega državnega odvetnika iz tretjega
odstavka 21. člena tega pravilnika.
(4) Prenos spisa se lahko opravi le na nerešenih spisih.
(5) Posamezni dokumenti spisa, iz katerega se prenaša,
se premaknejo ali kopirajo v spis, kamor se prenaša.
73. člen
(priložitev spisa)
(1) Priložitev spisa je postopek, v katerem se priložen
spis nahaja v ovitku spisa, h kateremu se prilaga, pri tem pa oba spisa
ohranita procesno samostojnost.
(2) Če je nosilec obeh spisov isti, odloča o priložitvi
nosilec spisa, drugače pa vodja oddelka.
74. člen
(povezovanje spisov)
(1) Povezovanje spisov je postopek, v katerem je spis,
ki se povezuje, vsebinsko povezan s spisom, s katerim se povezuje, pri tem pa
se še vedno rešujeta samostojno.
(2) Spise poveže oziroma odstrani povezavo vpisničar
samostojno ali po odredbi nosilca spisa.
75. člen
(odstop spisa)
(1) Odstop spisa je postopek, pri katerem se spremeni
organizacijska enota, ki ji spis pripada, pri čemer spis ohrani isto številko
spisa.
(2) Spis odstopi drugi organizacijski enoti njegov
nosilec.
(3) Odstopljeni spis se v celoti pošlje drugi
organizacijski enoti.
(4) Organizacijska enota, ki spis sprejme, nadaljuje
delo z njim tako, kot da bi nastal pri njej.
76. člen
(zaključevanje spisa)
(1) Spis se zaključi, ko v zvezi z njim ni več treba
izvajati procesnih dejanj oziroma v skladu z navodilom generalnega državnega
odvetnika o zaključevanju spisov. Pri tem je treba paziti, da je pred tem
odločeno o vseh zapisih v evidencah, s katerimi je spis povezan, poravnane vse
finančne obveznosti in izvršena vsa opravila.
(2) Zaključitev spisa odredi nosilec spisa z
izpolnitvijo končne odredbe. Vodja oddelka s podpisom in datumom na končni
odredbi potrdi, da je končno odredbo pregledal in da je ta pravilno izpolnjena.
(3) Ob zaključevanju mora vpisničar spis prenesti v
priročni arhiv, še prej pa ga urediti tako, da na podlagi odredbe nosilca spisa
izloči nepotrebno gradivo (kopije, dvojnike in multiplikate dokumentov, pomožne
obrazce, neizpolnjene tiskovine in podobno). Osnutkov dokumentov ni dovoljeno
izločiti.
77. člen
(reaktivacija spisa)
(1) Reaktivacija spisa je prehod zaključenega spisa iz
priročnega ali stalnega arhiva v zbirko nerešenih zadev.
(2) Reaktivacijo se opravi vselej, če je treba v spis,
ki je zaključen, uvrstiti kak nov dokument.
(3) Spis lahko reaktivira nosilec spisa ali vodja oddelka.
78. člen
(vrste reaktivacije)
(1) Navadna reaktivacija se opravi takrat, če je treba
spis ponovno reševati zaradi dejstev, ki lahko vplivajo na odločitev o glavni
stvari in končno odredbo, kot so npr. izredna pravna sredstva.
(2) Enostavna reaktivacija se opravi takrat, če je treba
spis reaktivirati zaradi kakšnega dejanja, ki ne vpliva na odločitev o glavni
stvari in končno odredbo.
79. člen
(obnova spisa)
(1) Če se spis ali del spisa izgubi, poškoduje ali
uniči, se spis ali del spisa obnovi po uradni dolžnosti, če je zadeva še v
teku. Spis obnovi nosilec spisa. O obnovi spisa mora predhodno obvestiti vodjo
oddelka.
(2) Če je zadeva končana, se izgubljen, poškodovan ali
uničen spis obnovi na predhodni predlog stranke po odredbi vodje oddelka.
Stranka mora ob predlogu za obnovo spisa državnemu odvetništvu predložiti vse
listine in dokazila, pomembna za obnovo spisa, s katerimi razpolaga. Spis
obnovi nosilec spisa.
(3) Spisi se obnovijo na podlagi podatkov iz vpisnika,
na podlagi prepisov izgubljenih, poškodovanih ali uničenih dokumentov in po
potrebi na podlagi dokumentarnega gradiva sodišč ter izjav strank in drugih
udeležencev v postopku.
(4) Obnovijo se samo dokumenti, ki so pomembni za
postopek.
80. člen
(pomotni vpis)
(1) Za pomotni vpis spisa gre, če se izkaže, da je bil
spis odprt v napačnem vpisniku, odprt brez razloga ali pa je prišlo do napake
pri odpiranju spisa v informacijskem sistemu.
(2) Na spisu, ki je označen kot pomotno vpisan, ni več
mogoče delati.
(3) Zaznamovanje pomotnega vpisa odredi nosilec spisa
ali vodja oddelka.
(4) Če je prišlo do napake pri odpiranju spisa v
informacijskem sistemu, določi zaznamovanje pomotnega vpisa vpisničar ali vodja
službe, pristojen za vodenje vpisnikov.
81. člen
(premik spisa)
(1) Za vsak spis je treba beležiti mesto njegovega
nahajanja.
(2) Spisi, za katere je določen rok, se hranijo v
rokovniku.
(3) Rokovnik je mesto, kjer se hranijo spisi za vsak dan
v mesecu. Za rokovnik se lahko uporabljajo posebne omare s predelki ali
informacijski sistem.
82. člen
(opozarjanje na roke)
(1) Če je za posamezen spis določen rok, do katerega ga
je treba izročiti nosilcu spisa, in se nahaja v rokovniku, mora vpisničar to
storiti najkasneje zadnji delovni dan pred iztekom tega roka.
(2) Če je nosilec spisa odsoten, se spis izroči tistemu,
ki ga po letnem razporedu nadomešča, oziroma državnemu odvetniku ali kandidatu,
ki je na državnem odvetništvu obvezno prisoten po 5. členu tega
pravilnika.
(3) Vpisničar ravna v skladu s prvim in drugim odstavkom
tega člena tudi tedaj, ko rok še ni potekel, pa je bil v spis uvrščen kak
dokument.
(4) Nujne zadeve mora vpisničar takoj vpisati v vpisnik
in uvrstiti v spis, nato pa spis osebno izročiti v delo nosilcu spisa. Kot
nujni spis se šteje spis, v katerem je dokument vezan na rok ali narok ali je
dokument kot tak označen. Če spisa ni mogoče predložiti nosilcu spisa, se mu
pusti obvestilo. Če je potrebno takojšnje ukrepanje, vpisničar o tem obvesti
osebo, ki nadomešča nosilca spisa, če ta ni dosegljiva, pa vodjo oddelka.
83. člen
(smiselna uporaba določb)
(1) Za zapise v evidencah se smiselno uporabljajo
določbe, ki veljajo za spise o nastanku, povezovanju, odstopu in pomotnem
vpisu.
(2) Vsak zapis v evidenci mora biti praviloma povezan z
natanko enim spisom.
(3) Odločitve v zvezi z zapisom sprejema tisti, ki je
pristojen za odločanje o spisu, s katerim je zapis povezan.
84. člen
(pooblastila za sprejem pošiljk)
(1) Vsa dejanja v zvezi z vhodno pošto opravlja
pooblaščeni javni uslužbenec v vložišču na sedežu in v uradu zunanjega oddelka,
izjemoma pa tudi drug javni uslužbenec.
(2) Če gre za pošiljke z oznako stopnje tajnosti,
opravlja naloge vložišča javni uslužbenec, pooblaščen za sprejem takih pošiljk
v uradu generalnega državnega odvetnika in v uradu zunanjega oddelka.
85. člen
(čas sprejema vlog in dokumentov)
Vloge in druge dokumente sprejema vložišče v poslovnem času.
86. člen
(prevzem pošiljk na pošti)
(1) Pred prevzemom pošiljke se pooblaščeni javni
uslužbenec v navzočnosti poštnega delavca prepriča, ali sta ovoj in pečat
pošiljke nepoškodovana.
(2) Če se ugotovijo pomanjkljivosti, je treba na pošti
vložiti reklamacijo in zahtevati, da se pošiljka takoj komisijsko pregleda in
sestavi zapisnik. O tem je treba obvestiti generalnega sekretarja.
87. člen
(potrdilo o prejemu)
(1) Vlagatelju, ki osebno izroči vlogo ali drug
dokument, pooblaščeni javni uslužbenec na njegovo zahtevo potrdi prejem, praviloma
na kopiji vloge oziroma dokumenta z odtisom prejemne štampiljke in podpisom.
(2) Sprejem sodnih pošiljk in pošiljk drugih državnih
organov ter drugih subjektov v skladu z zakonom, ki ureja državno odvetništvo,
ter priporočenih pošiljk, se potrdi z žigom, datumom prejema in podpisom v
poštni knjigi, na vročilnici, povratnici ali na posebnem obrazcu oziroma kopiji
dokumenta. Če tako določa poseben predpis, se označi tudi čas prejema.
88. člen
(pooblastilo za odpiranje)
Ko je pošiljka sprejeta, jo je treba odpreti in na vhodni
dokument v desni zgornji kot odtisniti prejemno štampiljko. Na vhodne
dokumente, ki prispejo po 10. uri, se v prejemni štampiljki vpiše tudi čas
prejema.
89. člen
(pošiljke, ki se ne odpirajo)
(1) Pošiljka, naslovljena na določeno osebo, se izroči
naslovniku zaprta, če je njegovo ime navedeno pred nazivom organa.
(2) Pošiljke, ki so v skladu z zakonom, ki ureja tajne
podatke, označene z »Interno«, »Zaupno«, »Tajno«, ali »Strogo tajno«, se
naslovniku izročijo zaprte.
(3) Na ovojnici ali ovitku zaprte pošiljke se odtisne
prejemna štampiljka.
90. člen
(priloge)
Pri prejemu pošiljke je treba preveriti, ali so vse naštete
priloge oziroma predmeti priloženi. V nasprotnem primeru je treba o tem
nemudoma obvestiti pošiljatelja.
91. člen
(zaznamba vrednega predmeta)
Če je vlogi priložena kakšna listina, predmet, vrednostni
papir, denar, dragocenost ali kakšna druga vrednost, se to ob sprejemu
zaznamuje na dokumentu, kakor tudi, če vlogi kaj od naštetega manjka.
92. člen
(knjiga vhodne pošte)
(1) Vsi vhodni dokumenti, razen tistih, za katere ta
pravilnik določa drugače, se morajo evidentirati v knjigi vhodne pošte.
(2) Ne evidentirajo se tisti vhodni dokumenti, ki niso
pomembni za poslovanje državnega odvetništva kot npr. oglaševalska sporočila,
čestitke, voščila, poslovna vabila, časopisi, publikacije, predstavitve
izobraževalnih programov.
93. člen
(vsebina knjige vhodne pošte)
V knjigo vhodne pošte se za vsak prispeli dokument vpisujejo naslednji
podatki:
-       
datum dokumenta, če je znan,
-       
vrsta dokumenta,
-       
datum prejema,
-       
številka prispelega dokumenta, če je znana,
-       
pošiljatelj, če ta ni znan pa navedbo, da je pošiljatelj neznan,
-       
število prilog in
-       
opis prilog.
94. člen
(dnevna številka)
(1) Informacijski sistem določi vsakemu evidentiranemu
vhodnemu dokumentu dnevno številko.
(2) Pooblaščeni javni uslužbenec, ki dokument
evidentira, mora to številko vpisati na dokument pod prejemno štampiljko.
95. člen
(nov zapis v evidenci predmetov)
Če državno odvetništvo prejme predmet ali listino, ki
izkazuje obstoj takega predmeta, pooblaščeni javni uslužbenec naredi nov zapis
v ustrezni evidenci, določeni v klasifikacijskem načrtu.
96. člen
(smiselna uporaba določb o dokumentu)
Za preverjanje vsebine in potrditev prejema predmeta se
smiselno uporabljajo določbe o dokumentu. Vsebino predmeta je treba preveriti
tudi tedaj, če državnemu odvetništvu ni izročen predmet sam, ampak le listina,
ki izkazuje njegov obstoj, in kje se hrani.
97. člen
(evidentiranje elektronske pošte)
(1) Pravila pisarniškega poslovanja, določena v tem
poglavju, se smiselno uporabljajo tudi za evidentiranje sporočil in drugih
vhodnih dokumentov, prejetih preko elektronske pošte, ki se nanašajo na
izvajanje nalog državnega odvetništva, ne glede na to ali so posredovana na
elektronski naslov vložišča, druge elektronske naslove v okviru državnega
odvetništva ali varne predale.
(2) Državni odvetniki, kandidati in drugi javni
uslužbenci so dolžni sporočila in druge vhodne dokumente iz prejšnjega
odstavka, ki jih prejmejo na svoje službene elektronske naslove, takoj po
prejemu posredovati vložišču oziroma pristojnemu javnemu uslužbencu zaradi
evidentiranja v skladu s tem pravilnikom.
98. člen
(pregled vhodnih dokumentov in evidentiranje nujnosti
ukrepanja)
(1) Vse evidentirane vhodne dokumente vpisničar
pregleda, preveri podatke iz 93. člena tega pravilnika, jih po potrebi
popravi ali dopolni in nato dokument uvrsti v spis.
(2) Pri vhodnih dokumentih, ki zahtevajo nujno ukrepanje
(rok, narok ali drugo ravnanje), se nujnost označi tako, da vpisničar pod
prejemno štampiljko na desnem robu napiše “ROK IN DATUM“, “NAROK IN DATUM“ ali
“NUJNO“.
(3) Predmet se uvrsti v spis tako, da vpisničar naredi
povezavo med spisom in zapisom o predmetu v ustrezni evidenci, določeni v
klasifikacijskem načrtu.
99. člen
(uvrščanje v spis)
(1) Lastni in izhodni dokumenti se sproti uvrščajo v
spis.
(2) Dokumente iz prejšnjega odstavka uvršča v spis in
vpiše na popis spisa vpisničar, sicer pa javni uslužbenec, ki je prvi dobil
pisanje s spisom.
(3) Uradne zaznamke, vloge, obvestila in druga pisanja,
ki jih pišejo strojepisci, uvrstijo v spis in vpišejo na popis spisa
strojepisci.
(4) Vloge, zapisnike in druga pisanja, ki jih nosilec
spisa prejme osebno po pošti ali neposredno na obravnavi, uvrsti v spis in
vpiše na popis spisa na podlagi odredbe vpisničar.
(5) Vloge in druga pisanja, ki jih nosilec spisa napiše
sam, uvrsti v spis in vpiše na popis spisa javni uslužbenec, ki mu je bil spis
dan v delo z odredbo, nato pa spis da v odpravo ali na vpisnik.
100. člen
(vročitev dokumenta)
(1) Naslovnike in način odpreme oziroma vročitve
dokumenta odredi nosilec spisa.
(2) Osebno vročitev s povratnico ali vročilnico je treba
odrediti vselej, ko z vročitvijo dokumenta začne teči rok za procesno dejanje.
101. člen
(pooblastilo)
Vsa potrebna dejanja za pripravo pošiljk za odpremo opravlja
javni uslužbenec v strojepisnici ali v vložišču.
102. člen
(pošiljke za odpremo)
(1) Naloge javnega uslužbenca, ki pripravlja pošiljke za
odpremo, so:
-       
pripraviti zadostno število odpravkov izhodnega dokumenta,
-       
pripraviti pisemske ovojnice, če gre za način odpreme, ki to zahteva,
-       
v pisemske ovojnice vložiti odpravke dokumentov,
-       
pripravljene pošiljke izročiti vložišču ter to zabeležiti v
informacijskem sistemu in
-       
na dokumentu, ki ostane v spisu, vpisati datum in način, na katerega je
bil dan v odpremo, to potrditi s svojim podpisom, ter ga vložiti nazaj v spis.
(2) Pri tem se mora javni uslužbenec prepričati, kakšen
je odrejeni način odpreme, ali imajo pošiljke pravilne naslove, ali so jim
priložene vročilnice in potrebne priloge, kakor tudi, ali so posamezni odpravki
v redu in čitljivo napisani.
(3) Javni uslužbenec se mora tudi prepričati, ali so v
spisu kopije vseh tistih odpremljenih dokumentov, za katere je tako določeno.
103. člen
(izvrševanje in evidentiranje odpremljanja)
(1) Naloga vložišča je odprema pripravljenih pošiljk in
vnos podatkov v informacijski sistem.
(2) O odpremi pošiljk se vodi odpremna knjiga, v katero
se vpisujejo vse odpremljene pošiljke, in sicer oznaka pošiljke ter način in
čas odpreme.
104. člen
(evidentiranje vročilnic in povratnic)
Vročilnice in povratnice v zvezi s poslanimi pošiljkami
evidentira vložišče.
105. člen
(elektronska odprema)
Če se za odpremo izhodnega dokumenta s prilogami uporablja
elektronsko odpremo preko informacijskega sistema e-sodstvo, je treba sporočilo
o odpremi izhodnega dokumenta natisniti. Vpisničar izhodni dokument uvrsti v
spis in vpiše na popis spisa.
106. člen
(premik dokumenta)
(1) Premik dokumenta je postopek, ko dokument iz
izvirnega spisa preide v ciljni spis, ne da bi v izvirnem spisu nastala njegova
kopija.
(2) V ciljnem spisu se dokument iz prejšnjega odstavka
šteje za nov dokument, v izvirnem spisu pa ostane še vedno zabeležen na popisu
spisa z opombo o premiku in navedbo ciljnega spisa.
(3) O premiku dokumenta odloča nosilec izvirnega spisa.
107. člen
(kopiranje dokumenta)
(1) Pri kopiranju dokumenta ta ostane tudi v izvirnem
spisu, njegova kopija pa postane samostojen dokument ciljnega spisa.
(2) O kopiranju dokumenta odloči nosilec izvirnega
spisa.
108. člen
(pomotni vpis dokumenta)
(1) Za pomotni vpis dokumenta gre, če se na popisu spisa
zabeleži, da je bil v spis uvrščen dokument, pa ni bil.
(2) Na popisu spisa dokument ostane zabeležen, vendar z
opombo, da je bil pomotno vpisan.
(3) O zaznamovanju pomotnega vpisa odloča nosilec spisa.
109. člen
(posebni vpisniki in evidence)
Za zadeve ali opravila, za katere informacijski sistem ne
omogoča vodenja, lahko državno odvetništvo vodi posebne vpisnike ali evidence.
110. člen
(delo nosilcev spisa)
(1) Nosilci spisa iz 69. člena tega pravilnika
skrbijo za redno in pravočasno reševanje zadev, ki so jim dodeljene v delo.
(2) Državni odvetniki in kandidati sproti obveščajo
vodjo oddelka o zahtevnejših primerih (po vrednosti spornega predmeta, po
vsebini ipd.), problemih in vprašanjih, ki se na novo pojavljajo, in
posebnostih, o katerih menijo, da bi bilo primerno z njimi seznaniti
generalnega državnega odvetnika.
111. člen
(pregled spisa)
(1) Po prejemu novega spisa nosilec spisa preveri
podatke zapisane na ovitku spisa (stranke, pravni temelj ipd.). Če podatki na
ovitku niso pravilno zapisani ali so pomanjkljivi, jih popravi oziroma dopolni
in nato vrne vpisničarju, da popravke vnese v vpisnik.
(2) Nosilec spisa pregleda predložene spise, jih
razvrsti po njihovem pomenu in nujnosti ter izdela v posameznih zadevah ustrezne
vloge ali odredbe.
(3) Če prejme nosilec spisa dokument, ki ne sodi v
pristojnost državnega odvetništva ali ni bilo poslano na pravi naslov, odstopi
dokument pristojnemu organu in o odstopu obvesti pošiljatelja ali pa dokument
pošiljatelju vrne.
112. člen
(obveščanje strank)
(1) O prejetih zahtevkih, tožbah in odločbah državni
odvetnik ali kandidat takoj obvesti stranko, ki jo zastopa. To stranko seznanja
o poteku postopka in ji na zahtevo pošlje prepise vlog in listin.
(2) Vpogled v spis zastopani stranki dovoli nosilec
spisa.
113. člen
(odredbe nosilca spisa)
(1) Odredbe nosilca spisa morajo biti zapisane določno
in popolno, tako da jih vpisničar ali drug javni uslužbenec lahko pravilno
izvrši.
(2) Posamezne odredbe se lahko pišejo na poseben list,
praviloma pa se izpolnijo v naprej pripravljene predloge.
(3) Tožbe, vloge, zemljiško knjižne predloge, izvršilne
predloge, redna in izredna pravna sredstva, obširnejša in zahtevnejša zaprosila
ter dopise sestavi državni odvetnik ali kandidat, druge pa po odredbi državnega
odvetnika ali kandidata pripravi drug pristojni javni uslužbenec.
114. člen
(vmesne in končne odredbe)
(1) Po prejemu odločbe državni odvetnik ali kandidat v
vmesni odredbi opredeli rešitev in obseg uspeha stranke, ki jo zastopa državno
odvetništvo ter finančno obveznost, ki sledi iz tega spisa, v končni odredbi pa
opredeli končno rešitev na spisu.
(2) Pred izpolnitvijo končne odredbe državni odvetnik
ali kandidat odredi ugotovitev pravnomočnosti odločbe, pozove stranko, ki jo
zastopa, k izpolnitvi pravnomočne odločbe ali pozove nasprotno stranko k izpolnitvi
obveznosti in najpozneje po preteku treh mesecev zaključi spis s končno
odredbo.
115. člen
(delo vpisničarja po izdani odredbi)
(1) Po prejemu odredbe državnega odvetnika ali kandidata
vpisničar takoj izvrši odredbe, označene kot nujne, druge pa najpozneje v treh
dneh, tako da na ustrezen in viden način označi oziroma opravi potrebne vpise v
vpisniku ter poskrbi za izvedbo vseh drugih odrejenih dejanj. Na vsaki odredbi
mora biti ustrezno in vidno označeno, da je izvršena.
(2) Če je odrejeno, da se zadevi priloži drug spis,
priskrbijo dokazila, sporočila in podobno, naredi vpisničar ali drug javni
uslužbenec pod odredbo kratek zaznamek, da je odredbo izvršil, če pa je ni,
napiše razlog.
(3) Vpisničar vrne spise državnemu odvetniku ali
kandidatu, potem ko opravi potrebne vpise, ali pa jih vloži po odredbi
državnega odvetnika ali kandidata v rokovnik.
116. člen
(priprava in odprema vlog)
Vloge (tožbe, pritožbe, izvršbe, ugovore, zaprosila) pripravi
javni uslužbenec v strojepisnici v toliko izvodih, kolikor je potrebno, priloži
kuverto, dokument vpiše v popis spisa in uredi spis, nato pa spis predloži
državnemu odvetniku v podpis. Vloge, ki jih ne sestavi državni odvetnik,
podpiše najprej oseba, ki je vlogo sestavila, nato pa se predložijo državnemu
odvetniku v podpis.
117. člen
(dokumentarno gradivo)
(1) Dokumentarno gradivo se v skladu s klasifikacijskim
načrtom razporeja v vpisnike, evidence in imenike.
(2) Dokumentarno gradivo vpisnikov se obdeluje in hrani
v spisih, dokumentarno gradivo evidenc pa v zapisih.
(3) V dokumentarnem gradivu imenikov se obdelujejo in
hranijo zapisi o osebah, ki nastopajo kot stranke ali drugi udeleženci v
posameznih spisih ali zapisih.
118. člen
(pripadnost dokumentarnega gradiva)
(1) Vsak spis ali zapis pripada eni izmed organizacijskih
enot določenih s predpisom, ki ureja organiziranost državnega odvetništva.
(2) Imeniki se vodijo centralno za vse organizacijske
enote skupaj.
119. člen
(vrste imenikov)
(1) Državno odvetništvo upravlja imenike, ki so podlaga
za delovanje informacijskega sistema. Vrsta in vsebina uporabe sta opredeljeni
v klasifikacijskem načrtu, ki je kot priloga sestavni del tega pravilnika.
(2) Določba prejšnjega odstavka se uporablja tudi za
upravljanje seznamov in drugih zbirk osebnih podatkov, ki se vodijo v skladu s
klasifikacijskim načrtom.
120. člen
(zapisi osebnih podatkov v imenik)
Zapis o osebi vpisničar ali drug javni uslužbenec vnese v
imenik tedaj, če v skladu s tem pravilnikom ta oseba nastopa v kakšni izmed
procesnih vlog v posameznem spisu ali zapisu.
121. člen
(združevanje zapisov v imenik)
(1) Združitev zapisov v imeniku vpisničar ali drug javni
uslužbenec opravi tako, da se zapis o osebi, ki se pridružuje, združi z zapisom
vpisane osebe.
(2) Združen zapis je lahko le tisti, pri katerem je
zabeležena EMŠO, če je fizična oseba tujec, pa njegovi rojstni podatki ali
matična številka pravne osebe.
(3) Združevanje zapisov v imeniku se lahko opravi le
takrat, če ni nobenega dvoma, da oba zapisa pripadata isti osebi.
122. člen
(klasifikacijski načrt)
Klasifikacijski načrt iz priloge tega pravilnika določa:
-       
vrsto dokumentarnega gradiva, ki se hrani v posameznih vpisnikih,
imenikih in evidencah (klasifikacijskih znakih) in
-       
pri katerih organizacijskih enotah se posamezni vpisniki in evidence
vodijo.
123. člen
(zbirke dokumentarnega gradiva)
Dokumentarno gradivo na državnem odvetništvu je razporejeno v
naslednje zbirke:
-       
zbirka nerešenih zadev,
-       
tekoča zbirka in
-       
stalna zbirka.
124. člen
(mesto hrambe)
(1) Vsaka organizacijska enota ima svoj priročni in
stalni arhiv, kjer se nahaja dokumentarno gradivo posameznih zbirk v fizični
obliki.
(2) Dokumentarno gradivo v elektronski obliki se hrani v
informacijskem sistemu, tako da je dostop omogočen le pooblaščenim osebam.
125. člen
(prehodi med zbirkami dokumentarnega gradiva)
(1) Spis z zaključitvijo preide v priročni arhiv, z
reaktivacijo pa preide v zbirko nerešenih zadev.
(2) Spis preide v stalni arhiv v začetku vsakega leta
najkasneje pet let po tem, ko se izteče koledarsko leto, v katerem je bil
uvrščen v priročni arhiv.
126. člen
(prehod zapisov v imeniku)
(1) Zapis o osebi v imeniku preide v drugo zbirko
dokumentarnega gradiva ali se arhivira, ko preide spis ali zapis, s katerim je
povezan.
(2) Če je zapis o osebi v imeniku povezan z več spisi
ali zapisi, se za vsako zbirko naredi nov zapis.
(3) Če zapisa osebe v imeniku iz dveh zbirk preideta v
isto zbirko, se v njej ponovno združita v enega.
127. člen
(veljavnost določb o rokih hrambe)
Roki hrambe, določeni s tem pravilnikom, se uporabljajo le,
če ni za posamezne vrste dokumentarnega gradiva v predpisih, ki urejajo varstvo
dokumentarnega in arhivskega gradiva, določeno drugače.
128. člen
(arhivsko gradivo)
Dokumentarno gradivo, ki ima lastnost arhivskega gradiva, državno
odvetništvo izroči pristojnemu arhivu po preteku rokov hranjenja, najkasneje pa
po tridesetih letih od nastanka gradiva. Gradivo se izroči na način in po
postopku, ki ju za odbiranje in izročanje arhivskega gradiva določajo predpisi,
ki urejajo varstvo dokumentarnega in arhivskega gradiva.
129. člen
(zaključevanje vpisnikov in evidenc)
(1) Vsak vpisnik in evidenco je treba na koncu
koledarskega leta zaključiti.
(2) Po zaključitvi v vpisnik ali evidenco ni več mogoče
dodajati spisov ali zapisov s številko zaključenega leta.
(3) Zaključevanje se opravi za vsako organizacijsko
enoto posebej.
(4) Zaključevanje se opravi z odredbo, ki jo podpišeta
generalni državni odvetnik in vodja vpisnika, njena priloga pa je poročilo o
zaključitvi vpisnika.
(5) Poročilo o zaključitvi vpisnika vsebuje naslednje
podatke:
-       
datum zaključitve,
-       
število nezaključenih spisov na začetku poročevalskega obdobja,
-       
število na novo prejetih spisov v poročevalskem obdobju,
-       
število reaktiviranih spisov v poročevalskem obdobju,
-       
število pomotno vpisanih spisov v poročevalskem obdobju,
-       
število zaključenih spisov v poročevalskem obdobju,
-       
število nezaključenih spisov na koncu poročevalskega obdobja,
-       
seznam nezaključenih spisov na koncu poročevalskega obdobja in
-       
navedbo vpisnika in zadnje številke spisov.
130. člen
(nadzor nad dokumentarnim gradivom)
Spisi in drugo gradivo ter računalniki in drugi nosilci
podatkov ne smejo ostati brez nadzora. Po končanem delovnem času je treba
spraviti spise, drugo gradivo, žige in štampiljke v zaklenjene blagajne, omare
ali mize.
VII. poglavje
ZAGOTAVLJANJE VARNOSTI
131. člen
(varnostna zasnova državnih odvetništev)
(1) Za zagotavljanje varnosti državnih odvetnikov,
kandidatov, drugih javnih uslužbencev, strank in prostorov ter za zagotovitev
nemotenega poslovanja državnega odvetništva, vzdrževanja reda, varovanja
dokumentacije in drugega premoženja, se na podlagi ocene ogroženosti izvajajo
naloge varovanja z izvajalci zasebnega varovanja, v skladu z zakonom, ki ureja
zasebno varovanje.
(2) Državno odvetništvo na sedežu in na zunanjih
oddelkih vzpostavi varnostno arhitekturo z različnimi oblikami varovanja, ki
glede na velikost, položaj, oceno ogroženosti in pomen zagotavlja ustrezno
stopnjo varnosti za zaposlene, stranke, dokumentacijo, podatke in premoženje.
(3) Državno odvetništvo vzpostavlja varnostno arhitekturo
samostojno v okviru obsega odločanja in poslovanja državnega odvetništva.
Varnostna arhitektura se vzpostavlja načrtno, sorazmerno, trajno in po
veljavnih varnostnih standardih poslovanja sodišč.
(4) Na državno odvetništvo ni dovoljen vstop oboroženim
osebam, razen pooblaščenim uradnim osebam zavodov za prestajanje kazni zapora,
policije, obrambnih sil ter drugih pooblaščenih uradnih oseb državnih organov
in lokalnih skupnosti, ko ti na državnem odvetništvu opravljajo svoje uradne
naloge.
132. člen
(ocena ogroženosti)
(1) Generalni sekretar v soglasju z generalnim državnim
odvetnikom pripravi oceno ogroženosti državnega odvetništva, ki se pripravi v
skladu z metodologijo ministrstva.
(2) Ministrstvo potrdi oceno ogroženosti, lahko pa
zahteva njeno dopolnitev v primerih, ko ta bistveno odstopa od strokovnih meril,
določenih z metodologijo ali dejanskemu stanju ogroženosti državnega
odvetništva.
(3) Oceno ogroženosti iz prvega odstavka tega člena je
treba dopolniti ob novih dejstvih in okoliščinah, ki vplivajo na stopnjo
ogroženosti državnega odvetništva.
133. člen
(obveščanje)
(1) Državni odvetniki, kandidati in drugi javni
uslužbenci o motenju poslovanja državnega odvetništva, o varnostnih grožnjah in
drugih izrednih varnostnih dogodkih, ki vplivajo na varnost državnega
odvetništva, obvestijo vodjo oddelka in generalnega sekretarja, ter navedejo
razloge in okoliščine ogroženosti. V primeru neposredne življenjske ogroženosti
imajo pravico zahtevati takojšnjo zaščito s strani pristojne varnostne službe
državnega odvetništva ali drugega pristojnega varnostnega organa.
(2) Generalni državni odvetnik ali generalni sekretar o
ogroženosti takoj obvesti ministrstvo, če je treba pa tudi policijo. V primeru
neposredne življenjske ogroženosti državnega odvetnika ali kandidata se o
ogroženosti takoj obvesti generalnega direktorja policije zaradi odločitve o
varovanju po določbah predpisov o varovanju določenih oseb, prostorov, objektov
in okolišev objektov, ki jih varuje policija in o tem seznani ministrstvo.
(3) Državno odvetništvo na podlagi metodologije
ministrstva beleži varnostne dogodke o motenju poslovanja državnega odvetništva,
varnostnih grožnjah in drugih izrednih varnostnih dogodkih, ki vplivajo na
varnost državnega odvetništva.
134. člen
(letno varnostno poročilo)
(1) Generalni sekretar v skladu z metodologijo iz prvega
odstavka 132. člena tega pravilnika izdela letno poročilo o varnostnem
poslovanju državnega odvetništva, ki vsebuje vse podatke o varnostnem
poslovanju državnega odvetništva, motenju poslovanja državnega odvetništva,
varnostnih grožnjah in drugih izrednih varnostnih dogodkih, ki vplivajo na
oceno ogroženosti državnega odvetništva.
(2) Letno poročilo o varnostnem poslovanju državnega
odvetništva se izdela do 15. februarja za preteklo koledarsko leto.
VIII. poglavje
TAJNI IN OSEBNI PODATKI
135. člen
(dolžnost varovanja tajnih podatkov)
(1) Državni odvetniki, kandidati in drugi javni
uslužbenci so dolžni varovati kot tajne vse podatke, za katere je v skladu z zakonom,
ki ureja tajne podatke ali drugimi zakoni ali na njihovi podlagi izdanimi
predpisi, določeno, da so tajni.
(2) Dostop do tajnih podatkov imajo samo državni
odvetniki, kandidati in drugi javni uslužbenci, ki imajo ustrezno dovoljene za
dostop do tajnih podatkov.
136. člen
(interni akt varovanja tajnih podatkov)
(1) Postopki in ukrepi za varovanje tajnih podatkov se
določajo z internim aktom.
(2) Tajni podatki v prejetih dokumentih obdržijo na
državnem odvetništvu isto oznako stopnje tajnosti, s katero jih je označil
pristojni organ pošiljatelj.
137. člen
(določanje stopnje tajnosti podatkov)
(1) Za določanje stopnje tajnosti podatkov, ki se
nanašajo na delo državnega odvetništva ali so v zvezi z njegovim delom, je
pristojen generalni državni odvetnik ali oseba, ki jo pooblasti.
(2) Podlaga za odločitev, da je podatek tajen in označen
z določeno stopnjo tajnosti, je ocena škodljivih posledic, ki bi lahko nastale,
če bi se s tajnim podatkom seznanila nepoklicana oseba, pri tem pa je treba
določiti najnižjo stopnjo tajnosti, ki še zagotavlja izvajanje vrste in obsega
varnostnih ukrepov in postopkov, potrebnih za varno obravnavanje tajnega
podatka državnega odvetništva.
138. člen
(ravnanje z osebnimi podatki)
(1) Z osebnimi podatki, ki jih obdeluje državno
odvetništvo, se ravna na način, da do njihove vsebine lahko dostopajo samo
osebe, ki so za to posebej pooblaščene. Na državnem odvetništvu se izvajajo
ukrepi zavarovanja osebnih podatkov tudi glede na količino, množičnost obdelave
ali tveganost njihove vsebine ter sledljivost obdelav osebnih podatkov, ob
upoštevanju določb tega člena in 139. do 143. člena tega pravilnika.
(2) Za pojme s področja varstva osebnih podatkov veljajo
določbe zakona, ki ureja varstvo osebnih podatkov.
(3) Za zagotavljanje sledljivosti po prvem odstavku tega
člena je za vsako obdelavo osebnih podatkov za obdobje šestih let po izvedbi
njihove obdelave ali posredovanja treba zagotoviti, da je mogoče pozneje
ugotoviti:
-       
kateri osebni podatki so bili obdelovani,
-       
na kateri pravni podlagi so bili obdelovani in
-       
komu, kdaj in na kateri pravni podlagi so bili posredovani.
(4) Če gre za občutljive podatke po 139. ali
140. členu tega pravilnika, je treba posebej zabeležiti tudi namen
obdelave ali posredovanja podatkov.
(5) Osebne podatke iz prvega odstavka tega člena lahko
zunanje osebe pridobijo samo, če državnemu odvetništvu izkažejo upravičenost do
njihove pridobitve, v skladu z zakonom, ki ureja varstvo osebnih podatkov.
(6) Vse osebe, ki delajo na državnem odvetništvu in
drugi posamezniki, ki opravljajo dela ali naloge za državno odvetništvo, so
dolžni varovati zaupnost obdelovanih osebnih podatkov, s katerimi se seznanijo
pri opravljanju njihovih funkcij, del in nalog. Dolžnost varovanja tajnosti
osebnih podatkov jih obvezuje tudi po prenehanju funkcije, zaposlitve,
opravljanja del ali nalog ali opravljanja storitev pogodbene obdelave.
139. člen
(osebni podatki zaposlenih)
(1) Osebni podatki o državnih odvetnikih, kandidatih in
drugih javnih uslužbencih se hranijo v personalnih mapah v posebni blagajni, do
katere imata dostop samo generalni sekretar in pooblaščeni javni uslužbenec v
službi, pristojni za organizacijo in kadre.
(2) Personalno mapo lahko generalni sekretar ali
pooblaščeni javni uslužbenec v službi, pristojni za organizacijo in kadre
predloži na vpogled generalnemu državnemu odvetniku ali namestniku generalnega
državnega odvetnika na njuno zahtevo.
(3) Personalna mapa se lahko predloži zaposlenemu, na
katerega se nanaša, na vpogled ali se mu na drug način omogoči seznanitev z
lastnimi osebnimi podatki v skladu z zakonom, ki ureja varstvo osebnih
podatkov, kadar koli na njegovo zahtevo.
140. člen
(zavarovanje osebnih in občutljivih osebnih podatkov)
(1) Državni odvetniki, kandidati in drugi javni
uslužbenci, ki pri svojem delu obdelujejo in uporabljajo osebne podatke, morajo
biti seznanjeni z določbami zakona, ki ureja varstvo osebnih podatkov, z
določbami o varstvu osebnih podatkov iz zakona, ki ureja državno odvetništvo, s
področno zakonodajo, ki ureja posamezno področje njihovega dela, z vsebino tega
pravilnika ter z njihovimi pooblastili ali nalogami glede obdelave osebnih
podatkov.
(2) Prostori, v katerih se obdelujejo osebni in
občutljivi osebni podatki, morajo biti varovani z organizacijskimi, fizičnimi
in tehničnimi postopki ter ukrepi, ki nepooblaščenim osebam onemogočajo dostop
do medijev in naprav, s katerimi se osebni podatki obdelujejo.
(3) Osebni in občutljivi osebni podatki se ne smejo
hraniti izven varovanih prostorov.
(4) Potrebne tehnične rešitve za zavarovanje strojne in
programske opreme v zvezi z obdelavo osebnih in občutljivih osebnih podatkov na
državnem odvetništvu ter redno izobraževanje pooblaščenih oseb, ki imajo dostop
do teh podatkov, zagotavlja služba, pristojna za informatiko in informatizacijo
poslovnih procesov.
(5) Informacijski sistem beleži podatke o dostopih
pooblaščenih oseb do osebnih in občutljivih osebnih podatkov, ki zajemajo podatke
iz tretjega odstavka 138. člena tega pravilnika.
(6) Pooblaščene osebe zaradi zavarovanja osebnih in
občutljivih osebnih podatkov izvajajo tudi naslednje splošne ukrepe
zavarovanja:
-       
če zapuščajo svoje delovne prostore, morajo zakleniti pisalne mize,
omare, blagajne in pisarne, v katerih hranijo te podatke,
-       
nosilcev teh podatkov ne smejo puščati na pisalnih mizah v prisotnosti
nepooblaščenih oseb,
-       
navodila za uporabo računalniško vodenih evidenc morajo hraniti tako, da
niso dostopna nepooblaščenim osebam,
-       
dosledno izvajati postopek prijave ali odjave s svojim uporabniškim
imenom in osebnim geslom na začetku in ob zaključku dostopa do evidenc, drugih
zbirk in registrov teh podatkov,
-       
po končani izdelavi dokumentov s temi podatki morajo poskrbeti za
uničenje pomožnega gradiva (na primer poskusnih ali neuspešnih izpisov, matric,
zapiskov), ki so ga uporabili ali ki je nastalo pri izdelavi dokumenta,
-       
upoštevati predpise, ki določajo zavarovanje in ravnanje z osebnimi in
občutljivimi osebnimi podatki.
(7) Pri prenosu občutljivih osebnih podatkov preko
omrežij elektronskih komunikacij se šteje, da so podatki ustrezno zavarovani, če
se posredujejo z uporabo šifrirnih metod, in, kjer je to ustrezno tudi z
uporabo kvalificiranega elektronskega podpisa, tako da je zagotovljena njihova
nečitljivost ali neprepoznavnost med prenosom.
141. člen
(organizacijski, fizični in tehnični postopki in ukrepi
zavarovanja osebnih podatkov)
(1) Za vsako zbirko osebnih podatkov, katerih
upravljavec je državno odvetništvo, se vodi evidenca dejavnosti obdelave zbirke
osebnih podatkov (opis zbirke osebnih podatkov), ki se vodi v skladu z
določbami zakona, ki ureja varstvo osebnih podatkov. Podatki iz evidenc
dejavnosti obdelave se posredujejo informacijskemu pooblaščencu, če tako
zahtevajo predpisi o varstvu osebnih podatkov in v skladu s temi predpisi.
Evidenca dejavnosti obdelave se za vsako zbirko osebnih podatkov zagotovi
najkasneje 15 dni pred vzpostavitvijo zbirke osebnih podatkov. Evidenca
dejavnosti obdelave se dopolnjuje ob vsaki spremembi vrste osebnih podatkov v
posamezni zbirki.
(2) Zaposleni, ki obdelujejo osebne podatke, morajo biti
seznanjeni z evidencami dejavnosti obdelave. Vpogled v evidence se omogoči
vsakomur, ki to zahteva.
(3) Državno odvetništvo je dolžno voditi posodobljen
seznam, iz katerega je za vsako zbirko osebnih podatkov jasno razvidno, katera
oseba je odgovorna za posamezno zbirko osebnih podatkov ter katere osebe lahko
zaradi narave svojega dela obdelujejo osebne podatke, ki se nanašajo na
posamezno zbirko osebnih podatkov. V seznam se vpisujejo naziv zbirke osebnih
podatkov, osebno ime in delovno mesto osebe, ki je odgovorna za zbirko osebnih
podatkov ter osebno ime in delovno mesto osebe, ki lahko zaradi narave
njihovega dela obdeluje osebne podatke, ki se nanašajo na zbirko osebnih
podatkov.
(4) V prostorih, ki so namenjeni poslovanju s strankami,
morajo biti nosilci podatkov in računalniški prikazovalniki nameščeni tako, da
stranke nimajo vpogleda vanje.
(5) Vzdrževanje in popravilo strojne računalniške in
druge opreme je dovoljeno samo z vednostjo za to pooblaščene osebe, izvajajo pa
ga lahko samo pooblaščeni servisi in vzdrževalci, ki imajo z državnim odvetništvom
sklenjeno ustrezno pogodbo.
(6) Dostop do programske opreme mora biti varovan tako,
da dovoljuje dostop samo za to v naprej določenim državnim odvetnikom,
kandidatom in drugim javnim uslužbencem ali pravnim ali fizičnim osebam, ki v
skladu s pogodbo opravljajo dogovorjene storitve.
(7) Popravljanje, spreminjanje in dopolnjevanje
sistemske in aplikativne programske opreme je dovoljeno samo na podlagi odobritve
pooblaščene osebe, izvajajo pa ga lahko samo pooblaščeni servisi in
organizacije in posamezniki, ki imajo z državnim odvetništvom sklenjeno
ustrezno pogodbo. Izvajalci morajo spremembe in dopolnitve sistemske in
aplikativne programske opreme ustrezno dokumentirati.
(8) Vsi osebni podatki in programska oprema, ki so
namenjeni uporabi v računalniškem informacijskem sistemu, in prispejo na
državno odvetništvo na medijih za prenos računalniških podatkov ali preko
telekomunikacijskih kanalov, morajo biti pred uporabo preverjeni glede
prisotnosti računalniških virusov.
(9) Državni odvetniki, kandidati in drugi javni
uslužbenci ne smejo odnašati programske opreme iz državnega odvetništva brez
odobritve vodje oddelka in vednosti osebe, ki skrbi za delovanje računalniškega
informacijskega sistema.
(10) Pristop do podatkov preko aplikativne programske
opreme se varuje s sistemom gesel za avtorizacijo in identifikacijo uporabnikov
programov in podatkov, sistem gesel pa mora omogočati tudi možnost naknadnega
ugotavljanja, kdaj so bili posamezni osebni podatki vnešeni v zbirko osebnih
podatkov, uporabljeni ali drugače obdelovani ter kdo je to storil.
(11) Vsa gesla in postopki, ki se uporabljajo za vstop
in administriranje mreže osebnih računalnikov (supervisorska oziroma nadzorna
gesla), administriranje elektronske pošte in administriranje aplikativnih
programov se ustrezno hranijo in varujejo pred dostopom nepooblaščenih oseb.
Uporabi se jih samo v izrednih okoliščinah oziroma ob nujnih primerih. Vsaka
uporaba gesel se dokumentira. Po vsaki takšni uporabi se določi nova vsebina
gesel.
(12) Državni odvetniki, kandidati in drugi javni
uslužbenci so dolžni o aktivnostih, ki so povezane z odkrivanjem ali
nepooblaščenim uničenjem osebnih podatkov, zlonamerni ali nepooblaščeni
uporabi, prilaščanju, spreminjanju ali poškodovanju, kar lahko pomeni kršitve
varstva ali zavarovanja osebnih podatkov, takoj obvestiti pooblaščeno osebo ali
generalnega državnega odvetnika oziroma vodjo oddelka, sami pa poskušajo takšno
aktivnost preprečiti.
(13) Za izvajanje postopkov in ukrepov za zavarovanje
osebnih podatkov so odgovorni generalni državni odvetnik oziroma vodja oddelka
ter tudi pooblaščene osebe, ki jih imenuje generalni državni odvetnik.
(14) Nadzor nad izvajanjem postopkov in ukrepov,
določenih s tem pravilnikom, opravlja generalni državni odvetnik.
142. člen
(brisanje osebnih podatkov)
(1) Po preteku roka hrambe iz tretjega odstavka
138. člena tega pravilnika se osebni podatki zbrišejo, uničijo, blokirajo
ali anonimizirajo, razen če zakon, ki ureja državno odvetništvo ali drugi
predpisi, ki urejajo varstvo dokumentarnega in arhivskega gradiva, določajo
drugače.
(2) Za brisanje podatkov iz računalniških medijev se
uporabi takšna metoda brisanja, da je nemogoča restavracija vseh ali dela
brisanih podatkov.
(3) Podatki na klasičnih medijih (listine, kartoteke,
register, seznam) se uničijo na način, ki onemogoča branje vseh ali dela
uničenih podatkov.
(4) Pri prenosu nosilcev osebnih podatkov na mesto
uničenja je potrebno zagotoviti ustrezno zavarovanje tudi v času prenosa.
(5) Prenos nosilcev podatkov na mesto uničenja ter
uničevanje nosilcev osebnih podatkov nadzoruje posebna komisija, ki o uničenju
sestavi tudi ustrezen zapisnik. Komisijo imenuje generalni državni odvetnik.
143. člen
(način dostopa do vsebine zbirk osebnih podatkov)
(1) Dostop do vsebine podatkov iz kazenske evidence,
evidence prekrškov, evidence zaprtih oseb, evidenc klirinško depotne družbe in
drugih zbirk osebnih podatkov, evidenc ali registrov in drugih uradnih evidenc
javnega sektorja, ki so upravljane v informatizirani obliki, ki vsebujejo
osebne ali občutljive osebne podatke, imajo pooblaščeni državni odvetniki.
Izjemoma lahko po pooblastilu te podatke pridobivajo tudi kandidati,
vpisničarji in drugi javni uslužbenci državnega odvetništva. Podatki se
pridobivajo za postopke, v katerih državno odvetništvo izvršuje svoje zakonsko
določene naloge in pristojnosti v skladu s pogoji, katere določi upravljavec
zbirke. Dostop do vsebine osebnih podatkov je dopusten le, če za vsak dostop
obstaja ustrezna zakonska podlaga.
(2) Osebe, ki imajo neposreden dostop do osebnih
podatkov iz zbirk podatkov iz prejšnjega odstavka pooblasti generalni državni
odvetnik. Ob prenehanju razlogov za pooblastilo služba, pristojna za
informatiko in informatizacijo poslovnih procesov tej osebi onemogoči
elektronski dostop do evidenc iz prejšnjega odstavka oziroma obvesti zunanjega
upravljavca.
(3) Neposredni elektronski dostop do avtomatiziranih
zbirk podatkov iz prvega odstavka tega člena se osebam iz prejšnjega odstavka
zagotovi v okviru informacijskega sistema državnega odvetništva ali preko
neposrednega dostopa do informacijskega sistema upravljavca zbirke osebnih
podatkov. Dostop se omogoča z navedbo osebnega imena in naslova prebivališča
obdolženca ali druge osebe, navedbo pravne podlage dostopa ter navedbo številke
spisa državnega odvetništva, ali v skladu s pravili, ki urejajo določeno zbirko
podatkov.
(4) Če je dostop do zbirk podatkov omogočen v okviru
informacijskega sistema državnega odvetništva, ta beleži podatke o dostopih
pooblaščenih oseb iz prejšnjega odstavka, ki zajemajo podatek o pooblaščeni
osebi, o času dostopa, namenu dostopa in o vrsti podatkov, ki so bili
pridobljeni. Istovetnost pooblaščenih oseb se izkaže že z vstopom v
informacijski sistem državnega odvetništva.
(5) Če se dostop do zbirk podatkov zagotovi preko neposrednega
dostopa do informacijskega sistema upravljavca zbirke osebnih podatkov, se
istovetnost pooblaščenih oseb izkaže na način, ki je predviden v informacijskem
sistemu upravljavca.
(6) Državno odvetništvo predpiše ukrepe notranje
kontrole, s katerimi vodje oddelkov ali pooblaščene osebe službe, pristojne za
informatiko in informatizacijo poslovnih procesov najmanj dvakrat letno na
sistematičen način preverijo spoštovanje določb glede zavarovanja osebnih
podatkov in upravičenosti pridobivanja osebnih podatkov. O primerih morebitnih
nepravilnosti služba, pristojna za informatiko in informatizacijo poslovnih
procesov, sestavi poročilo, ki ga predloži generalnemu državnemu odvetniku.
Poročilo vsebuje informacije iz preverjanj vodij oddelkov in službe, pristojne
za informatiko in informatizacijo poslovnih procesov ter navedbo načinov
odprave nepravilnosti, lahko pa tudi predloge za spremembe v informacijskem
sistemu ali na drugih področjih.
(7) Dostop do zbirk podatkov na druge načine izvršujejo
pooblaščene osebe s pošiljanjem pisne zahteve za pridobitev podatkov
upravljavcu zbirke osebnih podatkov, kjer navedejo osebno ime in naslov
prebivališča obdolženca oziroma stranke sodnega postopka, navedbo pravne
podlage oziroma namena dostopa do podatkov ter številko spisa državnega
odvetništva iz informacijskega sistema državnega odvetništva ali pa z zapisom
navedenih podatkov pri upravljavcu zbirke osebnih podatkov.
(8) Osebne in občutljive osebne podatke, ki jih je
državno odvetništvo pridobilo z neposrednim dostopom do zbirk podatkov ali
preko pisnih zahtev ali kako drugače, se sme uporabiti in nadalje obdelovati le
v skladu z zakonom, ki ureja varstvo osebnih podatkov ali drugimi zakoni, ki
urejajo obdelavo osebnih ali občutljivih osebnih podatkov.
IX. poglavje
KONČNI DOLOČBI
144. člen
(prenehanje uporabe)
Z dnem začetka veljavnosti tega pravilnika se preneha
uporabljati Državnopravobranilski red (Uradni list RS, št. 8/15 in 23/17 –
ZDOdv).
145. člen
(uveljavitev)
Ta pravilnik začne veljati 20. novembra 2017.
Št. 007-204/2017
Ljubljana, dne 15. novembra 2017
EVA 2017-2030-0015
mag. Goran Klemenčič l.r.
Minister
za pravosodje

Priloga:
Klasifikacijski načrt