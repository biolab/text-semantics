1. člen
(vsebina)
(1) Ta uredba določa vsebino predloga upravljavca za izdajo
dovoljenja za izvajanje vesoljske dejavnosti (v nadaljnjem besedilu:
dovoljenje), izobrazbena, tehnična, finančna, varnostna in okoljska merila za
ugotavljanje izpolnjevanja pogojev za izdajo dovoljenja za izvajanje vesoljske
dejavnosti, dokazila, ki se priložijo predlogu, in način izdaje dovoljenja.
(2) Ta uredba tudi podrobneje ureja način vodenja registra
izstreljenih vesoljskih objektov Republike Slovenije (v nadaljnjem besedilu:
register).
2. člen
(vsebina predloga upravljavca za izdajo dovoljenja)
(1) Predlog za izdajo dovoljenja vsebuje:
1.     
ime in priimek ter naslov stalnega ali začasnega prebivališča oziroma
firmo in sedež upravljavca;
2.     
dokazilo o ustrezni stopnji izobrazbe in tehničnem znanju s področja
vesoljskih in sorodnih tehnologij v skladu s 1. in 2. točko prvega odstavka 3.
člena te uredbe;
3.     
bilanci stanja zadnjih dveh zaporednih poslovnih let (pravne osebe)
oziroma potrdilo banke o finančni sposobnosti ter finančno zavarovanje posla (fizične
osebe);
4.     
finančni načrt predlagane vesoljske dejavnosti;
5.     
opis ciljev in namena vesoljske dejavnosti;
6.     
tehnično specifikacijo predlagane vesoljske dejavnosti, ki vsebuje
najmanj:
a)      velikost
vesoljskega objekta,
b)      maso
vesoljskega objekta,
c)      materiale,
iz katerih je vesoljski objekt izdelan,
č)    tehnično
specifikacijo vključenih sistemov,
d)      pogonsko
sredstvo in tovor,
e)      če
ne gre za plovilo izstrelitve, opis načina komunikacije med vesoljskim objektom
in zemeljsko postajo z navedbo predvidenih radijskih frekvenc radijske
komunikacije,
f)       načrtovane
orbitalne podatke za celotno trajanje izvajanja vesoljske dejavnosti, skupaj z
nadzorovanim zaključkom vesoljske dejavnosti,
g)      načrtovano
trajanje delovanja vesoljskega objekta,
h)      načrtovan
čas ohranitve vesoljskega objekta v vesolju po zaključku delovanja,
i)       rezultate
mednarodno priznanih testov, s katerimi sta bili dokazani varnost in robustnost
zadevnega vesoljskega objekta,
j)       načrt
nadzorovanega zaključka upravljanja vesoljskega objekta v vesolju oziroma
njegove vrnitve na Zemljo, vključno s postopki za omejevanje nastanka
vesoljskih odpadkov,
k)      predvidene
ukrepe za omejevanje nastanka vesoljskih odpadkov in škodljivih okoljskih
učinkov na Zemlji in v vesolju ter škodljivih sprememb v atmosferi,
l)       tehnične
informacije o uporabljenih zemeljskih postajah in njihovih predvidenih
lokacijah,
m) 
uporabljene standarde in uporabljen sistem vodenja kakovosti pri
izdelavi objekta;
7.     
informacijo o izbranem kraju izstrelitve, plovilu izstrelitve, kadar se
predlog ne nanaša na plovilo izstrelitve, pravni osebi, ki bo izstrelitev
izvedla, in načrtovanem roku izstrelitve ter kopijo osnutka pogodbe o storitvi
izstrelitve; če je izstrelitev predvidena z izstrelišča zunaj ozemlja držav
članic Evropske unije, je treba izbiro kraja izstrelitve utemeljiti;
8.     
načrt ukrepanja ob nastanku napak v delovanju vesoljskega objekta ali
pojavu nevarnosti, povezanih z varnostjo vesoljskega prometa, vključno s časom
prevoza in morebitne razgradnje vesoljskega objekta ob morebitni neuspešni
izstrelitvi, in
9.     
informacijo o morebitnih mednarodnih sodelovanjih pri izvajanju
vesoljske dejavnosti.
(2) Upravljavec lahko predlogu priloži tudi dokumentacijo, iz
katere je razvidno, da se vesoljska dejavnost izvaja v skladu z mednarodnimi
standardi in smernicami mednarodno priznanih standardizacijskih organizacij o
varnosti in tehnologiji na področju vesoljskih dejavnosti, če takšna
standardizacija že obstaja.
(3) Upravljavec predlogu predloži oceno tveganja glede
nevarnosti vesoljske dejavnosti, navedeno v drugem odstavku 5. člena Zakona o vesoljskih
dejavnostih (Uradni list RS, št. 43/22; v nadaljnjem besedilu: zakon).
(4) Če je namen vesoljske dejavnosti opazovanje Zemlje,
predlog vsebuje opis podatkov, ki se bodo pridobivali z vesoljsko dejavnostjo,
in zmogljivost merilne opreme, vključno z ločljivostjo (prostorsko, spektralno,
radiometrično in časovno).
3. člen
(merila za ugotavljanje izpolnjevanja pogojev za izdajo
dovoljenja)
(1) Upravljavec izpolnjuje pogoj iz točke a) prvega odstavka
5. člena zakona, če:
1.     
je upravljavec fizična oseba in ima najmanj VII. stopnjo izobrazbe
naravoslovne ali tehnične smeri; če je upravljavec pravna oseba in so pri njem
zaposlene vsaj tri osebe z najmanj VII. stopnjo izobrazbe naravoslovne ali
tehnične smeri;
2.     
izkaže tehnično znanje s področja vesoljskih in sorodnih tehnologij z
dokazilom o sodelovanju pri najmanj dveh izvedenih projektih, in
3.     
je iz bilanc stanja oziroma primerljivega dokazila o finančni
sposobnosti iz 3. točke prvega odstavka prejšnjega člena ter iz finančnega
načrta predlagane vesoljske dejavnosti iz 4. točke prvega odstavka prejšnjega
člena razvidna zaprta finančna konstrukcija za izvedbo vesoljske dejavnosti.
(2) Upravljavec izpolnjuje pogoj iz točke b) prvega odstavka
5. člena zakona, če:
1.     
predloži dokazila o skladnosti vesoljske dejavnosti z mednarodnimi
standardi in smernicami mednarodno priznanih standardizacijskih organizacij o
varnosti in tehnologiji na področju vesoljskih dejavnosti ali certifikate teh
organizacij za vse uporabljene dele in za celoten vesoljski objekt,
2.     
je celoten vesoljski objekt razvit in narejen v okviru projektov pri
Evropski vesoljski agenciji, ki jih je potrdila slovenska delegacija pri tej
agenciji, ali
3.     
je podano mnenje Evropske vesoljske agencije, da se vesoljska dejavnost
izvaja v skladu z mednarodnimi standardi in smernicami mednarodno priznanih
standardizacijskih organizacij o varnosti in tehnologiji na področju vesoljskih
dejavnosti.
(3) Upravljavec izpolnjuje pogoj iz točke c) prvega odstavka
5. člena zakona:
1.     
če organi iz 8. člena zakona predložijo mnenja, ki izkazujejo
izpolnjevanje posameznih pogojev, ali
2.     
kadar gre za dejavnost iz tretjega ali četrtega odstavka 6. člena
zakona, če iz priložene ocene tveganja glede nevarnosti vesoljske dejavnosti iz
drugega odstavka 5. člena zakona in iz informacij iz 5., 6., 7., 8. in 9. točke
prvega odstavka ter tretjega in četrtega odstavka prejšnjega člena komisija iz
10. člena zakona oceni, da vesoljska dejavnost ne pomeni nevarnosti za obrambo
države, javni red, varnost ljudi in njihovega premoženja,
obveščevalno-varnostno dejavnost države in varstvo pred naravnimi in drugimi
nesrečami ter ne vpliva negativno na javno zdravje, okolje in letalstvo.
Komisija pri oceni vesoljske dejavnosti upošteva naslednje:
a)   
vesoljska dejavnost lahko pomeni nevarnost za obrambo države, kadar je
namen vesoljske dejavnosti izvajanje komunikacije in navigacije ali zbiranje in
izmenjava podatkov, pomembnih za obrambo države, kadar je iz četrtega odstavka
prejšnjega člena razvidno, da bo resolucija zbranih podatkov višja od 30
cm/piksel, ali kadar uporablja frekvence, ki bi lahko bile škodljivo motenje za
sisteme, ki se uporabljajo za obrambo države,
b)   
vesoljska dejavnost lahko pomeni nevarnost za javni red, varnost ljudi
in njihovega premoženja, kadar obstaja tveganje za nesrečo zaradi padca dela
satelita na površje Zemlje, ki je večje od 1:10.000, ali kadar je iz četrtega
odstavka prejšnjega člena razvidno, da bo resolucija zbranih podatkov višja od
30 cm/piksel,
c)   
vesoljska dejavnost lahko predstavlja nevarnost za
obveščevalno-varnostno dejavnost države, kadar je namen vesoljske dejavnosti
izvajanje komunikacije in navigacije ali zbiranje in izmenjava podatkov,
pomembnih za obveščevalno- varnostno dejavnost države, ali kadar je iz četrtega
odstavka prejšnjega člena razvidno, da bo resolucija zbranih podatkov višja od
30 cm/piksel,
č)   vesoljska dejavnost lahko pomeni
nevarnost za varstvo pred naravnimi in drugimi nesrečami, kadar obstaja
tveganje za nesrečo zaradi padca vesoljskega objekta ali njegovega dela na
površje Zemlje, ki je večje od 1:10.000,
d)   
pri oceni vpliva vesoljske dejavnosti na javno zdravje in okolje
upošteva določbe uredbe, ki ureja preprečevanje večjih nesreč in zmanjševanje
njihovih posledic, in uredbe, ki ureja posege v okolje, za katere je treba
izvesti presojo vplivov na okolje; kadar je komisija v dvomu, obvesti o
nameravani dejavnosti ministrstvo, pristojno za okolje, da v skladu z uredbo,
ki ureja posege v okolje, za katere je treba izvesti presojo vplivov na okolje,
uvede predhodni postopek po uradni dolžnosti,
e)   
šteje se, da vesoljska dejavnost vpliva na letalstvo, če obstaja možnost,
da vesoljski objekt ali njegov del zaide v zračni prostor Republike Slovenije,
kadar obstaja tveganje za nesrečo zaradi padca vesoljskega objekta ali
njegovega dela na površje Zemlje, ki je večje od 1:10.000, ali kadar vesoljska
dejavnost uporablja frekvence, ki bi pomenile škodljivo motenje za letalski
promet v zračnem prostoru Republike Slovenije.
(4) Upravljavec izpolnjuje pogoj iz točke č) prvega odstavka
5. člena zakona, če:
1.     
ministrstvo, pristojno za zunanje zadeve, poda pozitivno mnenje glede
izpolnjevanja pogoja v skladu z drugim odstavkom 8. člena zakona ali
2.     
iz informacij iz četrtega odstavka prejšnjega člena izhaja, da je
načrtovana uporaba pridobljenih podatkov pri izvajanju vesoljske dejavnosti v
skladu z zakonom, ki ureja varstvo osebnih podatkov, in iz informacij iz 4.,
5., 6. in 7. točke prvega odstavka ter iz četrtega odstavka prejšnjega člena
izhaja, da je uporaba načrtovanega vesoljskega objekta v skladu z mednarodnimi
pogodbami in pravili mednarodnega prava, ki obvezujejo Republiko Slovenijo.
(5) Upravljavec izpolnjuje pogoj iz točke d) prvega odstavka
5. člena zakona, če mu je bila vročena pravnomočna odločba Agencije za
komunikacijska omrežja in storitve Republike Slovenije o dodeljenih frekvencah.
(6) Upravljavec izpolnjuje pogoj iz točke e) prvega odstavka
5. člena zakona, če:
1.     
je iz informacij iz 6. in 8. točke prvega odstavka prejšnjega člena
razvidno, da je vesoljski objekt načrtovan tako, da:
a)   
zaradi trdnosti sestave, tudi ob nedelovanju ali napakah, ne ustvarja
novih vesoljskih odpadkov v času obratovanja, in
b)   
ne pomeni nevarnosti eksplozije;
2.     
je iz tehnične specifikacije iz 6. točke prvega odstavka prejšnjega
člena razvidno, da vesoljska dejavnost ne predvideva načrtnega ustvarjanja
novih vesoljskih odpadkov;
3.     
upravljavec poda izjavo o vključitvi v ustrezno bazo za nadzor
vesoljskega prometa;
4.     
je izdelan načrt ukrepanja ob nastanku napak v delovanju vesoljskega
objekta in pojavu nevarnosti, tudi v času prevoza in morebitne razgradnje
vesoljskega objekta v primeru neuspešne izstrelitve; in
5.     
je izdelan načrt za varen zaključek upravljanja vesoljskega objekta v
vesolju oziroma njegovo vrnitev na Zemljo, usklajen z veljavnimi smernicami
Združenih narodov za zmanjševanje vesoljskih odpadkov. Če gre za vesoljski
objekt, predviden za izstrelitev v nizkozemeljske orbite, načrt vsebuje tudi
izračun verjetnosti, da vesoljski objekt ali njegovi deli ob vstopu v atmosfero
ne bodo v celoti zgoreli, pripravljen na podlagi mednarodno priznanih
metodologij.
4. člen
(podatki za vpis v register)
(1) V register se vpišejo podatki iz šestega odstavka 14.
člena zakona, pri čemer:
1.     
registracijsko številko vesoljske dejavnosti določi Odbor za vesoljske
raziskave (COSPAR) Mednarodnega sveta za znanost (ICSU);
2.     
se datumi vpisujejo po srednjeevropskem pasovnem času skladno z zakonom,
ki ureja računanje časa;
3.     
se za določitev namena vesoljskega objekta uporabljajo standardne
klasifikacije, kot so daljinsko zaznavanje, telekomunikacije, navigacija,
raziskave vesolja, izraba vesoljskih virov in tehnološka demonstracija.
(2) Status vesoljskega objekta iz točke j) šestega odstavka
14. člena zakona je:
1.     
»Delujoč vesoljski objekt«, če gre za objekt v vesolju, ki izvaja svojo
osnovno funkcijo v skladu s splošnim namenom vesoljskega objekta;
2.     
»Delno delujoč vesoljski objekt«, če gre za objekt v vesolju, ki ne
izvaja v celoti svoje osnovne funkcije v skladu s splošnim namenom vesoljskega
objekta, vendar pa je še vedno povezan z zemeljsko postajo in oddaja določene
informacije;
3.     
»Nedelujoč vesoljski objekt«, če gre za objekt v vesolju, ki ne izvaja
svoje osnovne funkcije v skladu s splošnim namenom vesoljskega objekta in ga
zemeljska postaja več ne more zaznati, še vedno pa se nahaja v aktivni
zemeljski orbiti;
4.     
»Odstranjen vesoljski objekt«, če gre za objekt, ki je bil odstranjen iz
aktivne zemeljske orbite v skladu s Smernicami Združenih narodov za
zmanjševanje vesoljskih odpadkov;
5.     
»Vesoljski objekt, z mednarodnim sporazumom prenesen na upravljavca iz
druge države«, če gre za objekt, glede katerega je bil v skladu z drugim
odstavkom 13. člena zakona sklenjen mednarodni sporazum glede ureditve
odškodninske odgovornosti;
6.     
»Vesoljski objekt, prenesen od upravljavca iz druge države«, če gre za
objekt, ki ga je na upravljavca prenesel upravljavec iz druge države.
(3) Če gre za vesoljski objekt, ki je bil prenesen na drugega
upravljavca v skladu s 13. členom zakona, se v polje »status« vnese tudi
številka dovoljenja ministrstva iz prvega in tretjega odstavka 13. člena zakona
ali številka in naziv mednarodnega sporazuma iz drugega odstavka 13. člena
zakona ter ime države, s katero je mednarodni sporazum sklenjen.
5. člen
(vodenje vpisa po zaključku vesoljske dejavnosti)
Vesoljska dejavnost ostane vpisana v register po zaključku
njenega izvajanja, pri čemer se vpiše podatek o novem statusu vesoljskega
objekta tako, da se status spremeni v »odstranjen«, »nedelujoč« ali »z
mednarodnim sporazumom prenesen na upravljavca iz druge države«.
6. člen
(hramba predlogov ter vlog s podatki)
Predlogi za izdajo dovoljenja ter vloge za vpis v register se
shranijo trajno v elektronski obliki, predloge v papirnati obliki pa organ
ohrani pet let po vnosu zapisov v register, nato pa jih po predhodni pretvorbi
v elektronsko obliko uniči.
KONČNA DOLOČBA
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-319/2022
Ljubljana, dne 22. septembra 2022
EVA 2022-2130-0019
Vlada Republike Slovenije
dr. Robert Golob
predsednik