I. SPLOŠNE DOLOČBE
1. člen
(vsebina)
(1) Ta pravilnik ureja specializacijo iz medicinske biokemije
(v nadaljnjem besedilu: specializacija), določa trajanje in potek
specializacije, postopek odobritve, mentorstvo, imenovanje izpitne komisije,
način opravljanja specialističnega izpita in druga vprašanja v zvezi s
specialističnim izpopolnjevanjem.
(2) V postopku pri odločanju o odobritvi oziroma neodobritvi specializacije
Zbornica laboratorijske medicine Slovenije (v nadaljnjem besedilu: zbornica) v
skladu z določbami zakona, ki ureja splošni upravni postopek, izda odločbo.
2. člen
(opredelitev specializacije)
Specializacija je posebna oblika podiplomskega
izpopolnjevanja in usposabljanja, ki je potrebna za opravljanje zahtevnejših del
na področju medicinske biokemije.
3. člen
(evidenca odobrenih in opravljenih specializacij)
(1) Zbornica vodi evidenco odobrenih in opravljenih
specializacij.
(2) V evidenci iz prejšnjega odstavka se vodijo naslednji podatki:
-       
osebno ime,
-       
datum in kraj rojstva,
-       
stalno oziroma začasno prebivališče,
-       
državljanstvo,
-       
podatki o diplomi, strokovnem izpitu, specializaciji in pridobljenih
dodatnih znanjih,
-       
datum in področje pridobljenih znanstvenih in pedagoških nazivov,
-       
članstvo v domačih in tujih strokovnih združenjih,
-       
podatki o opravljanju izpita iz specializacije medicinske biokemije,
-       
drugi podatki, ki so potrebni za opravljanje nalog in javnih pooblastil.
4. člen
(program specializacije)
(1) Specializacija obsega pridobivanje teoretičnih znanj in praktično
usposabljanje v skladu s programom specializacije, ki je določen v Prilogi 1
tega pravilnika, in se zaključi s specialističnim izpitom.
(2) Specializacija se izvaja praviloma neprekinjeno 48
mesecev v skladu s programom specializacije.
5. člen
(pogoji za odobritev specializacije)
(1) Specializacija se lahko odobri zdravstvenemu delavcu ali
zdravstvenemu sodelavcu, ki ima zaključen ustrezen izobraževalni program,
določen v drugem odstavku tega člena, opravljen strokovni izpit s področja
zdravstvene dejavnosti, je vpisan v register izvajalcev laboratorijske
dejavnosti in ima vsaj eno leto delovnih izkušenj po opravljenem strokovnem izpitu
v medicinskem laboratoriju, ki ima dovoljenje ministrstva, pristojnega za
zdravje (v nadaljnjem besedilu: ministrstvo), na podlagi predpisa, ki določa
pridobitev dovoljenja za medicinske laboratorije.
(2) Ustrezen izobraževalni program iz prejšnjega odstavka je:
1.     
zaključen univerzitetni študijski program ali zaključen študijski
program druge stopnje ene od naslednjih smeri: laboratorijska biomedicina, farmacija,
medicina, ali
2.     
zaključen študijski program prve in druge stopnje naravoslovne smeri
(biokemija, kemija, biologija) z vključenimi predmeti iz vsaj dveh od štirih
sklopov dopolnilne ravni iz Kataloga potrebnih znanj in veščin, in sicer:
- 
humana celična biologija v obsegu vsaj 50 % študijske vertikale
Laboratorijska biomedicina 1. stopnja in Laboratorijska biomedicina 2. stopnja,
- 
delovanje človeškega telesa v obsegu vsaj 50 % študijske vertikale
Laboratorijska biomedicina 1. stopnja in Laboratorijska biomedicina 2. stopnja,
- 
biomedicinska analitika v obsegu vsaj 33 % študijske vertikale
Laboratorijska biomedicina 1. stopnja in Laboratorijska biomedicina 2. stopnja,
- 
humana klinična kemija/biokemija v obsegu vsaj 33 % študijske vertikale
Laboratorijska biomedicina 1. stopnja in Laboratorijska biomedicina 2. stopnja.
II. PROGRAM SPECIALIZACIJE
6. člen
(priprava programa specializacije)
Program specializacije pripravi zbornica v sodelovanju z Razširjenim
strokovnim kolegijem za laboratorijsko diagnostiko.
III. POOBLAŠČENI IZVAJALCI SPECIALIZACIJE
7. člen
(specializantska delovna mesta)
Specializacija se opravlja v enem ali več zdravstvenih zavodih
ali pri zasebnih zdravstvenih delavcih, ki jih v skladu s pravilnikom, ki
določa pogoje, ki jih morajo izpolnjevati zdravstveni zavodi ali zasebni
zdravstveni delavci za izvajanje programov specializacije, pooblasti minister,
pristojen za zdravje, tako da ima specializant zagotovljeno možnost
pridobivanja potrebnega obsega znanja in veščin določenega ožjega strokovnega področja
zdravstvene dejavnosti (v nadaljnjem besedilu: pooblaščeni izvajalec).
8. člen
(opravljanje specializacije v državah članicah Evropske
unije)
Če za del programa specializacije ni ustreznega pooblaščenega
izvajalca v Republiki Sloveniji ali ta nima prostih specializantskih mest, ki
bi omogočali izvedbo specializacije v predvidenem roku, se ta lahko opravi pri
izvajalcih v drugih državah članicah Evropske unije, ki izpolnjujejo pogoje za tovrstno
usposabljanje.
IV. ODOBRITEV SPECIALIZACIJE
9. člen
(vloga in dokumentacija)
(1) Postopek za odobritev specializacije se začne z vlogo delodajalca,
kjer je kandidat za opravljanje specializacije (v nadaljnjem besedilu:
kandidat) zaposlen.
(2) Vloga z utemeljitvijo potrebe po specializaciji za
določenega kandidata, ki jo podpišeta odgovorna oseba in vodja medicinskega
laboratorija delodajalca, kjer je kandidat zaposlen, se vloži pri zbornici.
(3) Vlogi iz prejšnjega odstavka je treba priložiti
dokumentacijo, iz katere je razvidno, da kandidat izpolnjuje pogoje za odobritev
specializacije iz 5. člena tega pravilnika.
10. člen
(odobritev specializacije)
(1) Zbornica izda odločbo o odobritvi specializacije, v kateri
so navedeni začetek specializacije, rok za zaključek specializacije in glavni
mentor.
(2) Odločbo iz prejšnjega odstavka se pošlje kandidatu (v
nadaljnjem besedilu: specializant), delodajalcu in glavnemu mentorju.
(3) Po izdaji odločbe o specializaciji zbornica za
specializanta pripravi individualiziran program specializacije in potek specializacije.
11. člen
(pogodba o medsebojnih pravicah in obveznostih)
Na podlagi pravnomočne odločbe iz prvega odstavka prejšnjega
člena, vendar najpozneje v šestih mesecih po njeni pravnomočnosti, specializant
in delodajalec skleneta pogodbo o medsebojnih pravicah in obveznostih.
V. MENTORSTVO
12. člen
(glavni in neposredni mentorji)
(1) Ves čas specializacije ima specializant glavnega
mentorja, na posameznih specializantskih delovnih mestih v poteku specializacije
pa tudi neposredne mentorje.
(2) Seznam glavnih in neposrednih mentorjev za dobo petih let
določi zbornica.
13. člen
(pogoji za imenovanje mentorjev)
(1) Glavni mentor je imenovan med specialisti medicinske biokemije
z učiteljskim nazivom, in sicer s strokovnega področja, na katerem poteka
specializacija. Glavni mentor je lahko tudi specialist medicinske biokemije z
najmanj pet let praktičnih izkušenj na svojem področju po opravljenem
specialističnem izpitu.
(2) Neposredni mentor je praviloma specialist medicinske biokemije
z vsaj tremi leti praktičnih izkušenj na svojem področju po opravljenem
specialističnem izpitu. Za ozko opredeljene dejavnosti iz programa
specializacije je lahko neposredni mentor tudi strokovnjak svojega področja
brez opravljenega specialističnega izpita.
14. člen
(delo mentorja)
Glavni mentor lahko istočasno skrbi za največ tri
specializante, neposredni pa za enega.
15. člen
(naloge mentorja)
(1) Naloge glavnega mentorja so:
-       
pripravi individualiziran programa usposabljanja specializanta,
-       
usklajuje in nadzira potek specializacije in s tem zagotavlja, da
specializacija poteka v skladu s programom specializacije,
-       
sodeluje z neposrednimi mentorji in spremlja njihovo delo,
-       
ocenjuje napredovanje znanja specializanta,
-       
predlaga podaljšanje določenega dela specializacije, če ugotovi, da
specializant v predvidenem času ni pridobil zadostnega obsega znanja in veščin,
-       
organizira skupinske oblike usposabljanja specializantov.
(2) Neposredni mentor usposablja in nadzira specializanta na
svojem delovnem mestu, preverja pridobljena znanja in poroča glavnemu mentorju
o napredovanju znanja specializanta. Poleg tega sodeluje pri skupinskih oblikah
usposabljanja specializantov.
16. člen
(razrešitev mentorja)
Zbornica lahko glavnega ali neposrednega mentorja razreši mentorstva
v naslednjih primerih:
-       
zaradi nespoštovanja ali neizpolnjevanja mentorskih dolžnosti (na
predlog specializanta ali zavoda, v katerem je mentor zaposlen);
-       
zaradi neizvrševanja mentorskih dolžnosti v skladu z veljavno zakonodajo
(na predlog zbornice);
-       
če to mentor sam zahteva.
17. člen
(plačilo mentorstva)
Plačilo mentorskega dela je opredeljeno v kolektivni pogodbi za
dejavnost zdravstva.
18. člen
(začetek usposabljanja)
(1) Glavni mentor uskladi termine usposabljanja s posameznimi
pooblaščenimi izvajalci.
(2) Pooblaščeni izvajalec določi datum začetka usposabljanja,
upoštevajoč odločbo o odobritvi specializacije in razpoložljiva mesta
usposabljanja.
VI. POTEK SPECIALIZACIJE
19. člen
(časovni in vsebinski potek specializacije)
Časovni in vsebinski potek specializacije se vpisuje v »List
specializanta«, ki je v Prilogi 2 tega pravilnika.
20. člen
(samostojnost in odgovornost pri delu)
Specializant lahko v času specializacije samostojno opravlja le
dela in naloge, za katere je usposobljen, dela in naloge s specialističnega
področja pa le pod nadzorom glavnega ali neposrednega mentorja.
21. člen
(prenehanje specializacije)
(1) Specializantu, ki mu pred potekom odobrene specializacije
preneha delovno razmerje pri delodajalcu, za katerega potrebe je bila
specializacija odobrena, ta specializacija preneha.
(2) Trajno prenehanje specializacije lahko zbornici predlaga specializant,
delodajalec specializanta ali glavni mentor. O predlogu odloči zbornica in izda
odločbo. Odločba se pošlje specializantu, delodajalcu specializanta in glavnemu
mentorju.
22. člen
(prekinitve izvajanja specializacije)
(1) Redni letni dopust se všteva v čas specializacije.
(2) Prekinitve specializacije zaradi bolezni, izrednega
dopusta in drugih razlogov, ki skupaj ne trajajo dalj kot dvajset delovnih dni
v koledarskem letu, ne podaljšujejo celotnega trajanja specializacije.
(3) Pri daljši odsotnosti zaradi bolezni, materinskega, starševskega
ali očetovskega dopusta ali drugih upravičenih razlogov, se čas specializacije
ustrezno podaljša. O podaljšanju specializacije na predlog glavnega mentorja
odloči zbornica.
VII. SPECIALISTIČNI IZPIT
23. člen
(pristop k specialističnemu izpitu)
Specializant, ki je opravil predpisan program specializacije,
lahko pristopi k specialističnemu izpitu (v nadaljnjem besedilu: izpit), ki
obsega teoretični in praktični del.
24. člen
(vloga za pristop k specialističnemu izpitu)
Vlogo za pristop k opravljanju izpita delodajalec
specializanta pošlje na zbornico po zaključenem individualiziranem programu
usposabljanja specializanta najpozneje tri mesece pred rokom za zaključek
specializacije. K vlogi je treba priložiti ustrezno izpolnjen »List
specializanta«.
25. člen
(pristop k izpitu)
(1) Zbornica s sklepom odobri specializantu opravljanje izpita,
ko ugotovi, da je pravilno in v celoti opravil predpisani program
specializacije in druge dogovorjene obveznosti ter mu določi čas in kraj izpita
ter izpitno komisijo.
(2) Sklep iz prejšnjega odstavka mora biti specializantu vročen
najpozneje trideset dni pred predvidenim datumom izpita.
(3) Sklep iz prvega odstavka tega člena se pošlje
specializantu, glavnemu mentorju, članom izpitne komisije in delodajalcu specializanta.
(4) Stroške izpita plača delodajalec specializanta.
26. člen
(izpitna komisija)
Specializant opravlja izpit pred izpitno komisijo.
Predsednika in dva člana izpitne komisije ter zapisnikarja imenuje zbornica.
Izpitu praviloma prisostvuje tudi glavni mentor, vendar ne more sodelovati pri
delu izpitne komisije.
27. člen
(preložitev izpita in neudeležba na izpitu)
(1) Na utemeljeno prošnjo specializanta lahko zbornica preloži
izpit za največ šest tednov. V vsakem drugem primeru se izpit ponovno razpiše.
(2) Če se specializant ne udeleži izpita iz opravičljivega razloga,
se mora k izpitu ponovno prijaviti in obenem utemeljiti svojo odsotnost na
prvem roku. Če je razlog utemeljen,
o čemer presodi zbornica, se šteje, da se specializant prvič prijavlja
na izpit.
28. člen
(ocena na izpitu)
(1) Izpitna komisija odloča z večino glasov.
(2) Uspeh specializanta na izpitu se ocenjuje z “opravil” ali
“ni opravil”.
(3) Če specializant izkaže izjemno, nadpovprečno znanje, lahko
izpitna komisija oceni njegovo znanje z “opravil s pohvalo”. Taka odločitev
mora biti sprejeta soglasno.
(4) Predsednik komisije sporoči specializantu uspeh v prisotnosti
vseh članov komisije in zapisnikarja takoj po izpitu.
29. člen
(zapisnik o poteku izpita)
O poteku izpita zapisnikar piše zapisnik na obrazcu, ki je v
Prilogi 3 tega pravilnika. Zapisnik podpišejo vsi člani komisije. Zapisnikar
pošlje zapisnik v tajništvo zbornice najpozneje v 15 dneh po dnevu opravljanja
izpita.
30. člen
(ponavljanje izpita)
(1) Specializant, ki izpita prvič ne opravi, ga ima pravico ponavljati
v roku, ki ga določi izpitna komisija, vendar ne prej kot po treh mesecih po
prvem neuspešnem izpitu, oziroma ne prej kot po šestih mesecih po drugem
neuspešnem izpitu.
(2) Če specializant še tretjič ne opravi izpita, mu izpitna komisija
lahko specializacijo podaljša za najmanj tri mesece in največ za eno leto za
dopolnitev vrzeli v znanju ter postavi še druge posebne zahteve.
(3) Če specializant izpita ne opravi tudi po usposabljanju iz
prejšnjega odstavka, izpita ne more več opravljati.
31. člen
(potrdilo o opravljenem izpitu)
(1) Specializantu, ki je opravil izpit, zbornica na obrazcu iz
Priloge 4 tega pravilnika izda potrdilo in podeli naslov specialist oziroma
specialistka medicinske biokemije (spec. med. biokem.).
(2) Potrdilo iz prejšnjega odstavka je javna listina, ki jo podpišeta
predsednik izpitne komisije in predsednik zbornice.
(3) Na podlagi potrdila iz prvega odstavka tega člena zbornica
specialista medicinske biokemije po uradni dolžnosti vpiše v register.
VIII. SPECIALIZACIJE SPECIALIZANTOV, KI SO KVALIFIKACIJO ZA
OPRAVLJANJE REGULIRANEGA POKLICA PRIDOBILI V TRETJI DRŽAVI ALI V DRUGI DRŽAVI
ČLANICI EVROPSKE UNIJE
32. člen
(upravičenci za odobritev specializacije)
(1) Posameznik, ki je kvalifikacijo za opravljanje
reguliranega poklica, določenega v Odredbi o seznamu poklicev v zdravstveni
dejavnosti (Uradni list RS, št. 4/14), pridobil v tretji državi, lahko v
Republiki Sloveniji opravlja specializacijo pod pogoji in v skladu s postopkom,
ki so določeni z zakonom in s tem pravilnikom ter po programu, ki velja za posameznika,
ki je kvalifikacijo za opravljanje reguliranega poklica, določenega v Odredbi o
seznamu poklicev v zdravstveni dejavnosti, pridobil v Republiki Sloveniji.
(2) Za odobritev specializacije posameznik, poleg vloge, zbornici
predloži:
-       
dokazilo o zaključenem ustreznem izobraževanju in dokazilo o pravici do
samostojnega opravljanja poklica v Republiki Sloveniji,
-       
izjavo delodajalca oziroma delodajalcev, da je posameznik pri njem
oziroma pri njih samostojno opravljal delo v medicinskem laboratoriju, ki ima
dovoljenje ministrstva.
(3) Posameznik, ki je kvalifikacijo za opravljanje
reguliranega poklica, določenega v Evidenci reguliranih poklicev oziroma
reguliranih poklicnih dejavnosti v Republiki Sloveniji (Uradni list RS, št.
44/04), pridobil v drugi državi članici Evropske unije, vlogi za odobritev
specializacije priloži odločbo o priznanju kvalifikacije za opravljanje poklica
v Republiki Sloveniji, pridobljeno v postopku za priznanje kvalifikacij v
skladu z zakonom, ki ureja postopek priznavanja kvalifikacij državljanom držav
članic Evropske unije za opravljanje reguliranih poklicev oziroma reguliranih
poklicnih dejavnosti v Republiki Sloveniji, in izjavo delodajalca oziroma delodajalcev,
da je posameznik pri njem oziroma pri njih samostojno opravljal delo v
medicinskem laboratoriju, ki ima dovoljenje ministrstva.
IX. POSEBNA DOLOČBA
33. člen
(priznanje specialističnega izpita, pridobljenega v eni od
republik nekdanje Socialistične federativne republike Jugoslavije)
Specializantu, ki je opravil specialistični izpit pred 25. junijem
1991 v eni od republik nekdanje Socialistične federativne republike
Jugoslavije, se specialistični izpit prizna pod pogoji in po postopku iz tega
pravilnika.
X. PREHODNI IN KONČNA DOLOČBA
34. člen
(dokončanje postopkov)
Specializant, ki je do uveljavitve tega pravilnika opravil več
kot polovico obsega usposabljanja po programu specializacije iz medicinske
biokemije, zaključi specializacijo po predpisih, ki so veljali do uveljavitve
tega pravilnika, vendar se mora prijaviti na izpit najpozneje v štirih letih od
uveljavitve tega pravilnika.
35. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
specializaciji iz medicinske biokemije (Uradni list RS, št. 113/06).
36. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-78/2016
Ljubljana, dne 3. februarja 2017
EVA 2016-2711-0052
Barbara Možina l.r.
Predsednica Zbornice laboratorijske
medicine Slovenije
Soglašam!
Milojka Kolar Celarc l.r.
Ministrica
za zdravje

Priloga 1: Program
specializacije iz medicinske biokemije
Priloga 2: Izjava
glavnega mentorja
Priloga 3: Zapisnik
o specialističnem izpitu iz medicinske biokemije
Priloga 4: Potrdilo
o specialističnem izpitu iz medicinske biokemije