I
Stranki sporazuma ugotavljata, da je Vlada RS z namenom
mirnega reševanja spora sprejela posebni vladni projekt z naslovom »Izvajanje
nalog na področju notranje varnosti v času pogajalskega procesa«, ki se izvaja
od 1. 1. 2021 do 31. 3. 2021 (sklep št. 57101-2/2020/8 z dne
9. 2. 2021).
Finančna sredstva za izvajanje tega projekta so zagotovljena
v finančnem načrtu Ministrstva za notranje zadeve in Policije.
Finančna sredstva posebnega vladnega projekta iz prvega
odstavka te točke se delijo v skladu z Dogovorom o kriterijih in merilih za
plačilo delovne uspešnosti iz naslova povečanega obsega dela pri izvajanju
projekta, št. 004-6/2019/10, z dne 6. 2. 2019.
II
Vlada RS se zaveže, da bo najkasneje v 45 dneh po podpisu
tega sporazuma v zakonodajni postopek vložila predlog novele Zakona o
organiziranosti in delu v policiji, ki bo vseboval novo določbo, ki se glasi:
»XX. člen
(povečan obseg dela in
posebne obremenitve)
(1) Uslužbencem policije in javnim uslužbencem
ministrstva, ki izvajajo podporne naloge za policijo, se plača zaradi
povečanega obsega dela in zaradi posebnih obremenitev poveča do 20 % osnovne
plače.
(2) O povišanju plače iz prejšnjega odstavka tega člena
odloči vlada na predlog ministra za notranje zadeve.«
Javne uslužbence ministrstva, ki izvajajo podporne naloge
policije, ter podrobnejša merila in kriterije za plačilo povečanega obsega dela
in posebnih obremenitev ob podpisu tega sporazuma uskladita Ministrstvo za
notranje zadeve in PSS s posebnim dogovorom, ki je sestavni del tega sporazuma
in je priloga sporazuma. Podpisnika lahko dogovor po potrebi soglasno
spreminjata oziroma dopolnjujeta.
Minister za notranje zadeve bo v osmih dneh po uveljavitvi
novele zakona iz prvega odstavka te točke Vladi RS predlagal povišanje plač,
kot je to dogovorjeno s posebnim dogovorom iz prejšnjega odstavka. Vlada RS se
zavezuje, da bo predlog ministra potrdila v 15 dneh.
Sredstva za izpolnitev obveznosti iz te točke se zagotavljajo
v proračunu Ministrstva za notranje zadeve in Policije.
Izvajanje projekta iz prejšnje točke se podaljša od
1. 4. 2021 do zaključka zakonodajnega postopka novele zakona, ki vključuje
določbo iz prvega odstavka te točke.
Če bo Državni zbor sprejel novelo zakona iz prvega odstavka
te točke, se projekt iz prejšnje točke podaljša do uveljavitve oziroma začetka
uporabe določbe iz prvega odstavka te točke.
III
Vlada RS se zaveže, da bo v 45 dneh od podpisa tega sporazuma
novelirala uredbo, ki ureja napredovanje javnih uslužbencev v plačne razrede, v
okviru veljavnega sistema plač v javnem sektorju tako, da se od vključno leta
2021 postopek preverjanja izpolnjevanja pogojev za javne uslužbence plačne
podskupine C3 izvede vsako leto na dan 15. novembra. Javni uslužbenci
plačne podskupine C3 v višji plačni razred napredujejo in pridobijo pravico do
plače s 1. decembrom leta, v katerem so izpolnili pogoje za napredovanje v
višji plačni razred.
Če bo prišlo po podpisu tega sporazuma do spremembe ureditve
področja napredovanja javnih uslužbencev v plačne razrede, se za javne
uslužbence plačne podskupine C3 v prehodnih določbah spremenjenih predpisov
določi, da v letu 2021 napredujejo v skladu z uredbo, ki jo bo vlada sprejela
na podlagi te točke sporazuma.
IV
Ministrstvo za notranje zadeve bo v 12 mesecih od podpisa
tega sporazuma reprezentativna sindikata v Ministrstvu za notranje zadeve in
Policiji povabilo k pogovorom o sklenitvi kolektivne pogodbe dejavnosti, ki bo
veljala izključno za javne uslužbence Ministrstva za notranje zadeve in
Policije.
V
Vlada RS se zaveže, da bo vse predpise in splošne akte, ki
vplivajo na delovna razmerja oziroma položaj javnih uslužbencev Policije,
Ministrstva za notranje zadeve in Inšpektorata Republike Slovenije za notranje
zadeve, dosledno sprejemala oziroma vlagala v zakonodajni postopek po postopku,
kot ga določajo predpisi in kolektivne pogodbe. V zvezi z navedenim se Vlada RS
zavezuje doseči najvišjo možno stopnjo usklajenosti s PSS.
VI
Stranki tega sporazuma sta soglasni, da bodo z uveljavitvijo
in uporabo novele zakona iz točke II in uredbe iz točke III ter z izvršitvijo
vseh ostalih določb tega sporazuma izpolnjene vse stavkovne zahteve in dogovori
iz že sklenjenih sporazumov, ki se nanašajo na plače in druge prejemke
policistov.
Prejšnji odstavek ne velja za tiste zahteve in dogovore,
glede katerih so na dan napovedi stavke že tekli postopki pred pristojnimi
sodišči, in tiste, ki se na podlagi predhodnih sporazumov že izvajajo. Stranki
tega sporazuma sta soglasni, da so ostale stavkovne zahteve izpolnjene, oziroma
jih sindikat umika.
VII
Stranki tega sporazuma sta soglasni, da s podpisom tega
sporazuma PSS preneha izvajati stavkovne aktivnosti.
Stavka zaposlenih v Policiji se konča z uveljavitvijo in
uporabo novele zakona iz točke II in uredbe iz točke III ter z izvršitvijo vseh
ostalih določb tega sporazuma.
Vlada RS ne bo enostransko, brez pridobljenega soglasja PSS,
posegala v pravice, dogovorjene s tem sporazumom.
V primeru kršitve oziroma neizpolnitve določb tega sporazuma,
se lahko napove nova stavka, ki je plačana za vse stavkajoče.
VIII
Ta sporazum se v 5 dneh po podpisu objavi v Uradnem listu
Republike Slovenije, uporabljati pa se začne naslednji dan po objavi v Uradnem
listu Republike Slovenije.
Št. 1010-6/2020/32
Ljubljana, dne 10. maja 2021
EVA 2021-1711-0044


Policijski
  sindikat Slovenije
  Rok Cvetko
predsednik

Vlada
  Republike Slovenije
  Aleš Hojs
minister



Priloga:
Dogovor o merilih in kriterijih za plačilo povečanega obsega dela in posebnih
obremenitev