I. SPLOŠNE DOLOČBE
1. člen
(namen)
Ta uredba v skladu z Direktivo Evropskega
parlamenta in Sveta 2002/49/ES z dne 25. junija 2002 o ocenjevanju in
upravljanju okoljskega hrupa (UL L št. 189 z dne 18. 7. 2002, str. 12; v
nadaljnjem besedilu: Direktiva 2002/49/ES) in Priporočilom Komisije 2003/613/ES
z dne 6. avgusta 2003 v zvezi z navodili o revidiranih začasnih računskih
metodah industrijskega hrupa, hrupa letališč, hrupa cestnega in železniškega prometa
ter s hrupom povezanih emisijskih podatkov (UL L št. 212 z dne 22. 8.
2003, str. 49) določa zaradi varstva naravnega in življenjskega okolja pred
hrupom:
-       
stopnje zmanjševanja onesnaževanja okolja s hrupom,
-       
mejne vrednosti kazalcev hrupa v okolju,
-       
kritične vrednosti kazalcev hrupa v okolju,
-       
začasne metode za ocenjevanje kazalcev hrupa,
-       
prilagoditve, ki jih je treba upoštevati za izračun vrednosti kazalcev
hrupa pri uporabi začasnih metod za ocenjevanje kazalcev hrupa,
-       
ukrepe zmanjševanja emisije hrupa v okolje,
-       
zavezance za zagotovitev obratovalnega monitoringa hrupa za vire hrupa
(v nadaljnjem besedilu: obratovalni monitoring) in
-       
vsebino okoljevarstvenega dovoljenja in primere, za katere
okoljevarstvenega dovoljenja ni treba pridobiti.
2. člen
(uporaba)
(1) Določbe te uredbe se uporabljajo
za hrup v okolju, ki ga na posameznem območju osnovne namenske rabe prostora,
občutljivem za hrup v okolju, povzročajo stalne ali občasne emisije hrupa enega
ali več virov obremenjevanja okolja s hrupom.
(2) Določbe te uredbe se ne
uporabljajo za hrup:
-       
ki ga povzroča hrupu izpostavljeni človek sam,
-       
ki nastane zaradi del v gospodinjstvih,
-       
ki ga povzročajo prebivalci v sosednjih stanovanjih oziroma
stanovanjskih stavbah,
-       
na delovnem mestu,
-       
ki nastane znotraj prevoznih sredstev,
-       
zaradi vojaških, obrambnih ali zaščitnih dejavnosti na območjih za
potrebe obrambe in na območjih za potrebe varstva pred naravnimi in drugimi
nesrečami, določenih v skladu s predpisi, ki urejajo prostor, ali če nastaja
zaradi izvajanja nalog v zvezi z obrambo države oziroma pri opravljanju varstva
pred naravnimi in drugimi nesrečami in
-       
ki nastaja pri reševanju in pomoči ob naravnih in drugih nesrečah ter
pri izvajanju medicinske, policijske in druge pomoči.
3. člen
(pojmi)
(1) Izrazi, uporabljeni v tej uredbi,
imajo naslednji pomen:
1.     
površina podrobnejše namenske rabe prostora je površina na območju
osnovne namenske rabe prostora, za katero je v skladu s predpisom, ki ureja
vsebino, obliko in način priprave prostorskega reda občine, podrobneje
prikazana namenska raba prostora v prostorskem redu občine;
2.     
območje osnovne namenske rabe je območje, prikazano v občinskem
prostorskem načrtu za celotno njeno območje v skladu s predpisom, ki ureja
vsebino, obliko in način priprave prostorskega reda občine;
3.     
mirno območje poselitve je območje varstva pred hrupom na poselitvenem
območju, ki ga pristojni organ občine razmeji in na pobudo občine določi
minister, pristojen za okolje, kot območje največjega varstva pred hrupom na
poselitvenem območju, na katerem kazalci hrupa za celotno obremenitev območja s
hrupom ne smejo presegati s to uredbo določene mejne vrednosti ne glede na
vrsto vira hrupa;
4.     
poselitveno območje je zaokroženo na območje mestne občine, kjer živi
več kakor 100.000 prebivalcev, povprečna gostota poselitve naselja pa je večja
od 10 prebivalcev na hektar;
5.     
mirno območje na prostem je območje varstva pred hrupom, ki obsega
zavarovano območje v skladu s predpisi s področja ohranjanja narave, razen
območij naselij na zavarovanem območju ter območij cest in železniških prog v
širini 1000 m od sredine pomembne ceste oziroma pomembne železniške proge;
6.     
vir onesnaževanja okolja s hrupom (v nadaljnjem besedilu: vir hrupa) je:
- 
avtocesta, hitra cesta, glavna cesta I. in II. reda, regionalna cesta
I., II. in III. reda in cesta, na kateri letni pretok presega milijon vozil (v
nadaljnjem besedilu: cesta),
- 
glavna železniška proga in regionalna železniška proga, vključno s
pripadajočimi železniškimi postajami (v nadaljnjem besedilu: železniška proga),
- 
letališče in helikoptersko vzletišče,
- 
pristanišče, skladišče ali druge odprte površine za pretovor blaga, če
letna masa tega blaga presega 10.000 ton (v nadaljnjem besedilu:
- 
odprto parkirišče, na katerem letni pretok vozil presega milijon vozil,
razen tistih, ki so v skladu s predpisom, ki ureja javne ceste, del avtoceste,
hitre ceste, glavne ceste I. in II. reda ali regionalne ceste I., II. In III.
reda,
- 
naprava, katere obratovanje zaradi izvajanja industrijske, obrtne,
proizvodne, storitvene in podobnih dejavnosti ali proizvodne dejavnosti v
kmetijstvu ali gozdarstvu povzroča v okolju stalen ali občasen hrup. Ta naprava
je tudi objekt za izkoriščanje ali predelavo mineralnih surovin, strelišče ali
poligon za uničevanje neeksplodiranih ubojnih sredstev, objekt za športne ali
druge javne prireditve, zasidrano plovilo, na katerem zaradi izvajanja
proizvodne ali storitvene dejavnosti nastaja hrup, gostinski ali zabaviščni
lokal v nezagrajenem ali neprekritem prostoru, če uporablja zvočne naprave,
gradbišče izven zaprtih in prekritih prostorov stavb in zabaviščni objekt (npr.
avtodrom, vrtiljak ali športno strelišče). Za napravo šteje tudi gostinski ali
zabaviščni lokal, za katerega je treba na podlagi meril iz 15. člena te uredbe
pridobiti okoljevarstveno dovoljenje, ne glede na to, da se dejavnost izvaja v
zagrajenem in prekritem prostoru stavbe,
- 
obrat, če je na njegovem območju ena ali več naprav iz prejšnje alinee,
ki so vir hrupa;
7.     
obstoječi vir hrupa je vir hrupa, ki obratuje na dan uveljavitve te
uredbe ali je bilo pred tem dnem zanj pridobljeno pravnomočno gradbeno
dovoljenje v skladu s predpisi, ki urejajo graditev objektov;
8.     
nov vir hrupa je vsak nov ali rekonstruiran vir hrupa, ki je v uporabi
oziroma obratuje po uveljavitvi te uredbe ali je bilo zanj skladno s predpisi
pridobljeno gradbeno dovoljenje po uveljavitvi te uredbe;
9.     
konična raven hrupa L1 je tista vrednost ekvivalentne
ravni hrupa LA,equ, izračunana v skladu s SIST ISO 1996-2, ki
je presežena v trajanju 1% časa merjenja hrupa, pri čemer čas merjenja hrupa ne
sme biti krajši od 1 minute;
10.  
varovani prostori so tisti prostori v stavbah, v katerih se opravljajo
vzgojnovarstvene, izobraževalne ali zdravstvene dejavnosti, ter stanovanjski
prostori;
11.  
ukrepi varstva pred hrupom so ukrepi za zmanjšanje emisije hrupa iz vira
hrupa in širjenja hrupa v okolje ter ukrepi za zmanjšanje izpostavljenosti
hrupu in so predvsem:
- 
tehnični in konstrukcijski ukrepi ter ukrepi, povezani z načinom
obratovanja ali uporabe vira hrupa,
- 
ukrepi usmerjanja, porazdelitve ali omejevanja pretoka vozil, blaga in
ljudi ali zmogljivosti proizvodnih ali drugih oblik dejavnosti, povezanih z
virom hrupa,
- 
ukrepi prostorskega in konstrukcijskega preprečevanja širjenja hrupa,
- 
ukrepi načrtovanja glede na obremenjenost okolja zaradi hrupa primerne
namenske rabe prostora in
- 
ukrepi konstrukcijskega varstva pred hrupom na stavbah z varovanimi
prostori;
12.  
začasne metode za ocenjevanje kazalcev hrupa so tiste, ki jih Komisija
EU priporoča v skladu s 6. členom in prilogo II Direktive 2002/49/ES državam
članicam EU, ki nimajo lastne metode za ocenjevanje kazalcev hrupa.
(2) Drugi izrazi, uporabljeni v tej
uredbi, imajo enak pomen, kot ga določa uredba, ki ureja ocenjevanje in
urejanje hrupa v okolju.
4. člen
(stopnje varstva pred hrupom)
(1) Stopnje zmanjševanja onesnaževanja okolja
s hrupom, ki so določene za posamezne površine glede na občutljivost za
škodljive učinke hrupa, so naslednje stopnje varstva pred hrupom:
a)    
I. stopnja varstva pred hrupom za vse površine
na mirnem območju na prostem, ki potrebujejo povečano varstvo pred hrupom,
razen površin na naslednjih območjih (v nadaljnjem besedilu: I. območje varstva
pred hrupom):
- 
na območju prometne infrastrukture,
- 
na območju gozdov na površinah za izvajanje gozdarskih dejavnosti,
- 
na območju za potrebe obrambe in izvajanje nalog policije ter
- 
na območju za potrebe varstva pred naravnimi in drugimi nesrečami;
b)    
II. stopnja varstva pred hrupom za naslednje
površine podrobnejše namenske rabe prostora, na katerem ni dopusten noben poseg
v okolje, ki je moteč zaradi povzročanja hrupa (v nadaljnjem besedilu: II.
območje varstva pred hrupom):
- 
na območju stanovanj: stanovanjske površine, stanovanjske površine za
posebne namene in površine počitniških hiš,
- 
na območju centralnih dejavnosti: površine za zdravstvo v neposredni
okolici bolnišnic, zdravilišč in okrevališč,
- 
na posebnem območju: površine za turizem;
c)    
III. stopnja varstva pred hrupom za naslednje
površine podrobnejše namenske rabe prostora, na katerih je dopusten poseg v
okolje, ki je manj moteč zaradi povzročanja hrupa (v nadaljnjem besedilu: III.
območje varstva pred hrupom):
- 
na območju stanovanj: površine podeželskega naselja,
- 
na območju centralnih dejavnosti: osrednja območja centralnih dejavnosti
in druga območja centralnih dejavnosti,
- 
na posebnem območju: športni centri,
- 
na območju zelenih površin: za vse površine,
- 
na površinah razpršene poselitve,
- 
na območju voda: vse površine, razen površin vodne infrastrukture in
površin na mirnem območju na prostem;
d)    
IV. stopnja varstva pred hrupom na naslednjih
površinah podrobnejše namenske rabe prostora, na katerih ni stavb z varovanimi
prostori in je dopusten poseg v okolje, ki je lahko bolj moteč zaradi
povzročanja hrupa (v nadaljnjem besedilu: IV. območje varstva pred hrupom):
- 
na območju proizvodnih dejavnosti: vse površine,
- 
na posebnem območju: površine drugih območij,
- 
na območju prometne infrastrukture: vse površine,
- 
na območju komunikacijske infrastrukture: vse površine,
- 
na območju energetske infrastrukture: vse površine,
- 
na območju okoljske infrastrukture: vse površine,
- 
na območju za potrebe obrambe in izvajanja nalog policije v naseljih,
- 
na območju voda: površine vodne infrastrukture,
- 
na območju mineralnih surovin: vse površine,
- 
na območju kmetijskih zemljišč: vse površine, razen na mirnem območju na
prostem,
- 
na območju gozdnih zemljišč: vse površine, razen na mirnem območju na
prostem,
- 
na območju za potrebe obrambe: vse površine, če hrup ne nastaja zaradi
izvajanja nalog pri obrambi države oziroma pri opravljanju nalog varstva pred
naravnimi in drugimi nesrečami,
- 
na območju za potrebe izvajanja nalog policije: vse površine, če hrup ne
nastaja zaradi izvajanja nalog policije in drugih varnostnih nalog oziroma pri
zagotavljanju javnega reda in miru ter varnosti ob naravnih in drugih nesrečah,
in
- 
na območju za potrebe varstva pred naravnimi in drugimi nesrečami: vse
površine, če hrup ne nastaja zaradi izvajanja nalog pri obrambi države oziroma
pri opravljanju nalog varstva pred naravnimi in drugimi nesrečami.
(2) Mirno območje poselitve se lahko
določi na katerem koli II. območju varstva pred hrupom ali na njegovem delu.
(3) Ne glede na določbe prvega
odstavka tega člena, mora biti na meji med I. in IV. območjem varstva pred
hrupom ter na meji med II. in IV. območjem varstva pred hrupom območje, ki
obkroža IV. območje varstva pred hrupom v širini z vodoravno projekcijo 1000 m in na katerem veljajo pogoji varstva pred hrupom za III. območje varstva pred hrupom. Širina
III. območja varstva pred hrupom, ki obkroža IV. območje varstva pred hrupom,
je lahko manjša od 1000 m, če zaradi naravnih ovir širjenja hrupa ali ukrepov
varstva pred hrupom ali zaradi drugih razlogov na I. oziroma na II. območju
varstva pred hrupom niso presežene mejne vrednosti kazalcev hrupa, določene za
to območje.
(4) Meje III. In IV. območja varstva pred
hrupom na posameznem območju poselitve določi občina v prostorskem načrtu, ki
ureja rabo prostora tega območja poselitve, s tem da mora pri uvrstitvi
posameznega območja poselitve v območje varstva pred hrupom upoštevati
podrobnejšo namensko rabo prostora v skladu z merili za uvrstitev v območja
varstva pred hrupom iz prvega odstavka tega člena.
(5) V skladu z zakonom, ki ureja
varstvo okolja, razvrsti na posameznem območju poselitve območja varstva pred
hrupom v II. območje varstva pred hrupom ali v mirno območje poselitve minister,
pristojen za okolje, na podlagi pobude občine, če iz dokumentacije, priložene k
pobudi, sledi, da so izpolnjene zahteve varstva pred hrupom, ki v skladu s to
uredbo veljajo za takšno območje varstva pred hrupom.
II. MEJNE IN KRITIČNE VREDNOSTI KAZALCEV HRUPA
5. člen
(mejne in kritične vrednosti)
(1) Mejne vrednosti kazalcev hrupa Lnoč
in Ldvn so za posamezna območja varstva pred hrupom določene
v preglednici 1 priloge 1, ki je sestavni del te uredbe.
(2) Kritične vrednosti kazalcev hrupa Lnoč
in Ldvn za trajno obremenjevanje okolja s hrupom so za
posamezna območja varstva pred hrupom določene v preglednici 2 priloge 1 te
uredbe.
(3) Mejne vrednosti kazalcev hrupa Ldan,
Lnoč, Lvečer in Ldvn, ki
ga povzroča uporaba ceste ali železniške proge in obratovanje večjega letališča
na posameznem območju varstva pred hrupom, so določene v preglednici 3 priloge
1 te uredbe.
(4) Mejne vrednosti kazalcev hrupa Ldan,
Lnoč, Lvečer in Ldvn, ki
ga povzroča naprava, obrat, letališče, ki ni večje letališče, helikoptersko vzletišče,
objekt za pretovor blaga in odprto parkirišče na posameznem območju varstva
pred hrupom, so določene v preglednici 4 priloge 1 te uredbe.
(5) Mejne vrednosti konične ravni
hrupa L1, ki jo povzroča obratovanje letališča,
helikopterskega vzletišča, objekta za pretovor blaga, naprave in obrata na
posameznem območju varstva pred hrupom, so določene v preglednici 5 priloge 1
te uredbe.
(6) Mejne vrednosti, določene v
preglednici 4 priloge 1 te uredbe za obdobje večera in v preglednici 5 priloge
1 te uredbe za obdobje večera in noči, veljajo za I. in II. območje varstva
pred hrupom ob nedeljah in praznikih tudi kot mejne vrednosti za obdobje dneva.
III. OCENJEVANJE KAZALCEV HRUPA
6. člen
(metode ocenjevanja)
(1) Hrup v okolju se na posameznem
območju varstva pred hrupom ocenjuje iz rezultatov meritev ali modelnih
izračunov na podlagi začasnih metod ocenjevanja kazalcev hrupa iz priloge 2, ki
je sestavni del te uredbe.
(2) Pri uporabi začasnih metod
ocenjevanja kazalcev hrupa iz priloge 2 te uredbe je treba upoštevati
prilagoditve teh metod iz priloge 3, ki je sestavni del te uredbe.
(3) (črtan).
(4) (črtan).
7. člen
(mesto ocenjevanja)
(1) Kazalci hrupa se ocenjujejo na
mestih ocenjevanja, določenih v skladu s predpisom, ki ureja ocenjevanje in
urejanje hrupa v okolju.
(2) Pri ocenjevanju kazalcev hrupa, ki
ga povzroča posamezni vir hrupa, je mesto ocenjevanja pred fasadami najbolj
izpostavljenih stavb z varovanimi prostori v skladu s standardom SIST ISO
1996-2.
(3) Če ima stavba več nadstropij z
varovanimi prostori, je treba pri načrtovanju ukrepov varstva pred hrupom
izbrati mesto ocenjevanja pred najbolj izpostavljenim delom fasade vsakega
nadstropja posebej.
(4) Če v razdalji z vodoravno
projekcijo do 1000 m od meje vira hrupa ni stavb z varovanimi prostori, se za
mesto ocenjevanja izbere mesto na prostem v razdalji z vodoravno projekcijo 500 m od meje vira hrupa ali manj, če ocenjevanje kazalcev hrupa zaradi morfologije terena ni mogoče.
(5) Če na IV. območju varstva pred
hrupom v posameznih smereh širjenja hrupa ni stavb z varovanimi prostori, se za
mesto ocenjevanja izberejo mesta na sosednjem območju varstva pred hrupom ob
upoštevanju določb tega člena, pri čemer se za mesto na prostem v primerih iz
prejšnjega odstavka izbere mesto v razdalji z vodoravno projekcijo 500 m od meje IV. območja varstva pred hrupom ali manj, če ocenjevanje kazalcev hrupa zaradi
morfologije terena ni mogoče.
8. člen
(ocenjevanje kazalcev hrupa)
(1) Kazalca hrupa Lnoč
in Ldvn je treba na posameznem območju varstva pred hrupom
oceniti kot posledico emisije vseh virov hrupa.
(2) Kazalce hrupa Ldan, Lnoč,
Lvečer in Ldvn, ki ga povzroča
uporaba ceste ali železniške proge ali obratovanje letališča, helikopterskega
vzletišča, objekta za pretovor blaga, odprtega parkirišča, naprave ali obrata
na posameznem območju varstva pred hrupom, je treba oceniti tako, da meritve,
modelni izračuni in uporaba metod ocenjevanja kazalcev hrupa potekajo ob
izključitvi vseh preostalih virov hrupa.
(3) Ocenjevanje kazalcev hrupa iz
prvega odstavka tega člena kot posledice emisije vseh virov hrupa je treba
zagotoviti pri pripravi poročila o vplivih na okolje pred začetkom poseganja v
okolje zaradi gradnje novega vira hrupa, ki lahko znatno vpliva na okolje.
9. člen
(čezmerna obremenitev)
(1) Celotna obremenitev okolja je
zaradi hrupa čezmerna, če vrednost kazalca hrupa Lnoč ali Ldvn
na kateremkoli mestu ocenjevanja, določenem v skladu s predpisom, ki ureja
ocenjevanje in urejanje hrupa v okolju, na posameznem območju varstva pred
hrupom presega mejno vrednost, določeno v preglednici 1 priloge 1 te uredbe.
(2) Če je hrup posledica uporabe več
cest ali več železniških prog ali ceste ali več cest in železniške proge, je ne
glede na določbe prejšnjega odstavka celotna obremenitev okolja zaradi hrupa
čezmerna, če vrednost kazalca hrupa Lnoč ali Ldvn
na kateremkoli mestu ocenjevanja na posameznem območju varstva pred
hrupom presega kritično vrednost za trajno obremenjevanje okolja s hrupom,
določeno v preglednici 2 priloge 1 te uredbe.
(3) Če je hrup posledica tudi
obratovanja letališč, ki niso večja, objektov za pretovor blaga, odprtih
parkirišč, naprav in obratov, se določbe prejšnjega odstavka uporabljajo samo,
če celoten hrup uporabe cest in železniških prog ter obratovanja večjega
letališča na mestu ocenjevanja hrupa presega mejne vrednosti iz preglednice 3
priloge 1 te uredbe.
(4) Če je hrup posledica uporabe ceste
ali železniške proge ali obratovanja večjega letališča, je obremenitev okolja
zaradi hrupa čezmerna, če vrednost kazalca hrupa Ldan, Lnoč,
Lvečer ali Ldvn na kateremkoli mestu
ocenjevanja presega mejno vrednost, določeno v preglednici 3 priloge 1 te
uredbe.
(5) Če je hrup posledica obratovanja
odprtega parkirišča, je obremenitev okolja zaradi hrupa čezmerna, če vrednost
kazalca hrupa Ldan, Lnoč, Lvečer
ali Ldvn na kateremkoli mestu ocenjevanja presega mejno
vrednost, določeno v preglednici 4 priloge 1 te uredbe.
(6) Če je hrup posledica obratovanja
letališča, helikopterskega vzletišča, pristanišča, skladišča ali drugih odprtih
površin za pretovor blaga, naprave ali obrata, je obremenitev okolja zaradi
hrupa čezmerna, če:
-       
vrednost kazalca hrupa Ldan, Lnoč, Lvečer
ali Ldvn na kateremkoli mestu ocenjevanja presega mejno
vrednost, določeno v preglednici 4 priloge 1 te uredbe, ali
-       
vrednost konične ravni hrupa L1 na kateremkoli mestu
ocenjevanja presega mejno vrednost, določeno v preglednici 5 priloge 1 te
uredbe.
IV. UKREPI ZA ZMANJŠANJE EMISIJ HRUPA V OKOLJE
10. člen
(zahteve za nov vir hrupa)
(1) Nov vir hrupa ne sme povzročiti čezmerne
obremenitve s hrupom na območju varstva pred hrupom, na katerem pred posegom
novega vira v okolje celotna obremenitev območja varstva pred hrupom ni bila
presežena.
(2) Nov vir hrupa ne sme povečati
celotne obremenitve s hrupom na območju varstva pred hrupom, na katerem je ta
obremenitev pred posegom novega vira v okolje čezmerna.
(3) Ne glede na določbe prvega in
drugega odstavka tega člena lahko nov vir poveča celotno obremenitev območja
varstva pred hrupom, če je novi vir hrupa cesta ali železniška proga in če
celotna obremenitev območja varstva pred hrupom po posegu novega vira v okolje
v skladu z določbami drugega in tretjega odstavka prejšnjega člena ni čezmerna.
(4) Nov vir hrupa mora poleg pogojev
iz prvega, drugega in tretjega odstavka tega člena izpolnjevati še naslednje:
-       
ne sme povzročiti čezmerne obremenitve okolja v skladu z določbami
četrtega, petega in šestega odstavka prejšnjega člena in
-       
zagotovljeni morajo biti ukrepi varstva pred hrupom za preprečevanje in
zmanjšanje hrupa v okolju kot posledice uporabe ali obratovanja vira.
(5) Pri izbiri ukrepov varstva pred
hrupom iz prejšnjega odstavka imajo prednost ukrepi zmanjšanja emisije hrupa
pri njenem izvoru pred ukrepi preprečevanja širjenja hrupa v okolju.
11. člen
(zahteve za obratovanje vira hrupa)
(1) Vir hrupa ne sme obratovati, če
povzroča čezmerno obremenitev okolja v skladu s četrtim, petim in šestim
odstavkom 9. člena te uredbe.
(2) Če je vir hrupa iz prejšnjega
odstavka cesta, železniška proga ali večje letališče, mora upravljavec teh
virov hrupa zagotoviti izvedbo ukrepov za zmanjšanje emisije hrupa v okolje in
prilagoditev pretoka vozil oziroma vlakov na stopnjo, ki ne povzroča čezmerne
obremenitve okolja s hrupom.
(3) Če je vir hrupa iz prvega odstavka
tega člena letališče, ki ni večje letališče, helikoptersko vzletišče, objekt za
pretovor blaga, odprto parkirišče, naprava ali obrat, mora upravljavec vira
hrupa zagotoviti izvedbo ukrepov za zmanjšanje emisije hrupa v okolje in
prilagoditve zmogljivosti vira hrupa na stopnjo, ki ne povzroča čezmerne
obremenitve okolja s hrupom.
(4) Ukrepi za zmanjšanje emisije hrupa
v okolje se za vire hrupa iz drugega odstavka tega člena podrobneje določijo v
operativnih programih, sprejetih v skladu s predpisom, ki ureja ocenjevanje in
urejanje hrupa v okolju, ukrepe prilagoditev drugih virov hrupa mejnim
vrednostim pa odredi pristojni inšpektor v okviru izvajanja inšpekcijskega
nadzora v skladu s to uredbo.
12. člen
(degradirano okolje)
(1) Posamezno območje varstva pred
hrupom pridobi status degradiranega okolja, če vrednost kazalca hrupa Lnoč ali
Ldvn na kateremkoli mestu ocenjevanja na tem območju presega kritično vrednost
za trajno obremenjevanje okolja s hrupom, določeno v preglednici 2 priloge 1 te
uredbe.
(2) Program ukrepov za zmanjšanje emisije
hrupa v okolje in obvezne prilagoditve zmogljivosti virov hrupa na območju s
statusom degradiranega okolja določi Vlada Republike Slovenije v skladu z
zakonom, ki ureja varstvo okolja, v sodelovanju z občino, na območju katere je
okolje degradirano zaradi obremenjevanja s hrupom.
V. IZVAJANJE OBRATOVALNEGA MONITORINGA
13. člen
(obratovalni monitoring)
(1) Upravljavec vira hrupa je dolžan v
skladu s predpisom, ki ureja obratovalni monitoring hrupa za vire hrupa,
zagotoviti ta monitoring zaradi obremenitve območja s hrupom iz vira hrupa.
(2) Na poselitvenem območju morajo ne
glede na določbe prejšnjega odstavka zaradi izdelave strateške karte hrupa
zagotoviti ocenjevanje kazalcev hrupa v skladu s predpisom, ki ureja
obratovalni monitoring hrupa za vire hrupa, tudi upravljavci cest, na katerih
pretok vozil presega milijon vozil letno.
(3) Minister, pristojen za okolje, v
predpisu, ki ureja obratovalni monitoring hrupa za vire hrupa, podrobneje
določi poselitvena območja in meje teh območij ter zavezance za zagotovitev
obratovalnega monitoringa iz prejšnjega odstavka.
(4) V predpisu, ki ureja obratovalni
monitoring iz prejšnjega odstavka, se določijo tudi merila, na podlagi katerih
upravljavcu vira hrupa ni treba zagotavljati monitoringa zaradi obremenitve območja
s hrupom, ker je iz rezultatov meritev ali podatkov o tehnoloških, obratovalnih
in drugih značilnosti vira hrupa razvidno, da vir hrupa nima pomembnega vpliva
na obremenitev območja s hrupom.
VI. OKOLJEVARSTVENO DOVOLJENJE
14. člen
(okoljevarstveno dovoljenje)
(1) Upravljavec vira hrupa mora za
obratovanje vira hrupa pridobiti okoljevarstveno dovoljenje.
(2) Okoljevarstveno dovoljenje se izda
za obratovanje vira hrupa pod naslednjimi pogoji:
-       
vir hrupa mora v zvezi z emisijo hrupa v okolje zagotavljati obratovanje
v skladu z zahtevami iz te uredbe,
-       
upravljavec vira hrupa mora izvajati ukrepe varstva pred hrupom in
-       
upravljavec naprave mora zagotavljati obratovalni monitoring v skladu s
programom, ki je podrobneje določen v okoljevarstvenem dovoljenju.
(3) V okoljevarstvenem dovoljenju
ministrstvo določi:
-       
vrsto vira hrupa, za katero velja okoljevarstveno dovoljenje,
-       
lokacijo vira hrupa in mejo območja vira hrupa,
-       
zmogljivost vira hrupa in vrsto procesa, zaradi katerega nastaja emisija
hrupa v okolje,
-       
opis izvedenih ukrepov varstva pred hrupom,
-       
vrednosti kazalcev hrupa na zunanji meji območja vira hrupa,
-       
zunanjo mejo vplivnega območja vira hrupa, pri kateri vrednosti kazalcev
hrupa pri obratovanju z največjo zmogljivostjo vira hrupa presegajo mejne
vrednosti za nočno obdobje iz preglednice 4 oziroma preglednice 5 priloge 1 te
uredbe,
-       
lokacijo in vrednost največje obremenitve s hrupom stavb z varovanimi
prostori,
-       
program obratovalnega monitoringa, če se razlikuje od predpisanega,
-       
čas veljavnosti dovoljenja, pogoje v zvezi z njegovim podaljšanjem in
druge pogoje v zvezi z obratovanjem vira hrupa, ki imajo vpliv na okolje zaradi
emisije hrupa v okolje.
(4) Iz dokumentacije, ki je priložena
k vlogi za okoljevarstveno dovoljenje, morajo biti razvidni podatki in izračuni
ter mnenje upravljavca vira hrupa, ki so potrebni za določitev podatkov iz
prejšnjega odstavka.
(5) Izdaja okoljevarstvenega
dovoljenja se zavrne, če iz dokumentacije, priložene k vlogi, izhaja, da
upravljavec vira hrupa ne more zagotoviti izpolnjevanja pogojev iz 10. člena te
uredbe in 11. člena te uredbe, če gre za nov vir hrupa.
14.a člen
(okoljevarstveno dovoljenje za obstoječe
naprave)
(1) Ne glede na določbe prejšnjega
člena se okoljevarstveno dovoljenje izda za obratovanje obstoječe naprave, ki
lahko povzroči onesnaževanje okolja večjega obsega, ali za vsako spremembo v
njenem obratovanju, pri kateri vrednosti kazalcev hrupa presegajo mejne
vrednosti, določene v preglednici 4 priloge 1 te uredbe, pod naslednjimi
pogoji:
-       
da vrednosti kazalcev hrupa izven parcelne meje naprave pred fasadami
najbolj izpostavljenih stavb varovanih prostorov ne presegajo mejnih vrednosti,
določenih v preglednici 4 priloge 1 te uredbe za IV. območje varstva pred
hrupom,
-       
da je upravljavec že izvedel ukrepe varstva pred hrupom in
-       
da upravljavec zagotavlja obratovalni monitoring, določen v tretji
alinei drugega odstavka prejšnjega člena.
(2) V dokumentacij, ki je priložena k
vlogi za okoljevarstveno dovoljenje, morajo biti dokazila o izpolnjevanju
pogojev iz prejšnjega odstavka.
(3) V okoljevarstvenem dovoljenju,
izdanem po tem členu, ministrstvo določi lokacije največje obremenitve s hrupom
na mestih ocenjevanja v skladu s 7. členom te uredbe, ki so izven parcelne meje
naprave.
15. člen
(obratovanje brez okoljevarstvenega
dovoljenja)
(1) Ne glede na določbo prvega
odstavka prejšnjega člena okoljevarstvenega dovoljenja ni treba pridobiti za:
-       
uporabo oziroma upravljanje cest in železniških prog,
-       
uporabo oziroma upravljanje odprtega parkirišča,
-       
obratovanje naprave, če ne gre za napravo, za katero je treba pridobiti
okoljevarstveno dovoljenje v skladu s predpisom, ki ureja vrste dejavnosti in
naprav, ki lahko povzročajo onesnaževanje okolja večjega obsega, ali
obratovanje obrata, če ne gre za obrat v skladu s predpisom, ki ureja
preprečevanje večjih nesreč in zmanjševanje njihovih posledic.
(2) Za naprave in obrate iz tretje
alinee prejšnjega odstavka se skladnost z zahtevami te uredbe ugotavlja na
podlagi strokovne ocene, ki je sestavni del projekta za pridobitev gradbenega
dovoljenja, izdela pa jo oseba, vpisana v evidenco izvajalcev obratovalnega
monitoring emisij hrupa.
VII. NADZOR
16. člen
(inšpekcijski nadzor)
(1) Nadzor nad izvajanjem te uredbe
opravljajo inšpektorji, pristojni za varstvo okolja.
(2) Inšpektor iz prejšnjega odstavka
lahko za vire hrupa, za katere se kazalci hrupa ne ugotavljajo na podlagi
modelnega izračuna, odredi izvedbo meritev hrupa, ki ga povzročajo viri hrupa,
tako da se meritve izvedejo v skladu s predpisom, ki ureja obratovalni
monitoring hrupa za vire hrupa, ne da bi bil upravljavec vira hrupa o tem
vnaprej obveščen.
VIII. KAZENSKE DOLOČBE
17. člen
(prekrški)
(1) Z globo od 4.000 eurov do 40.000
eurov se kaznuje pravna oseba in samostojni podjetnik posameznik, ki kot
upravljavec vira hrupa stori prekršek, ko ravna v nasprotju z določbo:
-       
prvega odstavka 13. člena,
-       
prvega odstavka 14. člena,
-       
prvega in drugega odstavka 19. člena ali
-       
prvega in drugega odstavka 20. člena te uredbe.
(2) Z globo od 1.200 eurov do 4.000
eurov se za prekršek iz prejšnjega odstavka kaznuje tudi odgovorna oseba pravne
osebe ali odgovorna oseba samostojnega podjetnika posameznika kot upravljavca
vira hrupa.

Priloga
1: Mejne in kritične vrednosti kazalcev hrupa
Priloga
2: Začasne metode ocenjevanja kazalcev hrupa
Priloga
3: Prilagoditev začasnih metod za ocenjevanje kazalcev hrupa

Uredba o mejnih vrednostih kazalcev hrupa v
okolju (Uradni list RS, št. 105/05) vsebuje naslednje prehodne in
končne določbe:
»VIII. PREHODNE IN KONČNE DOLOČBE
18. člen
(določitev
mirnega območja poselitve)
Pri določanju mirnega območja poselitve je
treba upoštevati, da je najmanjša vodoravna projekcija razdalje med mejo II.
območja varstva pred hrupom in sredino pomembne ceste ali pomembne železnice,
ki je obratovala ali je bilo zanjo izdano gradbeno dovoljenje ali se je zanjo
začela priprava planov pred uveljavitvijo te uredbe, večja od 1000 m.
19. člen
(prilagoditev
obstoječih virov hrupa mejnim vrednostim)
(1) Obstoječi vir hrupa se mora v
zvezi z mejnimi vrednostmi prilagoditi zahtevam te uredbe najpozneje do:
-       
31. oktobra 2007, če gre za napravo, za katero je treba pridobiti
okoljevarstveno dovoljenje v skladu s predpisom, ki ureja vrste dejavnosti in
naprave, mogoče povzročiteljice onesnaževanja okolja večjega obsega, ali obrat,
-       
31. decembra 2009, če gre za napravo, ki ni naprava iz prejšnje
alinee,
-       
31. decembra 2010, če gre za objekt za pretovor blaga in objekt za
pretovor blaga ni naprava ali obrat iz prve alinee tega odstavka ali njun del,
in
-       
31. decembra 2011, če gre za letališče, ki ni večje letališče,
helikoptersko vzletišče ali odprto parkirišče.
(2) Obstoječe ceste, železniške proge,
večja letališča, pomembne ceste in pomembne železniške proge se morajo v zvezi
z mejnimi vrednostmi prilagoditi zahtevam iz te uredbe najpozneje do rokov, ki
so določeni v operativnih programih varstva pred hrupom v skladu s predpisom,
ki ureja ocenjevanje in urejanje hrupa v okolju.
(3) Če gre za vire hrupa na območju s
statusom degradiranega okolja, se ne glede na določbe tega člena roki
prilagoditve mejnim vrednostim določijo v programu ukrepov za zmanjšanje
emisije hrupa v okolje iz 12. člena te uredbe.
20. člen
(pridobitev
okoljevarstvenega dovoljenja)
Upravljavci virov hrupa naprav morajo
pridobiti okoljevarstveno dovoljenje najpozneje do:
-       
31. oktobra 2007, če gre za napravo, za katero je treba pridobiti
okoljevarstveno dovoljenje v skladu s predpisom, ki ureja vrste dejavnosti in
naprave, ki lahko povzročajo onesnaževanje okolja večjega obsega,
-       
31. decembra 2009, če gre za napravo, ki ni naprava iz prejšnje
alinee, in za objekt za pretovor blaga, objekt pa ni naprava ali obrat iz prve
alinee tega odstavka ali njun del,
-       
31. decembra 2009, če gre za letališče, ki ni večje letališče ali
helikoptersko vzletišče, in
-       
31. decembra 2010, če gre za večje letališče.
21. člen
(prenehanje
veljavnosti)
Z dnem uveljavitve te uredbe prenehata
veljati Uredba o hrupu v naravnem in življenjskem okolju (Uradni list RS, št.
45/95, 66/96, 59/02 – ZJZ in 41/04 – ZVO-1) in Uredba o hrupu zaradi
cestnega in železniškega prometa (Uradni list RS, št. 45/95 in 41/04
– ZVO-1).
22. člen
(začetek
veljavnosti)
Ta uredba se objavi v Uradnem listu
Republike Slovenije in začne veljati 1. januarja 2006.«.

Uredba o spremembah in dopolnitvah Uredbe o
mejnih vrednostih kazalcev hrupa v okolju (Uradni list RS, št. 34/08) spreminja naslov poglavja pred 18.
členom ter 18. člen uredbe tako, da se glasi:
»IX. PREHODNE IN KONČNE DOLOČBE
18. člen
(določitev
mirnega območja poselitve)
Pri določanju mirnega območja poselitve je
treba upoštevati, da je najmanjša vodoravna projekcija razdalje med mejo II.
območja varstva pred hrupom in sredino pomembne ceste ali pomembne železnice,
ki je obratovala ali je bilo zanjo izdano gradbeno dovoljenje ali se je zanjo
začela priprava planov pred uveljavitvijo te uredbe, enaka 1000 m lahko pa je
manjša, če zaradi naravnih ovir širjenja hrupa ali ukrepov varstva pred hrupom
ali zaradi drugih razlogov na II. območju varstva pred hrupom niso presežene
mejne vrednosti kazalcev hrupa, določene za to območje.«;
spreminja 19. člen uredbe tako, da se glasi:
»19. člen
(prilagoditev obstoječih virov hrupa mejnim
vrednostim)
(1) Obstoječi vir hrupa se mora v
zvezi z mejnimi vrednostmi prilagoditi zahtevam te uredbe najpozneje do:
-       
31. oktobra 2007, če gre za napravo, za katero je treba pridobiti
okoljevarstveno dovoljenje v skladu s predpisom, ki ureja vrste dejavnosti in
naprave, mogoče povzročiteljice onesnaževanja okolja večjega obsega, ali obrat,
-       
31. decembra 2009, če gre za napravo, ki ni naprava iz prejšnje
alinee,
-       
31. decembra 2010, če gre za objekt za pretovor blaga in objekt za
pretovor blaga ni naprava ali obrat iz prve alinee tega odstavka ali njun del,
in
-       
31. decembra 2011, če gre za letališče, ki ni večje letališče,
helikoptersko vzletišče ali odprto parkirišče.
(2) Obstoječe ceste, železniške proge,
večja letališča, pomembne ceste in pomembne železniške proge se morajo v zvezi
z mejnimi vrednostmi prilagoditi zahtevam iz te uredbe najpozneje do rokov, ki
so določeni v operativnih programih varstva pred hrupom v skladu s predpisom,
ki ureja ocenjevanje in urejanje hrupa v okolju.
(3) Če gre za vire hrupa na območju s
statusom degradiranega okolja, se ne glede na določbe tega člena roki
prilagoditve mejnim vrednostim določijo v programu ukrepov za zmanjšanje
emisije hrupa v okolje iz 12. člena te uredbe.
(4) Ne glede na rok iz prve alinee prvega
odstavka tega člena lahko upravljavec obstoječe naprave prilagodi uporabo in
obratovanje naprave zahtevam te uredbe do roka iz druge alinee prvega odstavka
tega člena, če mu ministrstvo, pristojno za okolje, z okoljevarstvenim
dovoljenjem potrdi tudi program zmanjšanja obremenjevanja okolja s hrupom kot
posledice uporabe in obratovanja te obstoječe naprave.
(5) Program zmanjšanja obremenjevanja
okolja s hrupom iz prejšnjega odstavka mora vsebovati:
-       
podroben opis ukrepov za zmanjšanje emisije hrupa v okolje, vključno z
morebitnimi prilagoditvami obratovanja obstoječe naprave na zmogljivost, ki ne
povzroča čezmerne obremenitve okolja s hrupom,
-       
časovnico izvajanja programa ukrepov za zmanjšanje emisije hrupa v
okolje,
-       
oceno učinkov ukrepov za zmanjšanje emisije hrupa v okolje, iz katere
mora biti razvidno, da po izvedbi ukrepov uporaba in obratovanje obstoječe
naprave ne bosta povzročala čezmernega obremenjevanja okolja s hrupom.
(6) Oceno učinkov ukrepov za
zmanjšanje emisije hrupa v okolje iz prejšnjega odstavka mora izdelati oseba,
ki ima v skladu s predpisom, ki ureja obratovalni monitoring hrupa za vire
hrupa, pooblastilo za izvajanje obratovalnega monitoringa hrupa za vire
hrupa.«;
ter vsebuje naslednjo končno določbo:
»12. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o mejnih vrednostih
kazalcev hrupa v okolju (Uradni list RS, št. 109/09) spreminja 20. člen uredbe tako,
da se glasi:
»20. člen
(pridobitev
okoljevarstvenega dovoljenja)
Upravljavci virov hrupa naprav morajo
pridobiti okoljevarstveno dovoljenje najpozneje do:
-       
31. oktobra 2007, če gre za napravo, za katero je treba pridobiti
okoljevarstveno dovoljenje v skladu s predpisom, ki ureja vrste dejavnosti in
naprave, ki lahko povzročajo onesnaževanje okolja večjega obsega,
-       
31. decembra 2011, če gre za napravo, ki ni naprava iz prejšnje
alinee, in za objekt za pretovor blaga, objekt pa ni naprava ali obrat iz prve
alinee tega odstavka ali njun del,
-       
31. decembra 2011, če gre za letališče, ki ni večje letališče ali
helikoptersko vzletišče, in
-       
31. decembra 2011, če gre za večje letališče.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
mejnih vrednostih kazalcev hrupa v okolju (Uradni list RS, št. 62/10) dodaja 19.a člen uredbe:
»19.a člen
(prilagoditev
obstoječe naprave)
Ne glede na določbe 14.a člena te uredbe
mora upravljavec naprave, ki je dobil okoljevarstveno dovoljenje v skladu s
14.a členom te uredbe, prilagoditi uporabo in obratovanje te naprave zahtevam
te uredbe najpozneje do 31. 12. 2020.«;
dodaja 20.a člen uredbe:
»20.a člen
(ustavitev
postopkov)
Postopki izdaje okoljevarstvenega
dovoljenja za obratovanje virov hrupa, za katere po določbah te uredbe ni treba
pridobiti okoljevarstvenega dovoljenja, se ustavijo.«;
ter vsebuje naslednjo končno določbo:
»9. člen
Ta uredba začne veljati naslednji dan po
objavi v Uradnem listu Republike Slovenije.«.