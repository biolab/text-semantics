1. člen
(splošna določba)
Ta pravilnik določa merila za ugotavljanje redne delovne
uspešnosti direktorjev oseb javnega prava s področja infrastrukture.
2. člen
(merila)
Višino dela plače za redno delovno uspešnost direktorja se
določi na podlagi naslednjih meril:
-       
izpolnitev letnega programa dela po obsegu in vsebini: do 40 %,
-       
izpolnitev letnega finančnega načrta: do 40 %,
-       
učinkovitost poslovanja: do 20 %.
3. člen
(vrednotenje izpolnitve letnega programa dela po obsegu in
vsebini)
Izpolnitev letnega programa po ključnih kriterijih in ciljih
opredeljenih v programu dela se vrednoti na naslednji način:
-       
realizacija je presežena za več kot 10 %: 40 %,
-       
realizacija je presežena za več kot 5 % do 10 %: 25 %,
-       
realizacija je presežena za do 5 %: 10 %.
4. člen
(vrednotenje izpolnitve letnega finančnega načrta)
(1) Izpolnitev letnega finančnega načrta se vrednoti na
naslednji način:
-       
odhodki so zmanjšani ali prihodki so povečani za več kot 10 %: 40 %,
-       
odhodki so zmanjšani ali prihodki so povečani za več kot 7 % do 10 %: 30
%,
-       
odhodki so zmanjšani ali prihodki so povečani za več kot 4 % do 7 %: 20
%,
-       
odhodki so zmanjšani ali prihodki so povečani za več kot 2 % do 4 %: 10
%.
(2) V povečane prihodke se ne štejejo prihodki, ki jih
oseba javnega prava dobi iz državnega ali občinskega proračuna.
5. člen
(učinkovitost poslovanja)
Učinkovitost poslovanja se glede na izvajanje nalog iz
pristojnosti osebe javnega prava ovrednoti v višini do 20 %. Pri tem se
upoštevajo kriteriji kot so npr. kakovostno in pravočasno izvajanje nalog s
svojega področja, doseganje novih, posebej izpostavljenih ciljev, uvajanje
novosti na področju svojega dela, izboljšanje delovnih procesov, fleksibilnost
(pravočasna realizacija nalog ob nepredvidenih, izjemnih oziroma nujnih
okoliščinah).
6. člen
(izračun dela plače za delovno uspešnost direktorja)
(1) Direktorju pripada del plače za delovno uspešnost,
če izpolni katero od meril iz tega pravilnika.
(2) Doseženi odstotki iz 3., 4. in 5. člena tega
pravilnika se seštevajo.
(3) Višina dela plače za delovno uspešnost se izračuna
tako, da se dobljeni odstotki pomnožijo z višino dveh osnovnih mesečnih plač
direktorja, vendar največ v višini dovoljenega letnega obsega sredstev za
plačilo redne delovne uspešnosti direktorjev skladno z določbami zakona, ki
ureja sistem plač v javnem sektorju.
(4) Na predlog za izplačilo delovne uspešnosti mora dati
svoje mnenje tudi svet oziroma drug organ, ki nadzira delo osebe javnega prava
oziroma direktorja (npr. svet agencije, nadzorni svet).
7. člen
(razlogi za neizplačilo dela plače za delovno uspešnost)
Direktorju ne pripada del plače iz naslova delovne uspešnosti
za izvajanje javne službe v naslednjih primerih:
-       
ko oseba javnega prava posluje z izgubo,
-       
ko oseba javnega prava ne predloži poročila o delu v roku, ki je določen
z aktom osebe javnega prava,
-       
ko oseba javnega prava ne zagotovi realizacije sklepov in ukrepov
oziroma v roku ne odpravi pomanjkljivosti, ki jih ugotovi pristojni nadzorni
organ ali Računsko sodišče Republike Slovenije,
-       
ko oseba javnega prava dobi negativno mnenje Računskega sodišča
Republike Slovenije,
-       
ko direktor s svojimi ravnanji krni ugled organizacije javnega prava
(npr. so njegova ravnanja v nasprotju z nalogami in cilji organizacije oziroma
zaradi njegovih ravnanj oseba javnega prava uživa negativno publiciteto).
8. člen
(delovna uspešnost za del poslovnega leta in v izjemnih
okoliščinah)
(1) Če direktor nastopi mandat med poslovnim letom, mu
delovna uspešnost pripada sorazmerno trajanju mandata v tem poslovnem letu.
(2) Če je bilo zaradi posledic naravnih nesreč ali
drugih izjemnih okoliščin, v ocenjevalnem obdobju oteženo poslovanje osebe
javnega prava lahko minister, pristojen za infrastrukturo, s sklepom odloči, da
se merila, določena s tem pravilnikom, uporabijo v drugačnih odstotkih ali na
drug način kot je določen s tem pravilnikom, ki je ugodnejši za direktorja.
(3) Sklep iz prejšnjega odstavka se objavi v Uradnem
listu Republike Slovenije.
KONČNI DOLOČBI
9. člen
(prenehanje veljavnosti in podaljšanje uporabe)
Z dnem uveljavitve tega pravilnika preneha veljati Pravilnik
o merilih za ugotavljanje delovne uspešnosti direktorjev s področja prometa
(Uradni list RS, št. 28/06), uporablja pa se za ugotavljanje redne delovne
uspešnosti direktorjev oseb javnega prava s področja infrastrukture za leto
2020.
10. člen
(začetek veljavnosti in uporabe)
Ta pravilnik začne veljati petnajsti dan po objavi v Uradnem
listu Republike Slovenije, prvič pa se uporabi za ugotavljanje redne delovne
uspešnosti direktorjev oseb javnega prava s področja infrastrukture za leto
2021.
Št. 007-413/2021/10
Ljubljana, dne 4. oktobra 2021
EVA 2021-2430-0088
Jernej Vrtovec
minister 
za infrastrukturo