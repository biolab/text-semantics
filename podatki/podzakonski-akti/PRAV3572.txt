1. člen
Ta pravilnik določa način in pogoje
prevoza, pokopa, izkopa in prekopa posmrtnih ostankov oseb, umrlih za
nalezljivo boleznijo in mednarodni prevoz posmrtnih ostankov oseb, iz Republike
Slovenije v druge države ali iz drugih držav v Republiko Slovenijo, v skladu z
Zakonom o ratifikaciji Sporazuma o prevozu trupel (Uradni list RS – MP, št.
18/98).
2. člen
Prevoz posmrtnih ostankov se opravi na
podlagi listine o prijavi smrti.
3. člen
Posmrtni ostanki se morajo prepeljati z
avtomobilom za prevoz posmrtnih ostankov (v nadaljnjem besedilu: furgon) v
transportni, neprepustni krsti, ki je sestavljena iz zunanje lesene krste in
neprodušno zacinjene notranje krste iz cinka ali katerega koli drugega
samorazkrojlivega materiala. Če je bil vzrok smrti nalezljiva bolezen, je treba
posmrtne ostanke zaviti še v mrtvaški prt, prepojen z anstiseptično raztopino.
4. člen
Prevoz posmrtnih ostankov z avtobusom,
avtomobilom ali tovornjakom je dovoljen samo, če se ne vozijo hkrati z njim
potniki ali drug tovor in, če so posmrtni ostanki opremljeni v skladu z 2. in
3. členom tega pravilnika.
Prevoz posmrtnih ostankov z ladjo je
dovoljen v ločenem prostoru, ki za potnike ni dostopen in se v njem ne
prevažajo druge stvari.
Prevoz posmrtnih ostankov po železnici je
dovoljen v posebnem zaprtem vagonu. Če so posmrtni ostanki v furgonu, se smejo
prevažati tudi na odprtem železniškem vagonu.
Prevoz posmrtnih ostankov z letalom je
dovoljen v prostoru, ki je ločen od prostora za potnike in prtljago.
5. člen
Prevoz posmrtnih ostankov iz Republike
Slovenije v namembno državo ali iz namembne
države v Republiko Slovenijo ali čez ozemlje Republike
Slovenije je dovoljen, če so posmrtni ostanki v nepropustni krsti, katere
notranjost vsebuje vpojno snov.
Krsta iz prejšnjega odstavka mora biti:
-      
sestavljena iz zunanje lesene krste, katere
stranice so debele najmanj 20 milimetrov, in neprodušno zacinjene notranje
krste iz cinka ali katerega koli drugega samorazkrojivega materiala ali
-      
enojna krsta iz lesa, katere stranice so debele
najmanj 30 milimetrov, obložena s plastjo cinka ali katerega koli drugega
samorazkrojljivega materiala.
Če se posmrtni ostanki prevažajo z letalom,
mora biti krsta opremljena z napravo, ki vzpostavlja
ravnovesje med notranjim in zunanjim pritiskom.
Če je bil vzrok smrti nalezljiva bolezen,
je treba posmrtne ostanke zaviti še v mrtvaški prt, prepojen z antiseptično
raztopino.
6. člen
Posmrtne ostanke mora med prevozom v
Republiko Slovenijo spremljati posebna potna listina (v nadaljnjem besedilu:
posmrtni potni list), ki jo izda pristojni organ namembne države.
Posmrtni potni list za prevoz posmrtnih
ostankov iz Republike Slovenije namembno državo izda
Zdravstveni inšpektorat Republike Slovenije. Posmrtni potni list je sestavljen
v slovenskem jeziku in v enem od uradnih jezikov Evropske unije.
Zdravstveni inšpektor izda posmrtni potni
list, ko je ugotovil, da:
-      
so bili izpolnjeni vsi pogoji iz tega
pravilnika, ki veljajo za prevoz posmrtnih ostankov;
-      
so bili posmrtni ostanki položeni v krsto, ki
ustreza zahtevam iz 5. člena tega pravilnika;
-      
krsta vsebuje samo posmrtne ostanke osebe,
navedene v listini o prijavi smrti, vlogi za izdajo posmrtnega lista in v
posmrtnem potnem listu, in osebne predmete, ki naj bi se pokopali ali kremirali
skupaj s posmrtnimi ostanki.
7. člen
Posmrtni potni list mora vsebovati podatke,
ki so v obrazcu, ki je kot priloga sestavni del tega pravilnika. Vzrok smrti
mora biti naveden v slovenskem jeziku in z numerično kodo Svetovne zdravstvene
organizacije (v nadaljnjem besedilu: WHO) Mednarodne klasifikacije bolezni. Če
se vzrok smrti iz razlogov poklicne tajnosti ne navede, mora biti med prevozom
priloženo potrdilo o vzroku smrti v zapečateni kuverti in predloženo
pristojnemu organu v namembni državi. Zapečatena kuverta, ki ima zunanjo oznako
zaradi identifikacije, se trdno pripne k posmrtnemu potnemu listu.
Posmrtni potni list ni potreben za
mednarodni prevoz žare s posmrtnimi ostanki osebe.
8. člen
Posmrtne ostanke osebe, ki je umrla zaradi
nalezljive bolezni, se kremira ali pa se pokop opravi v transportni krsti.
9. člen
(črtan)

Priloga:
Posmrtni potni list

Pravilnik o prevozu, pokopu, izkopu in prekopu
posmrtnih ostankov (Uradni list RS, št. 70/97)
vsebuje naslednji končni določbi:
»10. člen
Z uveljavitvijo tega pravilnika se preneha
uporabljati pravilnik o pogojih in načinu izkopavanja in prevoza trupel (Uradni
list SFRJ, št. 42/85).
11. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o prevozu, pokopu, izkopu in prekopu posmrtnih ostankov (Uradni list
RS, št. 61/11) vsebuje naslednjo končno določbo:
»6. člen
Ta pravilnik začne veljati petnajsti dan po objavi v Uradnem listu Republike Slovenije.«.