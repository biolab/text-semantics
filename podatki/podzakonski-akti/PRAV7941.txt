I. SPLOŠNE DOLOČBE
1. člen
S tem pravilnikom se določajo program,
postopek in način opravljanja preizkusa znanja za pridobitev spričevala o
strokovni usposobljenosti odgovorne osebe za opravljanje prevozov v cestnem
prometu (v nadaljnjem besedilu: preizkus znanja).
2. člen
(1) Preizkus znanja mora opraviti oseba,
odgovorna za prevoze pri pravni osebi ali samostojnem podjetniku posamezniku,
oziroma fizična oseba, ki opravlja dejavnost prevozov kot samostojni podjetnik
posameznik (v nadaljnjem besedilu: kandidat).
(2) Preizkus znanja lahko opravlja tudi
druga fizična oseba.
3. člen
Preizkus znanja se v skladu z 19. členom
Zakona o prevozih v cestnem prometu (Uradni list RS, št. 131/06) ločeno
opravlja za naslednje vrste prevozov:
-      
(črtana),
-      
prevoz potnikov v notranjem cestnem prometu,
-      
mednarodni prevoz potnikov v cestnem prometu,
-      
prevoz blaga v notranjem cestnem prometu,
-      
mednarodni prevoz blaga v cestnem prometu.
II. PROGRAM, POSTOPEK IN NAČIN OPRAVLJANJA PREIZKUSA ZNANJA
4. člen
(1) Program preizkusa znanja je oblikovan
modularno in je različen glede na to, za katere vrste prevozov v cestnem
prometu bo oseba iz 2. člena tega pravilnika odgovorna.
(2) Program preizkusa znanja vsebuje naslednje
štiri module:
-      
modul 2 za prevoz potnikov v notranjem cestnem prometu,
-      
modul 3 za mednarodni prevoz potnikov v cestnem prometu,
-      
modul 4 za prevoz blaga v notranjem cestnem prometu ter
-      
modul 5 za mednarodni prevoz blaga v cestnem prometu.
(3) Predmeti oziroma znanje, ki ga zajema
modularno oblikovan preizkus znanja, so navedeni v Prilogi 1, ki je sestavni
del tega pravilnika.
(4) Preizkus znanja se opravlja v pisni
obliki, v skladu s točko (a) prvega odstavka pod II. Priloge I Uredbe (ES) št.
1071/2009 Evropskega parlamenta in Sveta z dne 21. oktobra 2009 o skupnih
pravilih glede pogojev za opravljanje dejavnosti cestnega prevoznika in o
razveljavitvi Direktive Sveta 96/26/ES (UL L št. 300 z dne 14. 11. 2009, str.
51), zadnjič spremenjene z Uredbo (EU) 2020/1055 Evropskega parlamenta in Sveta
z dne 15. julija 2020 o spremembi uredb (ES) št. 1071/2009, (ES) št. 1072/2009
in (EU) št. 1024/2012 za njihovo prilagoditev razvoju v sektorju cestnega
prevoza (UL L št. 249 z dne 31. 7. 2020, str. 17).
(5) Vsak posamezen del preizkusa znanja iz
modulov 2, 3, 4 in 5 traja najmanj 90 minut.
(6) Kandidat mora doseči povprečno najmanj
60% skupnega števila točk, da se celoten preizkus znanja šteje za opravljenega,
pri čemer mora kandidat pri posameznem delu preizkusa znanja doseči najmanj 50%
skupnega možnega števila točk.
(7) V primeru nejasno zapisanih odgovorov
se odgovori ne upoštevajo kot pravilni.
(8) (črtan)
5. člen
(1) Osebe, določene v 23. členu Zakona o
prevozih v cestnem prometu (Uradni list RS, št. 131/06), so oproščene
opravljanja preizkusa znanja iz tistih predmetov, ki so jih opravile v okviru
svojega izobraževanja.
(2) Osebe iz prejšnjega odstavka pri
komisiji iz 7. člena tega pravilnika vložijo vlogo za priznavanje posameznih
predmetov iz Priloge 1 tega pravilnika ter vlogi priložijo:
-      
overjene fotokopije diplome oziroma potrdila o zaključku izobraževanja,
-      
overjene fotokopije indeksa oziroma potrdila o opravljenih izpitih,
-      
učne načrte predmetov, za katere oseba želi, da se upoštevajo pri
priznavanju.
(3) (črtan)
6. člen
Ministrstvo, pristojno za promet, pripravi
izpitne pole in nabor vprašanj za opravljanje preizkusa znanja.
7. člen
(1) Minister, pristojen za promet, imenuje
komisijo za opravljanje preizkusa znanja za pridobitev spričevala o strokovni
usposobljenosti upravljavca prevoza (v nadaljnjem besedilu: komisija), ki jo
sestavljajo predsednik, dva namestnika predsednika in člani, in sicer za štiri
leta z možnostjo ponovnega imenovanja.
(2) Komisijo sestavlja:
-      
šest oseb, ki so zaposlene na ministrstvu, pristojnemu za promet (v
nadaljnjem besedilu: ministrstvo),
-      
dve osebi, ki jih predlaga Gospodarska zbornica Slovenije,
-      
dve osebi, ki jih predlaga Obrtno-podjetniška zbornica Slovenije.
(3) Osebe iz prve alineje prejšnjega
odstavka izbere minister izmed oseb, ki se prijavijo na interni natečaj.
Ministrstvo v pozivu za imenovanje članov komisije iz druge in tretje alineje
prejšnjega odstavka določi področja, ki jih bodo pokrivali omenjeni člani
komisije.
(4) Predsednika in dva namestnika
predsednika minister imenuje izmed oseb iz prve alineje drugega odstavka tega
člena.
(5) Predsednik, namestnika predsednika in
člani komisije preverjajo znanje za posamezna tematska področja preizkusa
znanja, kar se navede v okviru imenovanja iz prvega odstavka tega člena.
(6) Ne glede na drugi odstavek tega člena
lahko minister, pristojen za promet, v primeru manjšega števila prijav, imenuje
komisijo, ki jo sestavlja najmanj šest oseb.
(7) Predsednika, namestnika predsednika ali
člana komisije lahko minister, pristojen za promet razreši pred potekom časa,
za katerega je imenovan, če predsednik ali član komisije:
-      
sam zahteva razrešitev;
-      
ne izpolnjuje več pogojev za imenovanje v komisijo;
-      
ne opravlja dela v skladu s predpisi, ki se nanašajo na področje, na
katerem komisija opravlja svoje delo ali delovanje komisije;
-      
ne opravlja svojih nalog ali jih ne opravlja strokovno.
(8) Komisija določi natančnejši način dela
in opravljanja preizkusa znanja s poslovnikom, ki ga sprejme z večino glasov
navzočih članov komisije. Komisija je sklepčna, če je na seji navzočih vsaj
polovica članov komisije. Komisija lahko odloča tudi na dopisni seji, pri čemer
člani komisije svoj glas sporočijo predsedniku komisije pisno ali po
elektronski pošti.
(9) Minister določi stroške dela izpitne
komisije. Člani izpitne komisije so upravičeni do plačila za opravljeno delo na
podlagi pogodbe o delu, ki jo sklenejo z izvajalcem iz 9. člena tega
pravilnika.
8. člen
Komisija iz prejšnjega člena tega
pravilnika pripravi in vodi seznam literature in predpisov, ki se nanašajo na
preizkus znanja.
9. člen
(1) Vsa organizacijska, strokovna in
tehnična opravila za komisijo opravi izvajalec, ki ga izbere Ministrstvo za promet
na podlagi javnega razpisa.
(2) Merila za izbiro na javnem razpisu so:
-      
ustrezen prostor, ki omogoča hkraten preizkus znanja za najmanj 20
kandidatov,
-      
ustrezna programska in računalniška oprema, ki omogoča elektronsko
prijavo na preizkus znanja, beleženje podatkov o kandidatih in opravljenih
preizkusih znanja, izdajanje ustreznih spričeval in naključno izbiranje
izpitnih vprašanj,
-      
ponudbena cena,
-      
ustrezno usposobljeni kadri za svetovanje kandidatom in izvedbo
preizkusa znanja.
10. člen
Za vsak termin preizkusa znanja se določi
tričlanska komisija, ki jo vodi predsednik komisije ali eden od namestnikov
predsednika komisije.
11. člen
Predsednik, namestnika predsednika in člani
komisije za opravljanje preizkusa znanja za pridobitev spričevala o strokovni
usposobljenosti upravljavca prevozov morajo imeti najmanj visoko strokovno
izobrazbo in najmanj pet let delovnih izkušenj na področju cestnega prometa, za
predsednika, namestnika predsednika in člane komisije, ki imajo univerzitetno
izobrazbo pa se zahteva tri leta delovnih izkušenj na področju cestnega
prometa.
12. člen
Delo komisije za preizkus znanja poteka po
poslovniku o načinu dela, ki ga sprejme komisija v roku 15 dni po njenem
imenovanju.
13. člen
(1) Kandidat, ki želi opravljati preizkus
znanja, vloži prijavo za opravljanje preizkusa znanja v pisni ali elektronski
obliki pri izbranem izvajalcu iz 9. člena tega pravilnika.
(2) Prijava vsebuje podatke o kandidatu
(EMŠO, priimek in ime, kraj in država rojstva, naslov za obveščanje, telefon,
naslov elektronske pošte) in navedbo modula iz drugega odstavka 4. člena tega
pravilnika, po katerem bo kandidat opravljal preizkus znanja.
14. člen
(1) Izvajalec iz 9. člena tega pravilnika,
kandidata, ki je podal prijavo za preizkus znanja, s pisnim obvestilom ali po
elektronski pošti obvesti, da je njegova prijava sprejeta. Kandidata hkrati
pozove, da plača stroške postopka za pridobitev strokovne usposobljenosti.
(2) Ko kandidat izvajalcu dostavi potrdilo
o plačilu, ki je pogoj za pristop k opravljanju preizkusa znanja, ga izvajalec
pisno obvesti o kraju in času preizkusa znanja.
(3) Višino stroškov postopka za pridobitev
strokovne usposobljenosti določi minister, pristojen za promet.
15. člen
O poteku preizkusa znanja komisija vodi
zapisnik.
16. člen
(1) Po končanem opravljanju preizkusa
znanja komisija oceni uspeh kandidata.
(2) Ocena uspeha kandidata je "je
opravil" ali "ni opravil".
17. člen
(1) Kandidat, ki je opravil preizkus znanja
po programu preizkusa znanja za modul 2 ali modul 4 iz drugega odstavka 4.
člena tega pravilnika, je strokovno usposobljen za opravljanje prevoza potnikov
ali blaga v notranjem cestnem prometu in prejme spričevalo na obrazcu, ki je
kot Priloga 2 sestavni del tega pravilnika.
(2) Kandidat, ki je opravil preizkus znanja
po programu preizkusa znanja za modul 3 ali modul 5 iz drugega odstavka 4.
člena tega pravilnika, je strokovno usposobljen za opravljanje prevoza potnikov
ali blaga v notranjem in mednarodnem cestnem prometu in prejme spričevalo na
obrazcu, ki je kot Priloga 3 sestavni del tega pravilnika.
(3) Kandidatu izda spričevalo predsednik
komisije ali namestnik predsednika iz 7. člena tega pravilnika.
18. člen
(1) Kandidatu, ki je uspešno opravil
preizkus znanja iz enega modula in želi opraviti preizkus znanja iz drugega
modula, skladno s 4. členom tega pravilnika, se priznajo znanja oziroma
predmeti, ki so že bili opravljeni.
(2) (črtan)
(3) (črtan)
(4) (črtan)
19. člen
Kandidat, ki ni uspešno opravil preizkusa
znanja, ga lahko ponavlja po treh tednih.
20. člen
(1) Kandidat, ki ni uspešno opravil
preizkusa znanja, lahko vloži pritožbo, naslovljeno na predsednika komisije iz
7. člena tega pravilnika, v roku osmih dni po prejemu obvestila komisije o
neuspešno opravljenem preizkusu znanja.
(2) Predsednik komisije iz 7. člena tega
pravilnika mora najkasneje v osmih dneh od prejema pritožbe odločiti, ali se
pritožbi ugodi ali se zavrne.
(3) Če se pritožbi ugodi, določi predsednik
spremenjeno sestavo izpitne komisije, ki ponovno oceni izpitni poli in izda nov
zapisnik o poteku preizkusa znanja.
(4) Odločitev komisije iz prejšnjega
odstavka je dokončna.

Priloga
1: Seznam predmetov za opravo modularno oblikovanega preizkusa znanja za
pridobitev spričevala o strokovni usposobljenosti odgovorne osebe za
opravljanje prevozov v cestnem prometu
Priloga
2: Spričevalo o strokovni usposobljenosti za opravljanje prevoza blaga (in) (potnikov) (1) v notranjem cestnem
prometu
Priloga
3: Spričevalo o strokovni usposobljenosti za opravljanje cestnega prevoza blaga
(in) (potnikov) (1)

Pravilnik o programu, postopku in načinu
opravljanja preizkusa znanja za pridobitev spričevala o strokovni
usposobljenosti odgovorne osebe za opravljanje prevozov v cestnem prometu
(Uradni list RS, št. 10/07)
vsebuje naslednje prehodne in končne določbe:
»III. PREHODNE IN KONČNE DOLOČBE
21. člen
Do imenovanja komisije iz 7. člena tega
pravilnika opravlja njene naloge komisija, imenovana na podlagi 9. člena
Pravilnika o programu preizkusa strokovne usposobljenosti ter o postopku in
načinu opravljanja preizkusa za pridobitev licence za prevoze v cestnem prometu
(Uradni list RS, št. 33/96, 61/97, 15/98 in 29/99).
22. člen
Do izbora izvajalca iz 9. člena tega
pravilnika opravlja njegove naloge izvajalec, ki je bil izbran na podlagi javnega
razpisa iz 8. člena Pravilnika o programu preizkusa strokovne usposobljenosti
ter o postopku in načinu opravljanja preizkusa za pridobitev licence za prevoze
v cestnem prometu (Uradni list RS, št. 33/96, 61/97, 15/98 in 29/99).
23. člen
Z dnem uveljavitve tega pravilnika se
preneha uporabljati Pravilnik o programu preizkusa strokovne usposobljenosti
ter o postopku in načinu opravljanja preizkusa za pridobitev licence za prevoze
v cestnem prometu (Uradni list RS, št. 33/96, 61/97, 15/98 in 29/99).
24. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o programu, postopku in načinu opravljanja preizkusa znanja za pridobitev
spričevala o strokovni usposobljenosti odgovorne osebe za opravljanje prevozov
v cestnem prometu (Uradni list RS, št. 39/07) spreminja 21. člen pravilnika,
tako da se glasi:
»21. člen
(1) Do imenovanja komisije iz 7. člena tega
pravilnika opravlja njene naloge komisija, imenovana na podlagi 9. člena
Pravilnika o programu preizkusa strokovne usposobljenosti ter o postopku in
načinu opravljanja preizkusa za pridobitev licence za prevoze v cestnem prometu
(Uradni list RS, št. 33/96, 61/97, 15/98 in 29/99).
(2) Do priprave izpitnih pol in nabora
vprašanj iz 6. člena tega pravilnika se preizkus znanja opravlja na podlagi že
obstoječih izpitnih pol in nabora vprašanj, skladno s poslovnikom, sprejetim na
podlagi Pravilnika o programu preizkusa strokovne usposobljenosti ter o
postopku in načinu opravljanja preizkusa za pridobitev licence za prevoze v
cestnem prometu (Uradni list RS, št. 33/96, 61/97, 15/98 in 29/99).«;
ter vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o programu, postopku in načinu opravljanja preizkusa znanja za
pridobitev spričevala o strokovni usposobljenosti odgovorne osebe za
opravljanje prevozov v cestnem prometu (Uradni list RS, št. 23/09) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o programu,
postopku in načinu opravljanja preizkusa znanja za pridobitev spričevala o
strokovni usposobljenosti odgovorne osebe za opravljanje prevozov v cestnem
prometu (Uradni list RS, št. 204/21)
vsebuje naslednjo prehodno in končno določbo:
»PREHODNA IN KONČNA DOLOČBA
14. člen
Do imenovanja komisije iz spremenjenega 7.
člena pravilnika opravlja naloge komisija, imenovana na podlagi 7. člena Pravilnika o
programu, postopku in načinu opravljanja preizkusa znanja za pridobitev
spričevala o strokovni usposobljenosti odgovorne osebe za opravljanje prevozov v cestnem prometu (Uradni list RS, št. 10/07, 39/07 in
23/09).
15. člen
Ta pravilnik začne veljati petnajsti dan po
objavi v Uradnem listu Republike Slovenije.«.