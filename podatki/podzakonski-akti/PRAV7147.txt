I. SPLOŠNE DOLOČBE
1. člen
S tem pravilnikom se določajo vsebina, oblika in način izpolnjevanja
vlog za dodelitev sredstev za odpravo posledic naravnih nesreč (v nadaljnjem
besedilu: vloga) v skladu z zakonom, ki ureja odpravo posledic naravnih nesreč,
ter urejajo druga vprašanja, ki so v zvezi z vlogami.
2. člen
S tem pravilnikom se za upravičence do sredstev za odpravo
posledic naravnih nesreč (v nadaljnjem besedilu: upravičenci) določa minimalna
obvezna vsebina dokazil in drugih podatkov, ki jih je treba predložiti ob vložitvi
vloge.
3. člen
Vsebina izpolnjene vloge mora obsegati tiste podatke o obnovi
stvari, ki predstavlja tehnično, tehnološko in funkcionalno celoto in je v
lasti, solastnini ali v najemu upravičenca tako, da omogočajo komisiji za
odpravo posledic nesreč, da potrdi višino sredstev, potrebnih za obnovo stvari
posameznih upravičencev.
4. člen
Vloge, ki so izpolnjene v skladu z določbami tega pravilnika,
se uporabljajo tudi kot priloga k vlogam, ki jih pri Stanovanjskem skladu
Republike Slovenije vlagajo upravičenci za dodelitev stanovanjskih posojil, in
kot priloga pri uveljavljanju hipotekarnih sredstev za obnovo stanovanj.
II. VLOGE ZA ODPRAVO POSLEDIC NARAVNIH NESREČ
5. člen
(1) Vloge se za vsakega izmed upravičencev, razen za državne
organe, vlagajo na obrazcih iz priloge, ki je sestavni del tega pravilnika.
(2) Obrazci so v formatu SIST ISO A4 (21,0 x 29,7 cm).
(3) Obrazci obsegajo:
1.     
uvodni del,
2.     
vsebinski del in
3.     
zaključni del.
(4) Vsebinski del vsakega obrazca obsega tri sklope.
6. člen
(1) Obrazci se vodijo in podatki vanje vpisujejo v tehnični pisarni
z uporabo računalnika.
(2) Podatke vpisujejo v obrazce pooblaščene osebe tehnične
pisarne (v nadaljnjem besedilu: uradna oseba) na zahtevo upravičenca. Vsaka
zahteva se vpiše v samostojen obrazec.
(3) Za vsak obrazec se ob vložitvi zahteve v skladu s
predpisi o upravnem poslovanju v javni upravi odpre samostojen spis.
(4) Uradna oseba vpiše podatke v obrazec potem, ko ji upravičenec
predloži z zakonom, ki ureja odpravo posledic naravnih nesreč, predpisana dokazila
in druge podatke, ki jih določa ta pravilnik.
(5) Podatki se v obrazce vpisujejo na način in pod pogoji, ki
jih določajo predpisi o splošnem upravnem postopku, in po pravilih, ki se
uporabljajo v gradbeno-tehnični in finančni stroki.
7. člen
Podatki, ki se vpisujejo v uvodni del, so:
1.     
zaporedna številka vloge,
2.     
datum vložitve vloge s podatki o tem, kje je bila vloga vložena in pod
katero številko spisa,
3.     
podatki o uradni osebi, ki vpisuje podatke,
4.     
številka spisa in
5.     
opredelitev, za katero naravno nesrečo se z vlogo naproša za dodelitev
sredstev in v katerem sklepu Vlade Republike Slovenije je opredeljena.
8. člen
(1) Prvi sklop vsebinskega dela ima naslov »Status upravičenca«
in obsega dva razdelka.
(2) V prvi sklop vsebinskega dela se vpisujejo podatki o upravičencu,
s katerimi se ta oseba identificira.
9. člen
(1) Če je upravičenec fizična oseba, se v prvi razdelek vsebinskega
sklopa, ki ima naslov »Upravičenec - fizična oseba«, vpisujejo podatki, ki so
jih dolžne dati fizične osebe.
(2) Če je upravičenec pravna oseba, se v drugi razdelek vsebinskega
sklopa, ki ima naslov »Upravičenec - pravna oseba«, vpisujejo podatki, ki so
jih dolžne dati gospodarske družbe, samostojni podjetniki posamezniki, osebe
javnega prava in občine.
(3) Če ima upravičenec v zvezi z izvajanjem lastninske pravice
ali sorodnih upravičenj iz pravice do razpolaganja z objekti za varstvo svojih
interesov pooblaščenca oziroma zakonitega ali začasnega zastopnika, se ime in priimek
ter pravna oblika zastopanja navedejo v ustreznem razdelku. V ustreznem
razdelku prvega sklopa se navedeta tudi številka in datum pooblastila oziroma
odločbe, ki se nanaša na zastopanje.
10. člen
Drugi sklop vsebinskega dela ima naslov »Podatki o poškodovanem
objektu« in obsega dva razdelka.
11. člen
(1) V prvi razdelek, ki ima naslov »Opis poškodovanega objekta«,
se vpisujejo naslednji podatki:
1.     
naslov objekta,
2.     
številka zemljiške parcele, na kateri stoji objekt, z imenom katastrske
občine,
3.     
ID dela objekta,
4.     
leto zgraditve objekta,
5.     
vrsta objekta,
6.     
neto površina stanovanjskih, poslovnih oziroma drugih prostorov, ki so
predmet obnove,
7.     
lastninskopravna razmerja na objektu oziroma delu objekta, ki
predstavlja tehnično in funkcionalno celoto, kadar gre za posamezno stanovanje
oziroma poslovni prostor v večlastniškem objektu in pripadajočem zemljišču oziroma
gradbeni parceli, ter
8.     
drugi podatki, ki so v zvezi z lastninskopravnimi razmerji, kadar gre za
večlastniški objekt oziroma etažno lastnino v takšnem objektu.
(2) V drugi razdelek, ki ima naslov »Škoda in sredstva za
obnovo«, se vpisujejo naslednji podatki:
1.     
predmet obnove,
2.     
številka cenilnega lista iz poročila o škodi,
3.     
višina sredstev, potrebna za obnovo,
4.     
neto tlorisna površina objekta oziroma dela objekta, ki se ga obnavlja,
5.     
strošek za 1m2 novo gradnje objekta v obnovi oziroma dela objekta, ki se
obnavlja,
6.     
višina stroška za novo gradnjo prostora enakega namena s površino, ki je
enaka 5% neto tlorisne površine v obnovi, in
7.     
opredelitev, ali je strošek obnove manjši ali večji od pogoja iz prejšnje
točke.
12. člen
(1) Tretji sklop vsebinskega dela ima naslov »Za dodelitev sredstev
– temeljni program« in ima tri
razdelke.
(2) Podatki, ki se vpisujejo v tretji sklop vsebinskega dela,
so podatki, na podlagi katerih se objekt, ki naj bi se obnovil, razvrsti v
ustrezno kategorijo oziroma vrsto obnove objekta, ter podatki o predloženih
dokazilih in drugi dokumentaciji.
13. člen
(1) V prvem razdelku tretjega sklopa, ki ima naslov »Razvrstitev«,
se navede, na katero vrsto objekta oziroma dela objekta in vrsto upravičenja za
dodelitev sredstev se vloga nanaša.
(2) V primeru stanovanj, ne glede na to, ali gre za stanovanje
v dvo- ali večstanovanjskem objektu ali enodružinsko stanovanjsko hišo oziroma
enostanovanjski objekt, se navedejo naslednje označbe:
1.     
če gre za obnovo stanovanja v lasti osebe zasebnega prava, v katerem ima
stalno bivališče lastnik stanovanja ali njegov ožji družinski član: »s40«,
2.     
če gre za obnovo stanovanja v lasti osebe zasebnega prava, ki je
zavarovano za škodo zaradi te naravne nesreče in v katerem ima stalno bivališče
lastnik stanovanja ali njegov ožji družinski član: »s60«,
3.     
če gre za obnovo stanovanja v lasti osebe zasebnega prava, ki ne
izpolnjuje pogojev iz 1. ali 2. točke tega odstavka, ali za obnovo stanovanja v
lasti osebe javnega prava, katere ustanovitelj ali soustanovitelj je država ali
občina in ni bilo zavarovano za škodo zaradi te nesreče ter je bilo naseljeno
na dan nastanka nesreče: »sn30«,
4.     
če gre za obnovo stanovanja v lasti osebe zasebnega prava, ki ne
izpolnjuje pogojev iz 1. ali 2. točke tega odstavka, ali za obnovo stanovanja v
lasti osebe javnega prava, katere ustanovitelj ali soustanovitelj je država ali
občina in je bilo zavarovano za škodo zaradi te nesreče ter je bilo naseljeno
na dan nastanka nesreče: »sn40«.
(3) V primeru poslovnih prostorov se navedejo naslednje označbe:
1.     
če gre za obnovo objekta v lasti osebe zasebnega prava, v katerem je na
dan nastanka naravne nesreče lastnik izvajal svojo dejavnost: »p30«,
2.     
če gre za obnovo objekta v lasti osebe zasebnega prava, ki je zavarovan
za škodo zaradi te naravne nesreče, v katerem je na dan nastanka naravne nesreče
lastnik izvajal svojo dejavnost: »p40«,
3.     
če gre za obnovo objekta, ki ga je oseba zasebnega prava na dan nastanka
nesreče dajala v najem za izvajanje dejavnosti drugi osebi in objekt ni
zavarovan za škodo zaradi te naravne nesreče: »pn10«,
4.     
če gre za obnovo objekta, ki jo je oseba zasebnega prava na dan nastanka
nesreče dajala v najem za izvajanje dejavnosti drugi osebi in je objekt
zavarovan za škodo zaradi te naravne nesreče: »pn20«.
(4) V primeru gospodarskih objektov kmetije se navedeta naslednji
označbi:
1.     
če gre za obnovo gospodarskega objekta kmetije v lasti osebe zasebnega
prava: »k40«,
2.     
če gre za obnovo gospodarskega objekta kmetije v lasti osebe zasebnega
prava, ki je zavarovan za škodo zaradi te naravne nesreče: »k60«.
(5) V primeru obnove objekta, ki je na dan nesreče z aktom
razglašen za kulturni spomenik ali se nahaja na območju naravne vrednote
oziroma na zavarovanem območju v skladu s predpisi, ki urejajo ohranjanje
narave, in je namenjen varstvu oziroma upravljanju zavarovanega območja, se
navede označba: »pos.obj.«.
(6) Če je objekt iz drugega, tretjega, četrtega ali petega odstavka
tega člena vključen v ustrezni program obnove, se k posameznemu primeru, ki je
označen z označbo »s«, »p«, »k« ali »pos.obj.«, pripiše tudi datum sprejema
tega programa.
14. člen
(1) V drugem razdelku tretjega sklopa, ki ima naslov »Dokazila«,
se po vrsti navedejo vsa dokazila, ki jih upravičenec predloži uradni osebi, in
sicer dokazilo o pravici do razpolaganja z objektom, potrdilo o stalnem bivališču
oziroma sedežu, potrdilo o priznanem izplačilu in odstotku višine zavarovanih
zneskov ter drugi podatki.
(2) Potrdilo zavarovanega zneska iz prejšnjega odstavka se
predloži v primeru, da je zavarovalniška škoda na stanovanju v višini najmanj
50% neposredne škode oziroma 60%, če gre za poslovni prostor, oziroma 40%, če
gre za gospodarski objekt kmetije.
(3) V drugem razdelku se tudi navede, ali so predloženi predpisano
dovoljenje za poseg v prostor in druga dokazila, kadar je to določeno s
predpisi o graditvi objektov.
15. člen
V tretjem razdelku tretjega sklopa, ki ima naslov »Dokumentacija«,
se navedejo podatki o vseh predvidenih stroških iz predložene dokumentacije, ki
se navede v vlogi in priloži vlogi.
16. člen
(1) Zaključni del vloge ima tri razdelke.
(2) Prvi razdelek zaključnega dela, ki ima naslov »»Izjava upravičenca«,
je namenjen izjavi upravičenca, da so podatki in vsa priložena dokumentacija točni
in resnični, za kar prevzema vso moralno in materialno odgovornost.
(3) Na koncu prvega razdelka je prostor za lastnoročna podpisa
upravičenca in uradne osebe, označbo datuma izpolnitve vloge in za vpis drugih
formalnosti, ki so v zvezi z vlogo, ter mesto za odtis žiga organa.
17. člen
(1) Drugi razdelek zaključnega dela, ki ima naslov »Informativni
izračun«, je namenjen za vnaprejšnji oziroma informativni izračun o določitvi
višine sredstev državnega proračuna za obnovo stvari, po programu obnove, če informativni
izračun ob vložitvi svoje vloge zahteva upravičenec.
(2) Informativni izračun nima narave dokončnega izračuna, zato
upravičencu ne jamči nobenih pravic iz naslova dodeljevanje sredstev državnega
proračuna oziroma stanovanjskega posojila in zato zoper njega ni možno nobeno
pravno sredstvo.
(3) Na koncu drugega razdelka zaključnega dela je dodan prazen
prostor, z označbo »Opombe«, v katerega lahko upravičenec, če tako zahteva,
uradni osebi narekuje svoje morebitne pripombe. Če se je upravičenec odpovedal informativnemu
izračunu, je uradna oseba dolžna to dejstvo v opombah posebej navesti.
(4) Prostor z označbo »Opombe« je namenjen tudi uradni osebi
za pripis vseh morebitnih opomb oziroma podatkov, ki so pomembni za
informativni izračun.
18. člen
Tretji razdelek zaključnega dela ima naslov »Priloge«, v
katerem se po vrsti naštejejo in opišejo vsa dokumentacija, dokazila in druge
listine, ki jih upravičenec predloži uradni osebi ob izpolnjevanju vloge.
19. člen
(1) Uradna oseba mora, preden ponudi izpolnjen obrazec v
podpis upravičencu, narediti tri enakovredne kopije. Če tako zahteva upravičenec,
je uradna oseba dolžna izpolnjeni obrazec, preden ga upravičenec podpiše, prebrati
naglas in posamezne navedbe v njem tudi obrazložiti.
(2) Prvi, ki podpiše vse tri izvode izpolnjene vloge, je upravičenec.
Ko upravičenec vse izvode podpiše, jih mora podpisati tudi uradna oseba in na
predpisanem mestu odtisniti žig organa uradne osebe. Vsi trije izvodi
izpolnjene, podpisane in žigosane vloge so enakovredni.
(3) Ko so vsi izvodi vloge podpisani in je na njih odtisnjen žig
organa uradne osebe, uradna oseba preda en izvod vloge upravičencu, dva izvoda
pa zadrži zase.
20. člen
(1) En izvod vloge in vsa dokazila, ki jih je upravičenec priložil
vlogi, vloži uradna oseba v spis, en izvod pa ostane za evidenco organu uradne
osebe.
(2) Izvod vloge, ki je vložen v spis, in vsa dokazila iz prejšnjega
odstavka organ uradne osebe dostavi komisiji za odpravo posledic nesreč.
21. člen
(1) O vseh spisih, v katere so bile vložene zaključene vloge
v skladu s prejšnjim členom, pristojna služba organa uradne osebe vzpostavi,
vodi in vzdržuje knjigo o vlogah za odpravo posledic naravnih nesreč (v
nadaljnjem besedilu: evidenčna knjiga).
(2) Evidenčna knjiga se vzpostavi, vodi in vzdržuje z
uporabo računalnika ali na klasičen način v pisni obliki.
(3) Evidenčna knjiga se na klasičen način v pisni obliki vodi
in vzdržuje trajno ter na način in pod pogoji, ki jih določajo predpisi o
arhivskem gradivu.
22. člen
(1) V evidenčni knjigi morajo biti o vseh vlogah navedeni naslednji
podatki:
1.     
zaporedna številka z označbo številke spisa in navedbo upravičenca,
2.     
podatki iz 1., 2. in 3. točke 7. člena tega pravilnika in
3.     
datum, ko je bil spis dostavljen komisiji za odpravo posledic nesreč.
(2) Podatki iz prejšnjega odstavka se vpišejo najpozneje takrat,
ko organ uradne osebe komisiji za odpravo posledic nesreč pošlje vlogo oziroma
spis v odločitev.
23. člen
(1) Odgovorna oseba tehnične pisarne mora sprejeti organizacijske
in druge ustrezne postopke in ukrepe, s katerimi se preprečuje nepooblaščen ali
neregistriran dostop do evidenčne knjige ali njeno namerno uničevanje.
(2) Nadzor nad vodenjem spisov, dokler se ne pošljejo komisiji
za odpravo posledic nesreč, in nadzor nad vzpostavitvijo, vodenjem in vzdrževanjem
evidenčne knjige in njenim zavarovanjem opravlja ministrstvo, pristojno za
okolje in prostor.
III. KONČNA DOLOČBA
24. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0071-78/2005
Ljubljana, dne 10. novembra 2005
EVA 2005-2511-0247
Janez Podobnik l.r.
Minister
za okolje in prostor

Priloga
1: Vloga za dodelitev sredstev za odpravo posledic naravne nesreče za
stanovanja, gospodarske objekte kmetije, objekte za izvajanje dejavnosti in
posebne objekte
Priloga
2: Vloga za dodelitev sredstev za odpravo posledic naravne nesreče za obnovo
občinske cestne in komunalne infrastrukture
Priloga
3: Vloga za dodelitev sredstev za odpravo posledic naravne nesreče za obnovo
javnih stavb
Priloga
4: Vloga za dodelitev sredstev za odpravo posledic naravne nesreče osebam
zasebnega prava za obnovo kmetijskih zemljišč in gozdnih cest