I. SPLOŠNE DOLOČBE
1. člen
Ta pravilnik ureja vsebino, obseg in način izvedbe
usposabljanja članov sveta javnih zavodov na področju kulture v Republiki
Sloveniji (v nadaljnjem besedilu: usposabljanje) ter način vodenja in podatke,
ki se vpisujejo v evidenco o udeležencih programa usposabljanja.
2. člen
(1) Član sveta javnega zavoda na področju kulture v
Republiki Sloveniji (v nadaljnjem besedilu: član sveta) se mora v šestih
mesecih od nastopa mandata udeležiti programa usposabljanja.
(2) Če je oseba kasneje ponovno imenovana za člana sveta
istega ali drugega javnega zavoda, se šteje, da ima usposabljanje opravljeno.
3. člen
Usposabljanje izvaja ministrstvo, pristojno za kulturo (v
nadaljnjem besedilu: ministrstvo).
II. USPOSABLJANJE
4. člen
(1) Organizacijo usposabljanja izvajajo pristojne službe
ministrstva. Minister s sklepom določi vodjo organizacije usposabljanja in
druge osebe, ki sodelujejo pri izvedbi usposabljanja, ter njihove naloge, izmed
strokovnjakov, zaposlenih na ministrstvu in v organih v sestavi, v Javnem
skladu za kulturne dejavnosti ali v javnih zavodih na področju kulture.
(2) V izvedbo usposabljanja se lahko vključijo tudi
drugi izvajalci, če je to nujno zaradi kakovosti izvedbe usposabljanja. O
vključitvi in izbiri drugih izvajalcev odloči minister.
5. člen
(1) Program usposabljanja obsega naslednje vsebine:
-       
upravljanje javnih zavodov na področju kulture ter pristojnosti in
odgovornosti svetov javnih zavodov,
-       
zakonodajo glede delovanja javnih zavodov na področju kulture s
poudarkom na aktualnih spremembah,
-       
financiranje delovanja javnih zavodov na področju kulture s poudarkom na
aktualnih spremembah in
-       
druge teme, ki neposredno vplivajo na delovanje javnih zavodov na
področju kulture.
(2) Usposabljanje se lahko organizira po področjih
kulturnih dejavnosti.
6. člen
(1) Usposabljanje se izvaja elektronsko prek spleta.
Ministrstvo lahko usposabljanje izvede tudi v obliki predavanj.
(2) Informacije o izvedbi usposabljanja se objavljajo na
spletni strani ministrstva.
7. člen
Usposabljanje je za udeležence brezplačno. Ministrstvo krije
stroške neposrednega izvajanja usposabljanja, ne krije pa potnih in drugih
stroškov udeležencev usposabljanja.
8. člen
(1) Gradiva za elektronsko usposabljanje ter obrazec
izjave o seznanitvi z gradivi se objavijo na spletni strani ministrstva.
(2) Član sveta gradiva natančno pregleda, se seznani z
njihovo vsebino ter ministrstvu posreduje izpolnjeno izjavo o seznanitvi.
(3) Na podlagi prejete izpolnjene in lastnoročno
podpisane izjave ministrstvo članu sveta izda potrdilo o udeležbi na
usposabljanju.
(4) Na elektronsko obliko usposabljanja se članu sveta
ni treba posebej prijaviti.
9. člen
(1) V primeru usposabljanja s predavanji ministrstvo dan
in kraj predavanja ter rok za prijavo objavi na svoji spletni strani najmanj
dva tedna pred izvedbo posameznega predavanja.
(2) Ministrstvo udeležencem izda potrdila o udeležbi na
usposabljanju.
10. člen
(1) Član sveta posreduje kopijo potrdila o udeležbi na
usposabljanju javnemu zavodu, v katerem je član sveta.
(2) Evidenco o udeležbi članov sveta na usposabljanjih
vodi vsak javni zavod za člane svojega sveta.
11. člen
(1) Ministrstvo vodi elektronsko evidenco o udeležencih
programa usposabljanja, kamor se vpisujejo ime in priimek, rojstni podatki,
prebivališče in elektronski naslov udeleženca programa usposabljanja ter datum
udeležbe na programu usposabljanja. V primeru elektronskega usposabljanja se
kot datum udeležbe šteje datum prejema posredovanih izjav o seznanitvi z gradivom
na ministrstvo.
(2) Pri članih sveta, ki so se udeležili programa
usposabljanja pred uveljavitvijo Zakona o spremembah in dopolnitvah Zakona o
uresničevanju javnega interesa za kulturo (Uradni list RS, št. 68/16), se kot
datum udeležbe šteje datum udeležbe na zadnjem usposabljanju.
(3) Ministrstvo lahko osebne podatke iz prejšnjega
odstavka obdeluje samo za izvajanje nalog in nadzora v zvezi z usposabljanjem
članov svetov ter za statistične namene.
III. PREHODNI IN KONČNA DOLOČBA
12. člen
Z dnem uveljavitve tega pravilnika se evidenca iz petega
odstavka 8. člena in evidenca iz drugega odstavka 9. člena Pravilnika o
usposabljanju članov sveta javnih zavodov na področju kulture v Republiki
Sloveniji (Uradni list RS, št. 99/15) združita v evidenco o udeležencih
programa usposabljanja iz 11. člena tega pravilnika.
13. člen
Z dnem uveljavitve tega pravilnika preneha veljati Pravilnik
o usposabljanju članov sveta javnih zavodov na področju kulture v Republiki
Sloveniji (Uradni list RS, št. 99/15).
14. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-29/2016/9
Ljubljana, dne 24. januarja 2017
EVA 2016-3340-0053
Anton Peršak l.r.
Minister
za kulturo