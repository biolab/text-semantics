PRVI DEL
TEMELJNE DOLOČBE
Prvo poglavje
SPLOŠNE DOLOČBE
1. člen
(namen predpisa)
(1) Državnotožilski red (v
nadaljnjem besedilu: DTR) določa pravila za opravljanje zadev državnotožilske
uprave, drugo poslovanje državnih tožilstev in izvrševanje pristojnosti
državnih tožilcev ter državnih tožilstev v skladu z zakonom, ki ureja državno
tožilstvo.
(2) Z izvajanjem določb DTR se
zagotavljajo pogoji za redno, pravilno, vestno in učinkovito delovanje
državnega tožilstva.
2. člen
(uporaba predpisa)
(1) Določbe DTR se uporabljajo
za poslovanje pri državnih tožilstvih, ne glede na to, ali se njihove
pristojnosti izvajajo na ozemlju Republike Slovenije ali v zadevah mednarodnega
državnotožilskega sodelovanja.
(2) Za področje poslovanja državnih
tožilstev, ki je urejeno s posebnimi predpisi, se DTR uporablja v primerih, ki
s temi predpisi niso posebej urejeni.
(3) V DTR uporabljeni izrazi, zapisani
v moški slovnični obliki, so uporabljeni kot nevtralni za moške in ženske.
3. člen
(izvajanje predpisa)
(1) Za izvajanje DTR skrbijo
vodje državnih tožilstev, generalni direktor in direktorji, ki lahko za potrebe
izvajanja izdajajo odredbe na njegovi podlagi.
(2) Izvajanje DTR na državnih
tožilstvih nadzoruje generalni državni tožilec v okviru nadzora državnotožilske
uprave in minister, pristojen za pravosodje, (v nadaljevanju: minister) v
okviru pravosodnega nadzora.
4. člen
(smiselna uporaba)
Določbe DTR, ki se nanašajo na obrazce,
žige, štampiljke, podpisovanje, dokumentarno gradivo in druge dokumente,
številčenje, spise v vpisnikih in pravila pisarniškega poslovanja, se smiselno
uporabljajo tudi za dokumente, ki se pošiljajo z uporabo naprav za prenos
besedila, elektronske pošte ali drugih sredstev telekomunikacijske in
informacijske tehnologije, pri katerih se namesto papirja uporablja nosilec
podatkov, ki omogoča ustrezno pregledovanje in hrambo.
5. člen
(varovanje ugleda državnega tožilstva)
(1) Državni tožilec se mora
vselej vesti tako, da varuje samostojnost, ugled in dostojanstvo svoje službe. Pri opravljanju državnotožilske službe
ali zunaj nje mora spoštovati Kodeks državnotožilske etike.
(2) Državnotožilsko osebje se mora
vselej vesti tako, da varuje ugled državnega tožilstva.
6. člen
(stiki z organi in drugimi osebami)
(1) Državno tožilstvo glede
zadev, ki so skupnega pomena za vsa državna tožilstva, v stikih z državnimi in
drugimi pristojnimi organi ter drugimi osebami predstavlja generalni državni
tožilec.
(2) Vodje okrožnih državnih tožilstev
in vodja Oddelka za preiskovanje in pregon uradnih oseb s posebnimi pooblastili
(v nadaljnjem besedilu: Posebni oddelek) so dolžni o vseh predlogih za
sodelovanje, ki ne sodijo v okvir redne pristojnosti, obvestiti generalnega državnega
tožilca.
(3) Generalni državni tožilec lahko
glede na naravo in pomen predloga za sodelovanje s pristojnimi organi pooblasti
posameznega vrhovnega državnega tožilca ali vodjo okrožnega državnega tožilstva
in pri tem določi obseg pristojnosti in način sodelovanja ter obveščanje.
(4) Vodje okrožnih državnih tožilstev
in vodja Posebnega oddelka so dolžni obvestiti generalnega državnega tožilca o
vseh poročilih in podatkih, ki so jih izven okvira redne pristojnosti
posredovali drugim organom in osebam o reševanju posamezne zadeve ali vrste
zadev.
7. člen
(uveljavljanje disciplinske odgovornosti)
(1) Državni tožilec je
disciplinsko odgovoren za kršitve državnotožilskih dolžnosti v skladu z
zakonom, ki ureja državno tožilstvo.
(2) Državnotožilsko osebje je
disciplinsko odgovorno za kršitve delovnih obveznosti in dolžnosti v skladu z
zakonom, ki ureja javne uslužbence, do ureditve s kolektivno pogodbo.
(3) Glede disciplinskega postopka,
disciplinskih organov, in drugih vprašanj, ki so povezana z disciplinsko
odgovornostjo, se za državnotožilsko osebje uporabljajo predpisi, ki urejajo
disciplinski postopek zoper javne uslužbence za disciplinske kršitve obveznosti
iz delovnega razmerja.
8. člen
(ogroženost državnih tožilcev ali
državnotožilskega osebja)
(1) Če sta ogrožena življenje ali
osebna varnost državnega tožilca vodja državnega tožilstva takoj obvesti
generalnega državnega tožilca z navedbo razlogov in okoliščin ogroženosti.
(2) Generalni državni tožilec o
ogroženosti takoj obvesti generalnega direktorja policije zaradi odločitve o
varovanju oseb, prostorov in okoliša po določbah predpisov o varovanju
določenih oseb, objektov in okolišev objektov, v katerih so sedeži državnih
organov.
Drugo poglavje
OBVEŠČANJE IN JAVNOST DELA
9. člen
(dolžnost obveščanja)
(1) O zadevah posebej hudih
kaznivih dejanj, o zadevah ki so širšega javnega pomena, o zadevah, ki imajo
posebno odmevnost ali o zahtevnih pravnih vprašanjih, ki so pomembna za
državnotožilsko in sodno prakso, mora državni tožilec nemudoma obvestiti vodjo
državnega tožilstva, ta pa v obliki operativnega poročila Vrhovno državno
tožilstvo Republike Slovenije (v nadaljevanju: Vrhovno državno tožilstvo). Na
enak način poteka tudi redno obveščanje o stanju in reševanju teh zadev, z
navedbo izvršenih in načrtovanih ukrepov.
(2) Obvestilo iz prejšnjega odstavka
obsega povzetek naznanitve kaznivega dejanja, kazenske ovadbe ali poročila
pristojnega organa, osnovne podatke o osumljencih in drugih udeležencih, ter
izvršenih in načrtovanih dejanjih državnega tožilca, ki obravnava zadevo.
Obvestilo se posreduje pisno, v nujnih primerih pa se posreduje predhodno ustno
poročilo.
(3) Generalni državni tožilec lahko za
izvrševanje svojih pristojnosti zahteva, da mu državni tožilci preko vodje
državnega tožilstva pošiljajo podatke in informacije o posameznih zadevah ali o
določenih vrstah zadev.
10. člen
(državnotožilsko glasilo in izdaja
strokovne literature)
(1) Za obveščanje državnih
tožilstev Vrhovno državno tožilstvo izdaja notranje glasilo Tožilska obvestila.
(2) Tožilska obvestila se izdajo
najmanj dvakrat letno v elektronski obliki. Objavijo se na intranetu državnega
tožilstva ter posredujejo Ministrstvu za pravosodje (v nadaljnjem besedilu:
ministrstvo).
(3) V Tožilskih obvestilih se
objavijo:
-      
politika pregona, njene spremembe in
dopolnitve;
-      
poročila o pomembnejših kazenskih zadevah;
-      
splošna navodila, načelna stališča in pravna
mnenja Vrhovnega državnega tožilstva;
-      
gradiva, za katera Državnotožilski svet odloči,
da se objavijo v Tožilskih obvestilih;
-      
odločbe Ustavnega sodišča Republike Slovenije,
Vrhovnega sodišča Republike Slovenije in višjih sodišč, pomembne za delo
državnih tožilcev;
-      
strokovni prispevki, pomembni za prakso
državnih tožilcev;
-      
informacije o predlogih zakonov in podzakonskih
aktov, ki so povezani z delom državnih tožilcev in poslovanjem državnih
tožilstev;
-      
načelna mnenja Komisije za etiko in integriteto
glede vrste kršitev Kodeksa državnotožilske etike;
-      
druga sporočila in obvestila.
(4) Glasilo Tožilska obvestila ureja
uredniški odbor, ki ga imenuje generalni državni tožilec.
(5) O izdaji strokovne literature
odloča generalni državni tožilec, ki v posameznem primeru določi uredniški
odbor.
11. člen
(zagotavljanje javnosti)
(1) Državno tožilstvo
zagotavlja javnost svojega delovanja prek medijev s posredovanjem informacij o
vprašanjih z delovnega področja državnega tožilstva.
(2) Državno tožilstvo mora pri
obveščanju javnosti medijem zagotavljati enake možnosti informiranja. Glede na
naravo in pomen zadeve lahko sporočila in podatke, ki so pisno posredovani posameznim
medijem, državno tožilstvo objavi v obliki, ki je dostopna drugim medijem in
javnosti.
12. člen
(obveščanje javnosti)
(1) Obveščanje javnosti
usklajuje in nadzoruje generalni državni tožilec ali z letnim razporedom
določen drug vrhovni državni tožilec, strokovno podporo pa zagotavlja urad
generalnega državnega tožilca.
(2) V okviru obveščanja državno
tožilstvo skladno z zakoni, ki urejajo državno tožilstvo, medije, dostop do
informacij javnega značaja, varstvo osebnih podatkov in tajnost podatkov, daje
sporočila ali podatke medijem ter omogoča urednikom, novinarjem in drugim
avtorjem programskih prispevkov dostop do informacij za objavo prek medijev.
(3) Generalni državni tožilec lahko za
izvrševanje posameznih strokovnih oziroma tehničnih opravil pri obveščanju
javnosti z odredbo pooblasti posameznega državnega tožilca, strokovnega
sodelavca ali drugega javnega uslužbenca na Vrhovnem državnem tožilstvu.
13. člen
(pobude in predlogi za obveščanje
javnosti)
(1) Generalni državni tožilec
ali po njegovem pooblastilu drug državni tožilec lahko na lastno pobudo ali na
predlog vodje državnega tožilstva poda izjavo za javnost o delu državnih
tožilcev ali o stanju posamezne zadeve v obsegu in na način, kot je določen v
zakonu, ki ureja državno tožilstvo.
(2) Pobude medijev za podajo
informacije iz prejšnjega odstavka se posredujejo uradu generalnega državnega
tožilca, pobudo za obveščanje o stanju in reševanju posameznih zadev pa lahko
tudi neposredno vodjem okrožnih državnih tožilstev.
(3) Poleg primerov iz prejšnjih
odstavkov tega člena lahko generalni državni tožilec ali po njegovem
pooblastilu drug državni tožilec obvešča javnost tudi o stanju kriminalitete
ter o drugi splošni problematiki s področja pregona kaznivih dejanj ter
civilnopravnega in upravnega področja v okviru pristojnosti državnega
tožilstva.
14. člen
(samostojno podajanje informacij)
(1) Državni tožilec, ki je na
javnem procesnem dejanju ali pri drugih javnih oblikah državnotožilskega dela
opravljal državnotožilsko službo, lahko samostojno podaja informacije medijem o
posameznih izvršenih oziroma načrtovanih dejanjih, če vodja državnega tožilstva
za posamezno zadevo ne odredi drugače.
(2) Vodje okrožnih državnih tožilstev
lahko na zahtevo medijev le-tem samostojno posredujejo podatke o tem, ali
določeno zadevo obravnavajo in o stanju ter reševanju zadeve. Obvestilo o
prejeti zadevi se praviloma nanaša le na navedbo kaznivega dejanja in na
sporočilo o izvršenih državnotožilskih ukrepih.
(3) O obveščanju javnosti v
zadevah posebnega pomena se mora vodja državnega tožilstva predhodno
posvetovati z generalnim državnim tožilcem oziroma drugim vrhovnim državnim
tožilcem, ki je pooblaščen za usklajevanje obveščanja javnosti.
(4) O obveščanju javnosti iz drugega
odstavka tega člena vodje okrožnih državnih tožilstev pisno obvestijo urad
generalnega državnega tožilca.
15. člen
(način in obseg obveščanja)
(1) O zadevah, ki so pri
državnem tožilstvu v reševanju, se informacije dajejo pisno. V zadevah, ki so
širšega javnega pomena ali imajo posebno odmevnost, se novinarje, ki se
predhodno izkažejo z novinarsko izkaznico ali na drug ustrezen način, obvešča
na tiskovnih konferencah.
(2) Pisno obvestilo državnega
tožilstva iz prejšnjega odstavka se medijem pošlje praviloma preko Slovenske
tiskovne agencije ali neposredno tistim medijem, ki so zahtevali informacijo
oziroma, ki pokrivajo območje, kateremu je obvestilo namenjeno. Obvestilo se
lahko objavi tudi na spletnih straneh državnega tožilstva.
(3) Obvestilo mora biti sestavljeno
tako, da varuje ugled, zasebnost, tajnost in druge zakonite interese strank in
drugih udeležencev v postopku, ugled in samostojnost državnega tožilca in
državnega tožilstva, ter da ne škoduje interesom postopka.
(4) Vodje okrožnih državnih tožilstev
o posredovanih informacijah iz prvega odstavka tega člena obvestijo urad
generalnega državnega tožilca.
16. člen
(spremljanje medijev)
(1) Za spremljanje medijev
skrbi urad vodje državnega tožilstva, ki lahko uporablja storitev klipinga.
(2) Če se ob spremljanju poročanja
medijev ugotovi, da objavljene informacije niso v skladu z danimi obvestili ali
da neobjektivno oziroma neresnično prikazujejo poslovanje državnega tožilstva
ali delo državnega tožilca ali v drugih primerih, določenih z zakonom, vodja
državnega tožilstva po svoji oceni ter glede na okoliščine poskrbi, da se
objava v medijih popravi in o tem obvesti urad generalnega državnega tožilca.
(3) V vseh zapisih o obvestilih, danih
medijem, o tiskovnih konferencah ter drugih oblikah obveščanja javnosti mora
biti označena povezava do vsebine posredovanih informacij v informacijskem
sistemu ter do posredovanih gradiv z navedbo opravilne številke spisa.
17. člen
(katalog informacij javnega značaja)
Dostop do informacij javnega značaja se
zagotavlja z objavo skupnega kataloga informacij javnega značaja vseh državnih
tožilstev na skupni spletni strani državnih tožilstev.
18. člen
(obveščanje ministrstva za izvrševanje
zakonskih pristojnosti)
(1) Za izvrševanje zakonskih
pristojnosti ministrstva mu državna tožilstva poročajo na način, ki omogoča
pravočasno in ustrezno izvrševanje njegovih pristojnosti.
(2) Posredovanje poročil in podatkov
se izvršuje v skladu s pogoji iz zakona, ki ureja državno tožilstvo. Izvaja se
praviloma pisno, v nujnih primerih pa lahko tudi ustno. Poročila in podatke, ki
so posredovani ustno, mora državno tožilstvo naknadno posredovati pisno, o tem
sestaviti uradni zaznamek in ga vložiti v »Tu« spis ter po potrebi tudi v drug
ustrezen spis ali vpisnik.
19. člen
(obveščanje ministrstva o nadzorstvenih
pritožbah in rokovnih predlogih)
(1) Državna tožilstva obveščajo
ministrstvo v skladu z zakonom, ki ureja državno tožilstvo, o vseh vloženih
nadzorstvenih pritožbah, ki jih obravnavajo glede poslovanja državnega
tožilstva, na način in v obsegu ki omogoča izpolnjevanje obveznosti ministrstva
glede osebne evidence državnih tožilcev, zlasti z navedbo osebnega imena in
naziva nosilca zadeve.
(2) Državna tožilstva obveščajo
ministrstvo v skladu z zakonom iz prejšnjega odstavka o vseh nadzorstvenih
pritožbah in rokovnih predlogih, ki so jih državni tožilci vložili v postopkih
pred sodišči Republike Slovenije na način in v obsegu ki omogoča izpolnjevanje
obveznosti ministrstva glede osebne evidence državnih tožilcev, zlasti z
navedbo osebnega imena in naziva nosilca zadeve.
Tretje poglavje
POSLOVANJE S STRANKAMI IN DRUGIMI OSEBAMI
20. člen
(poslovanje s strankami)
(1) Državni tožilci poslujejo z
oškodovanci, ovaditelji, strankami in drugimi udeleženci postopka v okviru
svojih pristojnosti pri procesnih dejanjih pred pristojnimi organi ter na
državnem tožilstvu.
(2) Državni tožilec ali po njegovi
odredbi strokovni sodelavec mora zagotoviti, da se vsako poslovanje državnega
tožilca iz prejšnjega odstavka zabeleži v spisu zadeve, razen če je tako
poslovanje državnega tožilca zabeleženo v drugem dokumentu pristojnega organa.
21. člen
(poslovni čas in uradne ure)
(1) Poslovni čas državnih
tožilstev je od ponedeljka do četrtka od 8. do 16. ure, v petek od 8. do 15.
ure.
(2) Uradne ure za stranke so na
državnih tožilstvih v ponedeljek in petek od 9. do 12. ure, v sredo pa od 9. do
12. ure ter od 14. do 16. ure. Razpored uradnih ur mora biti objavljen na
vidnem mestu pri vhodu v državno tožilstvo.
(3) V okviru delovnega časa določi
vodja državnega tožilstva čas polurnega odmora v skladu s predpisi o delovnih
razmerjih in upoštevaje vezanost državnotožilskega osebja na uradne ure, glavne
obravnave in naroke.
(4) Za nujne zadeve, za že začete
obravnave, naroke oziroma oglede, katerih preložitev bi povzročila večje
stroške ali zavlačevanje postopka in za zadeve, ki se v skladu z določbami
Sodnega reda lahko vodijo tudi pred ali po izteku poslovnega časa, mora vodja
državnega tožilstva v primeru, če tako okoliščino lahko predvidi ali je o njej
obveščen, zagotoviti, da se praviloma opravijo oziroma dokončajo z
razporeditvijo rednega obsega delovnega časa posameznih državnih tožilcev.
(5) V zadevah iz prejšnjega odstavka
je državni tožilec dolžan zagotoviti prisotnost oziroma nadaljevati z delom
tudi po izteku poslovnega časa. Če to ni možno, je dolžan takoj obvestiti vodjo
državnega tožilstva oziroma dežurnega državnega tožilca in nadaljevati z delom
do prejema ustrezne odredbe.
(6) Vodja državnega tožilstva lahko
zaradi nemotenega opravljanja dela državnega tožilstva določi posameznemu
javnemu uslužbencu državnega tožilstva poseben razpored delovnega časa.
(7) Na delovna dneva 24. in
31. decembra je poslovni čas vseh državnih tožilstev od 8. do 13. ure,
uradne ure pa so od 9. do 12. ure.
22. člen
(izraba letnega dopusta)
(1) Državni tožilec in
državnotožilsko osebje morajo pretežni del letnega dopusta izkoristiti v času
sodnih počitnic.
(2) Čas izrabe pretežnega dela letnih
dopustov se opredeli z okvirnim razporedom letnega dopusta, ki ga vodja
državnega tožilstva izda najkasneje do 15. aprila za tekoče leto.
23. člen
(dostopnost)
(1) Stranke, njihovi
pooblaščenci in druge upravičene osebe imajo v okviru splošnih določil o
poslovnem času dostop do pisarn državnega tožilstva, v katerih se sprejemajo
vloge in dajejo obvestila, praviloma samo med uradnimi urami.
(2) V nujnih primerih morajo državni
tožilec, strokovni sodelavec ali vpisničar v okviru poslovnega časa državnega
tožilstva osebam iz prejšnjega odstavka podatke o stanju zadeve zagotoviti tudi
izven uradnih ur.
(3) Državni tožilci in strokovni
sodelavci, ki jih vodja državnega tožilstva določi za poslovanje z osebami iz
prvega odstavka, so med uradnimi urami dolžni sprejemati na zapisnik ovadbe,
nadzorstvene pritožbe in druge predloge.
24. člen
(posredovanje podatkov in vpogled v spise)
(1) Podatke o stanju zadeve,
kot izhajajo iz vpisnika, upravičenim osebam daje vpisničar z dovoljenjem
pristojnega državnega tožilca, v njegovi odsotnosti pa z dovoljenjem vodje
državnega tožilstva ali osebe, ki jo za to pooblasti. Po telefonu lahko daje le
obvestila, ki so nujna za uspešno izvedbo načrtovanega procesnega dejanja. Pred
posredovanjem obvestila se na primeren način preveri istovetnost stranke,
pooblaščenca oziroma druge osebe.
(2) Osebe, ki izkažejo zakonit
interes, imajo na obrazloženo pisno zahtevo pravico do vpogleda v spis ali
drugo dokumentacijo ter do kopiranja, prepisa ali izpisa v obsegu, ki ga določi
pristojni državni tožilec, v njegovi odsotnosti pa vodja državnega tožilstva
ali po njegovem pooblastilu drug državni tožilec v skladu z zakoni, ki urejajo
državno tožilstvo in medije.
(3) O posredovanju podatkov in
vpogledu v spise ali drugo dokumentacijo ter dovoljenih kopiranjih, prepisih
ali izpisih se v spis vloži uradni zaznamek z navedbo pravne podlage za
posredovanje, navedbo osebe, kateri so bili podatki posredovani oziroma je bil
dovoljen vpogled, kopiranje, prepis ali izpis, navedbo posredovanih podatkov,
datum zaznamka in podpis pristojne osebe državnega tožilstva.
(4) Osebe iz drugega odstavka tega
člena nimajo pravice do vpogleda v interni opomnik in v izločena obvestila.
25. člen
(sprejemanje strank)
(1) Državni tožilci
oškodovance, ovaditelje, stranke in druge udeležence k procesnim dejanjem, za
katere so pristojni, vabijo pisno. Izjemoma, če gre za nujne zadeve ali
nepričakovane dogodke, lahko vabilo ali preklic vabila sporočijo ustno. O takem
sporočilu se v spis vloži uradni zaznamek z navedbo vsebine sporočila.
(2) Državni tožilec samostojno odloča,
če in kdaj bo sprejel nevabljene osebe iz prejšnjega odstavka ali tiste, ki
zatrjujejo zakonit interes za podajo izjave na državnem tožilstvu.
26. člen
(prepoved izražanja osebnega mnenja o
pravilnosti odločitev)
Državni tožilci in državnotožilsko osebje
pri stikih s fizičnimi in pravnimi osebami in pri obvestilih ne smejo izražati
svojega osebnega mnenja o pravilnosti odločitev ali dejanj, o katerih dajejo
obvestilo, in tudi ne dajati izjav o verjetnem izidu posamezne zadeve oziroma o
predvidenih ali načrtovanih ukrepih.
27. člen
(uporaba jezika pripadnikov narodnih
skupnosti)
Pripadnikom narodnih skupnosti na območjih,
ki so z Ustavo Republike Slovenije, zakoni in drugimi predpisi opredeljena kot
narodnostno mešana območja, ki v postopku uporabljajo svoj jezik, se v tem
jeziku vročajo dokumenti in opravljajo vsa pravna dejanja v okviru poslovanja
državnega tožilstva.
Četrto poglavje
PROSTORI IN OPREMA
28. člen
(hišni red)
(1) S hišnim redom se določi
zlasti način uporabe delovnih in drugih prostorov državnega tožilstva, čas
zadrževanja zaposlenih v zgradbi, razpolaganja s ključi vhodnih vrat, ukrepe za
vzdrževanje reda in čistoče v zgradbi, ukrepe za zagotavljanje varnosti zgradbe
in oseb v zgradbi, način dostopa obiskovalcev, uporabo pripadajočega zemljišča
in zgradbi pripadajočih parkirnih prostorov. Način uporabe delovnih in drugih
prostorov državnih tožilstev vključuje tudi dodelitev, razdelitev, odvzem in
omejitev uporabe določenih prostorov med posameznimi državnimi tožilstvi in
drugimi državnimi organi.
(2) Hišni red izda vodja državnega
tožilstva.
29. člen
(označba prostorov in opreme državnega
tožilstva)
(1) Ob vhodu v zgradbo, v
kateri ima državno tožilstvo svoje prostore, mora biti na pročelju zgradbe
pritrjena tabla velikosti 60 x 40 cm, na vrhu katere je državni grb Republike
Slovenije, nato napis »Republika Slovenija« in pod njim naziv državnega
tožilstva, pri zunanjih oddelkih pa tudi označba, da gre za zunanji oddelek.
(2) Na vhodnih vratih v posamezne
prostore v zgradbi, v kateri delajo državni tožilci mora biti pritrjena
pravokotna ploščica z imenom in priimkom državnega tožilca ter označbo »državni
tožilec – državna tožilka«. Na vhodnih vratih prostora, v katerem dela vodja
državnega tožilstva ali organizacijske enote, mora biti na ploščici tudi
označba »vodja državnega tožilstva« oziroma organizacijske enote.
(3) Ustrezno se označijo tudi prostori
državnotožilskega osebja.
(4) Na vhodnih vratih morajo biti
pritrjeni napisi, iz katerih je razvidno, katera dela se pretežno opravljajo v
prostorih, kot so zlasti vložišče, urad predstojnika, pisarna oddelka.
(5) Na vseh vhodnih vratih je številka
prostora.
30. člen
(napisi na dvojezičnih območjih)
Na dvojezičnih območjih so vsi napisi tudi
v italijanskem oziroma madžarskem jeziku.
31. člen
(grb in zastava)
(1) V prostoru, v katerem dela
vodja državnega tožilstva, mora biti na vidnem mestu grb Republike Slovenije.
(2) V drugih prostorih, v katerih se
redno posluje s strankami, mora biti na vidnem mestu mala zastavica Republike
Slovenije.
32. člen
(obrazci)
(1) Za izdelavo
državnotožilskih aktov ter za posamezne dokumente in listine, določene z DTR
ali drugimi predpisi, uporabljajo državna tožilstva obrazce.
(2) Obrazci so sestavni del
informacijskega sistema za podporo delovanju državnega tožilstva.
(3) Za posamezna pisarniška opravila,
ki se opravljajo z uporabo informacijskega sistema, mora biti v obrazcu
omogočen izpis vseh podatkov, ki jih je iz informacijskega sistema možno zajeti
v obrazec.
(4) Poleg obrazcev, določenih z DTR in
drugimi predpisi, lahko državna tožilstva uporabljajo tudi obrazce, ki jih
določi generalni državni tožilec ali pa jih za posamezno državno tožilstvo
določi vodja državnega tožilstva.
33. člen
(žigi)
(1) Vsi poslani uradni
dokumenti državnih tožilstev morajo biti zaradi pristnosti in verodostojnosti
opremljena z žigom državnega tožilstva in podpisom pristojne osebe.
(2) Žig državnega tožilstva je uradni
znak okrogle oblike z nazivom državnega tožilstva in grbom Republike Slovenije
ter navedbo številke izdaje žiga.
(3) Za posebne primere, v katerih bi
bil navedeni žig neprimeren, se lahko uporablja mali žig.
(4) Za obliko, besedilo, naročanje in
hranjenje žigov se uporabljajo posebni predpisi.
34. člen
(štampiljke)
(1) Za mehanično odtiskovanje
naziva državnega tožilstva ter kratke zaznamke, označbe in odredbe uporabljajo
državna tožilstva štampiljke, ki jih določi generalni državni tožilec.
(2) Poleg teh štampiljk državno
tožilstvo uporablja za posamezna opravila tudi z drugimi predpisi določene
štampiljke.
35. člen
(označba zunanjega oddelka)
V žigih, malih žigih in štampiljkah, ki jih
uporabljajo zunanji oddelki državnih tožilstev, mora biti tudi označba
zunanjega oddelka.
36. člen
(evidenca žigov in štampiljk)
(1) Skladno s posebnimi
predpisi državno tožilstvo vodi evidenco žigov.
(2) Žige in štampiljke hrani in za
njih odgovarja javni uslužbenec, ki jih pri delu uporablja.
37. člen
(naročanje žigov in štampiljk)
(1) Žige in štampiljke naročajo
državna tožilstva pri izbranem ponudniku, v skladu s predpisi, ki urejajo javno
naročanje.
(2) Ponudnika za določeno obdobje
izbere Vrhovno državno tožilstvo Republike Slovenije za vsa državna tožilstva v
Republiki Sloveniji.
38. člen
(uradne izkaznice)
(1) Državni tožilci,
državnotožilsko osebje, ki samostojno opravlja posamezna dejanja oziroma
opravila za uradne potrebe državnega tožilstva in policisti Posebnega oddelka
imajo službeno izkaznico (v nadaljnjem besedilu: uradna izkaznica), s katero se
lahko izkažejo pri opravljanju uradnih nalog. Uradne izkaznice izdaja
ministrstvo.
(2) Uradna izkaznica je
sestavljena iz:
-      
usnjenega ovitka,
-      
identifikacijske kartice, in
-      
značke z znakom državnega tožilstva.
(3) Usnjeni ovitek je iz črnega usnja,
velikosti 7 krat 10,5 cm. Na sprednji strani usnjenega ovitka je v slepem
tisku odtisnjen znak državnega tožilstva premera 25 mm.
(4) Na zgornji notranji strani
usnjenega ovitka je prostor za vstavitev identifikacijske kartice. Na spodnjo
notranjo stran ovitka je vstavljena značka z znakom državnega tožilstva, ki se
da odpeti. Značka ima premer 35 mm, ščit je gladko brušen v zlati barvi,
obroba, tehtnica in meč so poglobljeni v patinirani, zlati barvi.
(5) Identifikacijska kartica je
plastična kartica velikosti 54 krat 85,6 mm (standard CR 80).
(6) Znak državnega tožilstva je
okrogel, zlat ščit z obrobo, na katerem je stilizirana enakoročna tehtnica na
pokončnem meču.
(7) Uradne izkaznice se izdajo na
obrazcu št. 1, obrazcu št. 2 in obrazcu št. 3 iz Priloge 1, ki je sestavni del
tega DTR.
(8) Na območjih, kjer državna tožilstva
poslujejo tudi v italijanskem oziroma madžarskem jeziku, se izda uradna
izkaznica z besedilom v slovenskem in italijanskem oziroma madžarskem jeziku.
39. člen
(uradna izkaznica državnih tožilcev)
(1) Državni tožilci se pri izvajanju
državnotožilske službe izkažejo z uradno izkaznico, ki se izda na obrazcu št. 1
iz Priloge 1 tega DTR.
(2) Na
prvi strani uradne izkaznice državnih tožilcev so: grb Republike Slovenije,
fotografija državnega tožilca (kot je potrebna za osebni dokument) in pod njo
datum izdaje izkaznice, registrska številka, besedilo: »REPUBLIKA SLOVENIJA –
naziv državnega tožilstva«, sledi ime in priimek imetnika, naziv imetnika, žig
Vrhovnega državnega tožilstva ter podpis generalnega državnega tožilca.
(3) Na drugi
strani izkaznice je besedilo: »Državni organi, organi samoupravnih lokalnih
skupnosti in nosilci javnih pooblastil morajo na podlagi zakona, ki ureja
državno tožilstvo, državnim tožilcem nuditi zahtevano pomoč pri izvajanju
njihove funkcije«. V spodnjem desnem kotu je napis: »Izdajatelj: Ministrstvo za
pravosodje«.
40. člen
(uradna izkaznica državnotožilskega
osebja)
(1)
Državnotožilsko osebje, ki samostojno opravlja posamezna dejanja oziroma
opravila za uradne potrebe državnega tožilstva se pri opravljanju uradnih nalog
izkaže z uradno izkaznico, ki se izda na obrazcu št. 2 iz Priloge 1 tega DTR.
(2) Na
prvi strani uradne izkaznice javnih uslužbencev državnega tožilstva, ki
samostojno opravljajo posamezna dejanja oziroma opravila za uradne potrebe
tožilstva so: grb Republike Slovenije, fotografija javnega uslužbenca (kot je
potrebna za osebni dokument) in pod njo datum izdaje izkaznice, registrska številka,
besedilo: »REPUBLIKA SLOVENIJA – naziv državnega tožilstva«, sledi ime in priimek
imetnika, naziv imetnika, žig Vrhovnega državnega tožilstva ter podpis
generalnega državnega tožilca.
(3) Na drugi
strani izkaznice je v spodnjem desnem kotu napis: »Izdajatelj: Ministrstvo za pravosodje«.
41. člen
(uradna izkaznica policistov Posebnega
oddelka)
(1) Policisti Posebnega oddelka se pri
opravljanju svojih, z zakonom določenih nalog izkažejo z uradno izkaznico, ki
se izda na obrazcu št. 3 iz Priloge 1 tega DTR.
(2) Na
prvi strani uradne izkaznice policistov Posebnega oddelka so: grb Republike
Slovenije, fotografija policista (kot je potrebna za osebni dokument) in pod
njo datum izdaje izkaznice, registrska številka, besedilo: »REPUBLIKA SLOVENIJA
– SPECIALIZIRANO DRŽAVNO TOŽILSTVO REPUBLIKE SLOVENIJE«, sledi ime in priimek
imetnika, spodaj sledi napis: »POLICIST POSEBNEGA ODDELKA«, žig Vrhovnega
državnega tožilstva ter podpis generalnega državnega tožilca.
(3) Na drugi
strani izkaznice je besedilo: »Policisti Posebnega oddelka imajo pri
opravljanju svojih, z zakonom določenih nalog, pooblastila kot jih določajo
zakon, ki ureja policijo, zakon, ki ureja kazenski postopek in predpisi,
sprejeti na njuni podlagi.«. V spodnjem desnem kotu je napis: »Izdajatelj: Ministrstvo
za pravosodje«.
42. člen
(administrativno tehnične naloge)
(1) Ministrstvo izvaja
administrativno tehnične naloge v zvezi z izdajanjem in arhiviranjem uradnih
izkaznic po določbah DTR, o čemer vodi evidenco. Za posamezno izkaznico se v
evidenco vpisujejo naslednji podatki:
-      
osebno ime imetnika izkaznice;
-      
registrska številka izkaznice;
-      
datum izdaje;
-      
datum arhiviranja in razlog oziroma datum
prejema obvestila iz drugega odstavka tega člena in razlog.
(2) Če imetnik izkaznico izgubi ali
kako drugače ostane brez nje ali je poškodovana, je o tem dolžan nemudoma
obvestiti ministrstvo. Ministrstvo upravičencu izda novo izkaznico pod novo
registrsko številko. Naknadno najdeno izkaznico, ki je bila izgubljena, oziroma
poškodovano izkaznico se arhivira.
(3) Če se spremenijo naziv državnega
tožilstva, naziv državnega tožilca ali državnotožilskega osebja ali njihovi
osebni podatki, na podlagi katerih je bila izdana uradna izkaznica, se imetniku
izda nova izkaznica po tem, ko prejšnjo vrne ministrstvu.
(4) Če preneha funkcija, zaposlitev
ali premestitev, na podlagi katerih je bila izkaznica izdana, je imetnik ali
njegov družinski član dolžan izkaznico takoj vrniti ministrstvu. Vrnjena
izkaznica se arhivira.
DRUGI DEL
ORGANIZACIJA IN POSLOVANJE DRŽAVNIH TOŽILSTEV
Prvo poglavje
NOTRANJA UREDITEV DRŽAVNEGA TOŽILSTVA
43. člen
(akt o notranji organizaciji in
sistemizaciji delovnih mest državnega tožilstva)
(1) Akt o notranji organizaciji
in sistemizaciji delovnih mest državnega tožilstva (v nadaljnjem besedilu: Akt)
izda vodja tega državnega tožilstva v soglasju z generalnim državnim tožilcem.
(2) Akt ureja:
-      
notranjo organizacijo, s katero so določene
notranje organizacijske enote, v katerih se združujejo naloge državnega
tožilstva ali podporne naloge, njihova delovna področja oziroma naloge in način
vodenja, pooblastila in odgovornosti;
-      
sistemizacijo delovnih mest, s katero so
določeni opisi nalog na posameznih delovnih mestih;
-      
pogoje za zasedbo delovnih mest ter strukturo
vseh uradniških in strokovno-tehničnih delovnih mest po organizacijskih enotah;
-      
druge pravice in obveznosti državnotožilskega
osebja.
(3) Notranja organizacija državnega
tožilstva se določi glede na obseg dela državnega tožilstva, število državnih
tožilcev ter število državnotožilskega osebja.
44. člen
(nadzor državnotožilske uprave)
(1) Opravljanje zadev
državnotožilske uprave na posameznem državnem tožilstvu nadzoruje vodja tega
državnega tožilstva in generalni državni tožilec.
(2) Vodja državnega tožilstva lahko za
potrebe izvajanja nadzora državnotožilske uprave odredi pregled dela
državnotožilskega osebja oziroma državnotožilskih spisov, generalni državni
tožilec pa tudi, da mu za potrebe izvajanja nadzora državnotožilske uprave na
okrožnem državnem tožilstvu vodja tega državnega tožilstva poroča o izvajanju
svoje dolžnosti nadzora državnotožilske uprave.
(3) Pri pregledu dela iz prejšnjih
odstavkov tega člena ni dopustno posegati v samostojnost državnih tožilcev pri
odločanju v konkretni zadevi.
(4) Glede izvajanja nadzora
državnotožilske uprave se smiselno uporabljajo določbe DTR o izvajanju
strokovnega nadzora.
45. člen
(zunanji oddelki)
Vodja okrožnega državnega tožilstva
razporeja državne tožilce in državnotožilsko osebje na delo v zunanje oddelke.
46. člen
(notranji oddelki in druge notranje organizacijske
enote)
(1) Vodja državnega tožilstva
lahko zaradi specializacije, učinkovitosti, ali usklajenega delovanja na
določenih področjih, oblikuje oddelke kot notranje organizacijske enote.
(2) Oddelek se lahko oblikuje, če so
za opravljanje državnotožilskih zadev na istem pravnem področju razporejeni
najmanj trije državni tožilci s polno ali nadpolovično obremenitvijo na
področju, za katerega se oblikuje oddelek.
(3) Druga notranja organizacijska
enota se lahko oblikuje, če so za delo na določenem področju, ki sodi v zadeve
državnotožilske uprave, določeni najmanj en državni tožilec s polno in dva
državna tožilca z delno obremenitvijo ali najmanj trije javni uslužbenci.
(4) Dodatki za vodenje se urejajo s
posebnimi predpisi.
47. člen
(vodenje oddelka in druge notranje
organizacijske enote)
(1) Vodja oddelka zagotavlja
pogoje za tekoče in strokovno delo na oddelku. Za dodeljevanje zadev v skladu z
zakonom, ki ureja državno tožilstvo, DTR in letnim razporedom pa je pristojen v
skladu s pooblastili vodje državnega tožilstva.
(2) Če vodja oddelka obravnava
posamezne zadeve kot državni tožilec, pooblastila vodje oddelka glede teh zadev
izvršuje vodja državnega tožilstva.
(3) Drugo notranjo organizacijsko
enoto vodi državni tožilec, generalni direktor, direktor ali drug javni
uslužbenec.
48. člen
(pritožbeni oddelki)
(1) Pritožbeni oddelek vodi
vodja okrožnega državnega tožilstva, pristojnega po sedežu višjega sodišča ali
višji državni tožilec tega državnega tožilstva, ki ga določi vodja državnega
tožilstva.
(2) V pritožbenem oddelku opravljajo
državnotožilsko službo vsi višji državni tožilci, ki so razporejeni za
reševanje pritožbenih zadev, ter potrebno število okrožnih in okrajnih državnih
tožilcev in strokovnih sodelavcev, ki sodelujejo pri reševanju pritožbenih
zadev.
(3) Pri delu pritožbenega oddelka
višji državni tožilci okrožnega državnega tožilstva zunaj sedeža višjega
sodišča sodelujejo z udeležbo na kolegijih, z obravnavanjem posameznih
pomembnejših pritožbenih zadev in z udeležbo na sejah pritožbenega sodišča v
zadevah, praviloma iz pristojnosti svojega okrožnega državnega tožilstva, v
skladu z dogovorom na kolegiju.
(4) Na kolegiju pritožbenega oddelka
se obravnavajo pomembnejše pritožbene zadeve, strokovna problematika in
usklajuje obseg in razpored udeležbe višjih državnih tožilcev na sejah in
obravnavah pritožbenih sodišč. Če glede obsega udeležbe na sejah pritožbenega
sodišča ni soglasja, odloči generalni državni tožilec.
(5) Za pravočasno posredovanje
dodeljenih spisov in obveščanje v pritožbenih zadevah posameznih okrožnih
državnih tožilstev skrbi okrožno državno tožilstvo na sedežu višjega sodišča.
49. člen
(evidentiranje in obračunavanje časa, v
katerem dodeljeni državni tožilec rešuje zadeve iz SDT)
(1) Za čas, v katerem dodeljeni
državni tožilec rešuje zadeve iz pristojnosti Specializiranega državnega
tožilstva (v nadaljevanju: SDT), se šteje čas, v katerem opravlja delo v
zadevah iz pristojnosti SDT po odredbi vodje SDT na sedežu SDT ali na sedežu
okrožnega državnega tožilstva, pri katerem je državni tožilec imenovan.
(2) Za obračunavanje časa iz
prejšnjega odstavka za potrebe izračuna plače je pristojno državno tožilstvo,
pri katerem je državni tožilec imenovan. Čas se evidentira v delovnih dnevih.
(3) Evidenco, ki je podlaga za
obračun, pregledata in potrdita vodja SDT in vodja okrožnega državnega
tožilstva, pri katerem je državni tožilec imenovan.
50. člen
(dodeljevanje zadev SDT)
Pri dodeljevanju zadev državnim tožilcem na
SDT se upoštevajo specializacija, znanje, usposobljenost in izkušnje posameznega
državnega tožilca, potrebo po timskem delu, krajevno oddaljenost in obremenitve
državnih tožilcev na SDT ter na državnem tožilstvu, iz katerega so dodeljeni.
51. člen
(Strokovno informacijski center)
(1) Strokovno informacijski
center (v nadaljnjem besedilu: SIC) je centralni skrbnik informacijskega
sistema državnih tožilstev in skrbi za njegovo enotno uporabo z izdajo navodil
na podlagi pripomb uporabnikov, lastnih ugotovitev ali na zahtevo generalnega
državnega tožilca.
(2) SIC v okviru nalog določenih z
zakonom, ki ureja državno tožilstvo, za vsa državna tožilstva zagotavlja:
-      
tehnološko enotnost opreme (nabava in
vzdrževanje), v okviru strategije razvoja informacijskih sistemov, ki jo
sprejme generalni državni tožilec,
-      
enotnost programske aplikativne opreme
(izvedba, vzdrževanje in dograjevanje),
-      
sorazmeren razvoj potrebnih računalniških znanj
za zaposlene na državnih tožilstvih,
-      
povezovanje in usklajevanje informacijskih
tokov državnega tožilstva z drugimi informacijskimi sistemi,
-      
tekoče delovanje informacijskega sistema vseh
državnih tožilstev in
-      
izdelavo statističnih poročil.
(3) SIC koordinira delo s pristojnimi
službami ministrstva ter sodeluje z ustreznimi službami drugih državnih organov
ter gospodarskih družb na področju informacijskih sistemov.
52. člen
(zagotavljanje strokovne pomoči)
(1) Strokovno pomoč s področja
davčne, finančne, računovodske in drugih strok, ki je potrebna za delovanje
državnega tožilca pri usmerjanju odkrivanja in pregonu storilcev kaznivih
dejanj ali sodelovanja v čezmejnih zadevah, zagotavlja SIC s pridobitvijo
strokovnih mnenj, cenitev, prevajanja pri pristojnih državnih organih, nosilcih
javnih pooblastil, izvedencih, cenilcih ter drugih strokovnjakih javnega in
zasebnega sektorju v Republiki Sloveniji, v tujini ali pri mednarodnih
organizacijah.
(2) SIC izplača potrebne stroške in
nagrade za izdelavo strokovnih mnenj, cenitev in prevodov iz svojih namenskih
sredstev, s smiselno uporabo predpisov o sodnih izvedencih, cenilcih in sodnih
tolmačih.
53. člen
(vodenje SIC)
(1) Vodja SIC pripravlja
finančno ovrednoten letni predlog načrta za delo in okvirni razpored
sodelovanja državnih tožilcev in državnotožilskega osebja pri njegovem delu.
(2) Vodja SIC se mora pred odreditvijo
naloge posameznim državnim tožilcem oziroma javnim uslužbencem posvetovati z
vodjo oddelka ali druge notranje organizacijske enote, v katero so razporejeni.
Če vodja oddelka ali notranje organizacijske enote pisno nasprotuje odreditvi
naloge zaradi drugih neodložljivih obveznosti državnega tožilca ali
državnotožilskega osebja, odloči generalni državni tožilec.
54. člen
(priprava obrazcev)
Predloge za obrazce in ustrezno
informacijsko podporo SIC izdeluje na lastno pobudo, na obrazloženo pobudo
vodje državnega tožilstva ali po odredbi generalnega državnega tožilca in jih
predloži v potrditev generalnemu državnemu tožilcu.
55. člen
(premoženjskopravni ukrepi in kontaktna
točka)
(1) Posredovanje podatkov za
centralno evidenco zadev, v katerih je predlagano oziroma odrejeno začasno
zavarovanje, zaseg ali odvzem predmetov in premoženjske koristi, pridobljene s
kaznivim dejanjem ali zaradi njega, ter premoženja nezakonitega izvora (v
nadaljnjem besedilu: začasno zavarovanje, zaseg oziroma odvzem), se zagotavlja
v okviru sistema informacijske podpore poslovanja državnega tožilstva.
(2) Centralna evidenca zadev, v
katerih je predlagano oziroma odrejeno začasno zavarovanje, zaseg oziroma
odvzem, predstavlja poizvedbo iz informacijskega sistema državnih tožilstev in
obsega naslednje podatke:
-      
zaporedna številka in letnica vpisa v evidenco;
-      
označba pristojne glavne organizacijske enote
državnega tožilstva in številka, pod katero se zadeva vodi pri tej enoti;
-      
osebno ime in kontaktni podatki državnega
tožilca, ki je nosilec spisa v zadevi začasnega zavarovanja, zasega oziroma
odvzema;
-      
označba organa ter številka in datum prejema
ovadbe, zaprosila ali drugega akta, ki vsebuje pobudo oziroma podlago za
vložitev predloga za začasno zavarovanje, zaseg oziroma odvzem;
-      
številka in datum vložitve predloga državnega
tožilca za začasno zavarovanja, zaseg oziroma odvzem;
-      
osebno ime in EMŠO oziroma ime in matična
številka fizične ali pravne osebe, zoper katero se vodi predkazenski ali
kazenski postopek ali postopek odvzema premoženja nezakonitega izvora, in
osebe, zoper katero se predlaga začasno zavarovanje, zaseg ali odvzem;
-      
označba kaznivega dejanja zaradi katerega teče
predkazenski ali kazenski postopek ali postopek odvzema premoženja nezakonitega
izvora;
-      
označba sodišča, ki je pristojno za postopek v
zvezi z začasnim zavarovanjem, zasegom oziroma odvzemom;
-      
številka in datum sodne odločbe, s katero je
bilo odločeno o predlogu za začasno zavarovanje, zaseg oziroma odvzem in kratka
vsebina odločitve;
-      
osebno ime in EMŠO oziroma ime in matična
številka fizične ali pravne osebe, zoper katero je odrejen začasno zavarovanje,
zaseg ali odvzem;
-      
kratek opis zaseženih predmetov oziroma
odvzetih predmetov oziroma predmetov in premoženja, za katero je odrejeno
začasno zavarovanje ali odvzem;
-      
način zasega, zavarovanja oziroma odvzema;
-      
označba pristojnega organa ter številka zadeve
pod katero ta organ hrani zasežene predmete ali premoženje, ki je predmet
zavarovanja oziroma odvzema;
-      
druge podatke, ki so koristni za usklajevanje
in nadzor nad zadevami začasnega zavarovanja, zasega ali odvzema in se vodijo v
informacijskem sistemu državnih tožilstev oziroma dokumentarnem gradivu
državnega tožilstva.
(3) O prejemu ovadbe, zaprosila ali
drugega akta, ki vsebuje pobudo oziroma podlago za vložitev predloga za začasno
zavarovanje, zaseg oziroma odvzem, pristojni državni tožilec brez odlašanja
obvesti SIC in mu posreduje začetne podatke za vzpostavitev in vodenje evidence
iz prejšnjega odstavka.
(4) Mednarodno državnotožilsko
sodelovanje v zadevah, ki jih SIC obravnava po zakonu, ki ureja državno tožilstvo,
obsega sprejemanje zaprosil pristojnih organov tujih držav za ukrepe iz prvega
odstavka tega člena na ozemlju Republike Slovenije in njihovo posredovanje
pristojnim domačim organom ter posredovanje takih zaprosil pristojnih domačih
organov pristojnim organom tujih držav in medsebojno obveščanje o izvajanju
pristojnosti v teh zadevah.
(5) Vodja SIC poda mnenje za oceno
dela državnega tožilca pri uporabi ukrepov začasnega zavarovanja, zasega ali
odvzema predmetov in premoženjske koristi ter premoženja nezakonitega izvora po
zaključitvi zadeve pri državnemu tožilcu. Mnenje se vroči državnemu tožilcu in
vodji državnega tožilstva ter vloži v osebni spis za oceno službe.
(6) Določbe tega člena, ki veljajo za
začasno zavarovanje, se uporabljajo tudi za začasno upravljanje predmetov,
premoženja oziroma premoženjske koristi, pridobljene s kaznivim dejanjem ali
zaradi njega ter premoženja nezakonitega izvora.
56. člen
(evidentiranje in obravnavanje strokovne
pravne problematike)
(1) Pravna vprašanja in
problematiko, glede katere ni bilo možno oblikovati ustreznih stališč pri
okrožnih državnih tožilstvih ali ta niso enotna, vodje okrožnih državnih
tožilstev posredujejo SIC.
(2) Vodja SIC s sodelovanjem vodij
pristojnih oddelkov Vrhovnega državnega tožilstva predhodno prouči posredovana
strokovna pravna vprašanja in predlaga generalnemu državnemu tožilcu način
obravnavanja.
(3) SIC skrbi za centralno evidenco
sprejetih strokovnih stališč vseh okrožnih državnih tožilstev in Vrhovnega
državnega tožilstva in za objavo na intranetu državnega tožilstva.
57. člen
(statistična poročila)
Pristojnosti glede izdelave in posedovanja
statističnih poročil o delu državnih tožilstev za letna poročila, za obveščanje
pristojnih organov in za državno statistiko izvršuje SIC v skladu z zakonom, ki
ureja državno tožilstvo, in državno statistiko.
Drugo poglavje
POSLOVANJE DRŽAVNEGA TOŽILSTVA
58. člen
(oblike kolegijskega dela)
(1) Kolegij državnega tožilstva
in razširjeni kolegij Vrhovnega državnega tožilstva se skliče najmanj enkrat na
tri mesece.
(2) Kolegij vodij državnih tožilstev
se sklicuje praviloma najmanj enkrat mesečno, razen v času sodnih počitnic.
(3) Delovne skupine ustanavlja vodja
državnega tožilstva za obravnavanje zahtevnejših vprašanj državnotožilske
uprave ali strokovno pravne problematike. V delovno skupino lahko s soglasjem
generalnega državnega tožilca imenuje državne tožilce ali strokovne sodelavce
drugega državnega tožilstva, direktorja drugega državnega tožilstva ali
generalnega direktorja.
(4) Posvete in druge organizirane
oblike skliče vodja državnega tožilstva za obravnavanje širše problematike s
področja državnotožilske uprave ali državnotožilske prakse. Generalni državni
tožilec lahko za obravnavo najpomembnejših strokovnih vprašanj skliče
posvetovanje vseh državnih tožilcev. Na posvet se lahko vabi pravne in druge
strokovnjake za posamezna obravnavana vprašanja.
(5) Vodja državnega tožilstva vabilo
na oblike kolegijskega dela iz prejšnjih odstavkov z gradivom posreduje v
vednost generalnemu državnemu tožilcu v času, ki omogoča udeležbo generalnega
državnega tožilca ali drugega državnega tožilca Vrhovnega državnega tožilstva
po njegovi odredbi.
59. člen
(sklepčnost in evidentiranje)
(1) Kolegij je sklepčen, če je
navzoča več kot polovica članov kolegija.
(2) Na kolegijih, ki so posvetovalne
narave, se sprejemajo samo sklepi o pripravi in načinu dela vsebinskih
kolegijev ter opravi predhodna razprava. Sklep je sprejet, če zanj glasuje več
kot polovica navzočih.
(3) O vsaki obliki kolegijskega dela
se vodi zapisnik, ki vsebuje navedbo oblike, čas in kraj izvajanja kolegijskega
dela, seznam udeležencev, dnevni red, kratek povzetek razprav in navedbo
sprejetih sklepov. Zapisniku se priložijo gradiva, predložena na kolegiju.
(4) Zapisnik kolegija okrožnega
državnega tožilstva se pošlje generalnemu državnemu tožilcu v osmih dneh po
opravljenem kolegiju.
60. člen
(dnevni red in obveščanje članov kolegija)
(1) Dnevni red kolegija določi
vodja državnega tožilstva, ki določi tudi poročevalca za posamezno točko in rok
za pripravo ter posredovanje gradiva s predlogi sklepov in poskrbi, da so člani
kolegija obveščeni o času in vsebini kolegija.
(2) Vabilo se vroči praviloma pisno
vsaj tri dni pred kolegijem, v nujnih primerih pa je lahko vabilo tudi ustno in
rok krajši. Gradiva so praviloma pisna in posredovana z vabilom, v nujnih
primerih pa se predstavijo ustno.
(3) Vodja državnega tožilstva odloči,
koga je treba obvestiti o sprejetih stališčih in mnenjih in katera od teh se
objavijo ter o načinu objave.
61. člen
(vodenje kolegija)
Kolegij državnega tožilstva vodi vodja
državnega tožilstva ali po njegovem pooblastilu drug državni tožilec tega
državnega tožilstva.
62. člen
(pravna stališča kolegija državnih
tožilcev)
Državna tožilstva lahko sprejemajo na
kolegijih pravna stališča glede pomembnejših vprašanj državnotožilske prakse,
ki se pojavljajo pri delu državnega tožilstva.
63. člen
(načelna pravna stališča in pravna mnenja)
(1) Načelna pravna stališča in
pravna mnenja sprejema razširjeni kolegij Vrhovnega državnega tožilstva na predlog
generalnega državnega tožilca.
(2) Vsak državni tožilec lahko da
pobudo za sprejem načelnega pravnega stališča ali pravnega mnenja.
(3) Pobude se obravnavajo po
naslednjem postopku:
-      
pobudo za sprejem načelnega pravnega stališča,
ki jo poda državni tožilec okrožnega državnega tožilstva, najprej obravnava
kolegij okrožnega državnega tožilstva, ki lahko odloči, da se predlog posreduje
Vrhovnemu državnemu tožilstvu;
-      
pobudo kolegija vodja okrožnega državnega
tožilstva pošlje generalnemu državnemu tožilcu s povzetkom stališča kolegija;
-      
generalni državni tožilec odloči o uvrstitvi
pobude na dnevni red kolegija Vrhovnega državnega tožilstva in določi
poročevalca, ki oblikuje načelno pravno stališče ali pravno mnenje.
(4) Generalni državni tožilec skliče
razširjeni kolegij Vrhovnega državnega tožilstva za obravnavo predlaganega
načelnega pravnega stališča ali pravnega mnenja s pisnim vabilom, kateremu je
priloženo gradivo, najmanj osem dni pred dnevom kolegija.
(5) Načelno pravno stališče ali pravno
mnenje je sprejeto, če zanj glasuje več kot polovica navzočih državnih
tožilcev.
64. člen
(smiselna uporaba)
Za sklic, vabljenje in delo kolegija
oddelka ali druge notranje organizacijske enote in za druge oblike kolegijskega
dela iz prejšnjih členov se smiselno uporabljajo določbe DTR o kolegiju
državnega tožilstva.
65. člen
(zbor državnih tožilcev)
(1) Za obravnavanje
najpomembnejših vprašanj ureditve državnega tožilstva in dela državnih tožilcev
lahko generalni državni tožilec skliče zbor državnih tožilcev Republike
Slovenije. Na zbor lahko povabi tudi predstavnike pristojnih državnih organov.
(2) Zbor državnih tožilcev Republike
Slovenije sprejema stališča in priporočila z večino glasov navzočih državnih
tožilcev. Generalni državni tožilec stališča in priporočila lahko posreduje
pristojnim organom, strokovni in splošni javnosti, po potrebi pa tudi
mednarodnim organizacijam in organom.
(3) Generalni državni tožilec po
pripravi skupnega letnega poročila o delu državnih tožilstev za preteklo leto
skliče zbor državnih tožilcev Republike Slovenije, na katerem predstavi delo
državnega tožilstva v preteklem letu in usmeritve za izvajanje politike
pregona.
66. člen
(letni razpored dela)
(1) V letnem razporedu dela vodja
državnega tožilstva razporedi vse državne tožilce v oddelke oziroma druge
notranje organizacijske enote in določi vodje oddelkov in drugih notranjih
organizacijskih enot, ki jih vodijo državni tožilci v skladu z zakonom, ki
ureja državno tožilstvo.
(2) Pri razporedu iz prejšnjega
odstavka se upoštevajo potrebe državnega tožilstva, doseženi naziv državnega
tožilca in njegova strokovna usposobljenost in delovne izkušnje za posamezno
pravno področje.
67. člen
(podrobnejša pravila razporejanja)
(1) Če je državni tožilec
razporejen v več oddelkov ali notranjih organizacijskih enot, oziroma dodeljen
na državno tožilstvo za del delovnega časa, se v letnem razporedu določi tudi
okvirni delež zadev, ki jih rešuje v okviru posameznega oddelka ali notranje
organizacijske enote oziroma državnega tožilstva.
(2) Če so v letnem razporedu določena
ožja pravna področja dela (specializacija), se za razporejene državne tožilce
navede tudi okvirni delež zadev, ki se jim dodeljujejo iz teh področjih.
(3) Če se med letom ugotovi, da pripad
zadev določenega pravnega področja ni tolikšen, da bi bil razporejeni državni
tožilec z njim polno zaposlen, ali če so podani drugi razlogi, ki vplivajo na
delovne obremenitve, se ga razporedi še za reševanje drugih zadev.
(4) Za nadomeščanje, razpored
dežurstev in čas izrabe letnih dopustov se v letnem razporedu določijo
izhodišča in okvirni način odrejanja, podrobnejši razpored pa vodja državnega
tožilstva na tej podlagi določa sproti z razporedom za krajše časovno obdobje.
(5) V letnem razporedu se določijo
tudi državni tožilci, ki v nujnih in neodložljivih zadevah nadomeščajo vodje in
namestnike vodij državnih tožilstev, njihovih oddelkov in drugih notranjih
organizacijskih enot, ter vrstni red nadomeščanja.
(6) Pri dodelitvi državnega tožilca na
drugo državno tožilstvo se v letnem razporedu lahko določi vrsta zadev, opravil
ali nalog in pravno področje dodelitve.
68. člen
(dodeljevanje zadev)
(1) Zadeve se dodeljujejo državnim
tožilcem z dodelitvijo spisov, v katere je vpisano in se obdeluje njihovo
dokumentarno gradivo.
(2) O dodelitvi zadeve posameznemu
tožilcu kot nosilcu spisa odloča v skladu z letnim razporedom dela vodja
državnega tožilstva.
(3) Vodja državnega tožilstva lahko za
odločanje o dodeljevanju zadev posameznim oddelkom ali notranjim
organizacijskim enotam pooblasti svojega namestnika ali katerega od vodij
oddelkov ali drugih notranjih organizacijskih enot.
(4) Enakomerna obremenjenost državnih
tožilcev se zagotavlja z upoštevanjem predvidenega časa, potrebnega za
reševanje zadeve, v skladu z merili za kakovost dela državnih tožilcev in
uspešnost pregona državnih tožilstev, programa dela in pričakovanega pripada
zadev.
(5) Vodjem državnih tožilstev in
njihovim namestnikom ter vodjem oddelkov in notranjih organizacijskih enot se
lahko dodelijo le zadeve iz pristojnosti oddelkov oziroma enot, v katere so
razporejeni po letnem razporedu.
(6) Zadeva, v kateri so bila med
dežurno službo opravljena preiskovalna opravila ali usmerjanje, se praviloma
dodeli državnemu tožilcu, ki je sodeloval pri preiskovalnem opravilu ali je
usmerjal predkazenski postopek. Zaradi zagotavljanja enakomerne obremenjenosti
državnih tožilcev se sorazmeren del teh zadev dodeli tudi državnim tožilcem, ki
ne opravljajo dežurne službe.
(7) Ob dodelitvi zadeve ali po njej se
lahko določi tudi strokovnega sodelavca ali sodelavce, ki bodo pod vodstvom
državnega tožilca v tej zadevi opravljali strokovno delo.
(8) Na način iz prejšnjega odstavka se
določi tudi strokovno sodelovanje oziroma pomoč posameznih državnih tožilcev
pri reševanju zadev drugih nosilcev spisa (stranski nosilci spisa).
(9) Policistom Posebnega oddelka in
državnotožilskemu osebju se spisi iz njihove pristojnosti dodeljujejo s
smiselno uporabo določb tega člena.
69. člen
(začasna dodelitev)
(1) O začasni dodelitvi zadeve
zaradi oprave posameznega procesnega dejanja, ki ga zaradi drugih obveznosti ne
more opraviti državni tožilec, ki je nosilec spisa, odloči vodja državnega
tožilstva, vodja oddelka ali druge notranje organizacijske enote, ali drug
pooblaščeni državni tožilec. Začasna dodelitev se odredi z razporedom udeležbe
na narokih in obravnavah, ki se določa vnaprej za krajše časovno obdobje.
(2) Pri razporedu iz prejšnjega
odstavka mora vodja državnega tožilstva zagotoviti, da v največjem možnem
številu zadev zastopa obtožbo oziroma opravlja drugo procesno dejanje državni
tožilec, ki je nosilec spisa.
70. člen
(dodelitev drugemu državnemu tožilcu)
(1) Če je pričakovati, da bo
državni tožilec zaradi dodelitve obsežne in pravno zahtevne zadeve
preobremenjen, se mu lahko za določen čas ustavi dodeljevanje zadev. V tem
primeru se zadeve dodeljujejo drugim državnim tožilcem na oddelku oziroma v
drugi notranji organizacijski enoti.
(2) Če zadeva iz prejšnjega odstavka
terja daljše in osredotočeno obravnavanje, lahko vodja državnega tožilstva
odredi, da se drugim državnim tožilcem dodeli ustrezno število že dodeljenih
zadev tega državnega tožilca.
(3) Če državni tožilec zaradi daljše
odsotnosti ne more pravočasno rešiti dodeljenih zadev, se zadeve, ki so mu bile
dodeljene kot nosilcu spisa, lahko dodelijo drugim državnim tožilcem.
(4) Če se ob prejemu zadeve ali ob
njenem reševanju pokaže, da je potrebno ali smotrno skupno obravnavanje zadev,
lahko vodja državnega tožilstva zadeve dodeljene posameznim državnim tožilcem
kot nosilcem spisa, dodeli drugim državnim tožilcem v istih ali drugih oddelkih
ali drugih notranjih organizacijskih enotah, vodja oddelka oziroma druge
notranje organizacijske enote državnega tožilstva pa v okviru pooblastila
znotraj oddelka oziroma druge notranje organizacijske enote.
(5) Če je državni tožilec, kateremu je
zadeva dodeljena, po dodelitvi zadeve izločen, se zadeva dodeli drugemu
državnemu tožilcu.
(6) Dodelitve iz prejšnjega in tega
člena se opravijo v skladu z razporedom dela, načelom enakomerne obremenitve
državnega tožilca ter naravo in pomenom zadeve.
(7) V vseh primerih dodelitev po
določbah DTR, morajo biti ustrezne odredbe zapisane ali zaznamovane v dnevniku
oziroma v spisu, z navedbo datuma, razloga in osebe, ki je odredila dodelitev,
razen začasne dodelitve po DTR.
71. člen
(odreditev in evidentiranje spremembe
nosilca spisa)
(1) Če je odrejena dodelitev
zadeve drugemu nosilcu spisa zaradi prevzema zadeve ali odveze nadaljnjega dela
na zadevi, se v odredbi o dodelitvi zadeve drugemu državnemu tožilcu poleg
obrazložitve razloga, ki utemeljuje prevzem oziroma odvezo, navede tudi, ali in
kakšne druge ukrepe je vodja državnega tožilstva odredil v zvezi s tem.
(2) V vseh primerih dodelitve drugemu
nosilcu spisa se evidentira, katera procesna opravila je opravil državni
tožilec, ki mu je bila zadeva prvotno dodeljena in od kdaj je procesna dejanja
opravljal drugi državni tožilec ter zaznamujejo ustrezna strokovna opozorila
prejšnjega nosilca spisa.
72. člen
(informatizirano dodeljevanje zadev)
Za dodeljevanje zadev po določbah DTR se lahko
pri posameznem državnem tožilstvu uporabi način dodeljevanja zadev z
računalniškim programom, ki omogočajo samodejno določanje državnih tožilcev,
kot nosilcev spisov, ob upoštevanju meril iz prejšnjih dveh členov.
73. člen
(pregled pripada zadev)
(1) Vsak državni tožilec ima
pravico vpogledati v podatke iz informacijskega sistema o pripadu zadev,
udeležbi na narokih in dežurstvih posameznega državnega tožilca ter druge
podatke iz katerih je razvidna delovna obremenitev.
(2) Pravica iz prejšnjega odstavka se
uresničuje tako, da SIC enkrat mesečno pripravi statistična poročila za
posamezne glavne organizacijske enote, v katerih so prikazani zahtevani
podatki. Podrobnejšo vsebino podatkov predpiše generalni državni tožilec.
(3) Vodja državnega tožilstva na podlagi
podatkov v informacijskem sistemu vsake tri mesece celovito oceni enakomernost
obremenjenosti tožilcev ter odreja in zaznamuje potrebne ukrepe za njeno
zagotovitev.
Tretje poglavje
ORGANIZACIJA IN POSLOVANJE DEŽURNE SLUŽBE
74. člen
(organiziranje dežurstva in
pripravljenosti)
(1) Pri okrožnih državnih
tožilstvih se za usmerjanje predkazenskega postopka, zagotovitev udeležbe pri
proces­nih dejanjih in drugih opravilih predkazenskega postopka ter za druga
nujna dejanja organizira dežurna služba, tako da je zagotovljeno
državnotožilsko delo ob delavnikih in praznikih ter dela prostih dnevih
neprekinjeno 24 ur na dan.
(2) V skladu s prejšnjim odstavkom se
v Posebnem oddelku organizira tudi dežurna služba za opravljanje policijskih
nalog.
(3) V času dežurstva oziroma
pripravljenosti naloge kontaktne točke za zadeve mednarodnega sodelovanja v
kazenskih zadevah zaradi začasnega zavarovanja, zasega in odvzema premoženjske
koristi, pridobljene s kaznivim dejanjem ali zaradi njega, ter premoženja
nezakonitega izvora po zakonu, ki ureja državno tožilstvo, opravlja vsakokratni
dežurni državni tožilec SDT kot državni tožilec, ki se v okviru te pristojnosti
šteje za dodeljenega v SIC.
75. člen
(izvajanje dežurstva in pripravljenosti)
(1) Glede na obseg dela,
prostorske in tehnične pogoje, državni tožilci izvajajo dežurstvo na delovnem
mestu ali na drugem kraju, kjer je to potrebno.
(2) Pripravljenost se izvaja z
dosegljivostjo državnega tožilca po telefonu ali z uporabo drugih
telekomunikacijskih sredstev.
(3) Dežurstvo na sedežu državnega
tožilstva je od ponedeljka do četrtka od 8. do 16. ure, v petek od 8. do
15. ure, stalna pripravljenost zaradi zagotovitve možnosti prihoda na
delovno mesto pa do 8. ure naslednjega dne ter ob sobotah, nedeljah, praznikih
in drugih dela prostih dnevih, če vodja državnega tožilstva s soglasjem
generalnega državnega tožilca ne odredi drugače.
(4) Ure dejanskega opravljanja dela
(usmerjanje predkazenskega postopka, udeležba pri procesnih dejanjih in drugih
opravilih predkazenskega ali kazenskega postopka ter drugih nujnih dejanjih, ki
so določena z zakonom) v času stalne pripravljenosti se evidentirajo kot
dežurstvo v vpisnikih in evidencah postopka, v katerem je bilo dejanje
opravljeno, in evidenci dežurne službe državnega tožilstva.
76. člen
(razpored dežurstva in pripravljenosti)
(1) Seznam sodelujočih državnih
tožilcev ter razpored dežurstva in pripravljenosti izda vodja državnega
tožilstva za vsak mesec najmanj sedem dni, v času sodnih počitnic pa najmanj 14
dni, pred začetkom tega obdobja.
(2) V razporedu je treba pri vsakem od
sodelujočih navesti osebno ime in naziv državnega tožilca, telefonsko številko
na delovnem mestu ter številko prenosnega telefona, ki ga ima dežurni državni
tožilec stalno pri sebi.
(3) Razpored se vroči vsakemu od
sodelujočih v dežurstvu, vodji preiskovalnega oziroma pritožbenega oddelka
pristojnega sodišča, pristojni policijski upravi in z zakonom določenemu
pristojnemu organu v ministrstvu, pristojnem za obrambo, ki ima v skladu z
zakonom, ki ureja kazenski postopek, pooblastila policije v predkazenskem
postopku.
(4) Če to terjajo posebne okoliščine,
lahko vodja državnega tožilstva poleg razporeda dežurstva iz prejšnjih
odstavkov določi tudi dodatno dežurstvo in pripravljenost državnih tožilcev
oziroma državnotožilskega osebja, upoštevajoč delovnopravno zakonodajo oziroma
predpise o delovnem času po zakonu, ki ureja javne uslužbence.
77. člen
(zagotavljanje opremljenosti v času
dežurstva in pripravljenosti)
(1) Dežurnemu državnemu tožilcu
mora biti stalno na razpolago službeno vozilo.
(2) Službena vozila za potrebe
dežurstva so tipizirana in opremljena s posebnimi svetlobnimi in zvočnimi znaki
po določilih zakona, ki ureja pravila cestnega prometa, lahko pa tudi z oznako
državnega tožilstva.
(3) Oprema za potrebe dežurne službe
je prenosni telefon, prenosni računalnik s tiskalnikom, žepni diktafon in
akumulatorska svetilka.
(4) Z uporabo službenega vozila mora
biti državnemu tožilcu tudi izven dežurne službe zagotovljen prevoz izven
kraja, v katerem je sedež državnega tožilstva, kadar gre za opravljanje rednih
nalog državnega tožilstva.
78. člen
(varovalna oprema)
(1) Državni tožilci, ki
sodelujejo pri dežurstvu in pripravljenosti, imajo pravico do osebne varovalne
opreme v skladu z določbami predpisov, ki urejajo varnost in zdravje pri delu.
(2) Državnim tožilcem, ki v letu
dežurajo najmanj 6 mesecev in v povprečju najmanj dvakrat mesečno,
pripada:
-      
zimska bunda vsaka 3 leta,
-      
pohodni čevlji vsaka 3 leta, in
-      
zimske rokavice vsaka 3 leta.
(3) Vrednost osebne varovalne opreme
ne sme presegati 75 odstotkov povprečne mesečne neto plače na zaposleno osebo v
Republiki Sloveniji v mesecu januarju tekočega leta.
79. člen
(evidentiranje v času dežurstva in
pripravljenosti)
(1) Zaznamek o prejetih
obvestilih med dežurno službo, danih usmeritvah in udeležbi državnega tožilca
pri procesnih dejanjih in drugih opravilih v predkazenskem ali kazenskem
postopku obsega kratek opis vsebine, označbo časa ter osebnega imena in
funkcije osebe, ki je sporočilo posredovala oziroma dano usmeritvijo državnega
tožilca, označbo kraja, časa trajanja ter osebnimi imeni in funkcijami navzočih
uradnih oseb.
(2) Opravljanje dežurstva in
pripravljenosti se evidentira v informacijskem sistemu v skladu z zakonom, ki
ureja državno tožilstvo.
Četrto poglavje
POSLOVANJE V POSAMEZNIH ZADEVAH
80. člen
(zapis, uradni zaznamek in zapisnik)
(1) O vsakem dogodku, ki ima
pomen za postopek državnega tožilstva, in o katerem je bil obveščen ali je zanj
kako drugače izvedel, in o vsakem opravljenem dejanju iz njegove pristojnosti
mora državni tožilec ali javni uslužbenec sestaviti lastni dokument v obliki
uradnega zaznamka ali zapisnika.
(2) Na enak način morajo biti zapisana
tudi sporočila, ki jih osebe iz prejšnjega odstavka prejmejo ali dajo komu
ustno neposredno ali po telefonu.
(3) Ustno podane kazenske ovadbe in
izjave strank, podane pri državnem tožilstvu se vzamejo na zapisnik.
81. člen
(potrdilo o vpisu ovadbe)
(1) Ovaditelj, ki je na državno
tožilstvo vložil ovadbo, drug dokument ali predmet tako, da je državnemu
tožilstvu znana njegova istovetnost, ima pravico zahtevati izdajo potrdila o
vpisu ovadbe, dokumenta ali predmeta.
(2) Potrdilo o vpisu iz prejšnjega
odstavka izda po odredbi državnega tožilca vpisničar.
(3) Potrdilo o vpisu ovadbe vsebuje
naslednje podatke:
-      
osebno ime osebe, ki je poslala pisno ovadbo
oziroma ovadbo sporočila po telefonu,
-      
opravilno številko spisa,
-      
datum vpisa in
-      
navedbo kaznivega dejanja v zvezi z ovadbo,
dokumentom ali predmetom ter navedbo, ali ovaditelj oziroma vložnik uveljavlja
položaj oškodovanca kaznivega dejanja.
82. člen
(sklep o zavrženju ovadbe)
(1) V sklepu o zavrženju ovadbe
po zakonu, ki ureja kazenski postopek, državni tožilec navede ovadeno osebo,
zakonski naziv kaznivega dejanja, pravno kvalifikacijo in zakonski razlog za
zavrženje ter vsebinsko obrazložitev razloga za zavrženje kazenske ovadbe.
(2) Če je kazensko ovadbo podala
policija ali drug državni organ, se sklep iz prejšnjega odstavka pošlje v
vednost temu organu. Enako se ravna, če je policija zbirala podatke na podlagi
ovadbe drugega ovaditelja. Sklep vsebuje tudi pravni pouk ovaditelju, ki je
hkrati oškodovanec, o prevzemu pregona.
(3) Če so bila opravljena posamezna
preiskovalna dejanja, pri katerih je bil osumljenec navzoč, ali je bil obveščen
o teh dejanjih ali če je bil z njim opravljen razgovor po določbah zakona, ki
ureja kazenski postopek, je treba sklep ali obvestilo o zavrženju ovadbe
poslati tudi njemu.
(4) Državnim organom, ki pri državnem
tožilstvu vložijo kazensko ovadbo ali drug dokument, s katerim naznanjajo
kaznivo dejanje, državni tožilec posreduje obvestilo, da ne bo začel postopka,
tudi v primeru, če poslan dokument po vsebini nima tipičnih elementov kazenske
ovadbe oziroma naznanitve ali sporočila o kaznivem dejanju.
83. člen
(odstop od kazenskega pregona in izjava o
umiku obtožnice ali obtožnega predloga)
(1) Če državni tožilec da
izjavo o odstopu od kazenskega pregona, izjavo o umiku obtožnice ali obtožnega
predloga, ali drugem dejanju, s katerim odstopa od nadaljnjega postopka, navede
zakonske razloge za takšne odločitve v internem opomniku.
(2) Državni tožilec v internem
opomniku navede tudi razlog za umik pritožbe ali drugega pravnega sredstva
zoper sodno odločbo.
(3) O ustnem predlogu, pojasnilih
oziroma odgovoru na pritožbo, ki jih je podal na obravnavi ali seji
pritožbenega senata ali drugega organa, državni tožilec sestavi uradni
zaznamek, ki ga vloži v spis zadeve.
84. člen
(pritožba)
(1) Odločitev glede pritožbe
(napoved pritožbe, odpoved pravici do pritožbe) sprejme in morebitno pritožbo
sestavi nosilec spisa, razen v primeru iz drugega in četrtega odstavka tega
člena.
(2) Državni tožilec, ki je zastopal
obtožni akt na glavni obravnavi ob besedi strank, sprejme svojo odločitev glede
pritožbe po posvetovanju z nosilcem spisa. V primeru nesoglasja odloči vodja
državnega tožilstva s smiselno uporabo določb o prevzemu zadeve.
(3) Razlogi za odločitev iz prejšnjih
odstavkov se vpišejo v interni opomnik.
(4) Za sestavo pritožbe ali drugega
pravnega sredstva je v primeru iz drugega odstavka tega člena pristojen državni
tožilec, ki je zastopal obtožni akt na glavni obravnavi ob besedi strank, če
tega ni ali če tako odloči vodja državnega tožilstva, pa državni tožilec, ki je
nosilec spisa. Če sta oba odsotna ali so podani drugi utemeljeni razlogi, vodja
državnega tožilstva po določbah o prevzemu zadeve določi državnega tožilca, ki
bo sestavil pritožbo ali drugo pravno sredstvo.
(5) Izvod pritožbe zoper sodbo se s
priloženo sodbo in morebitnim odgovorom na pritožbo posreduje v vednost
pritožbenemu oddelku. Enako velja, če pritožbo zoper sodbo vloži drug
upravičenec do pritožbe.
(6) Vodja državnega tožilstva je glede
na organizacijske posebnosti posameznega državnega tožilstva dolžan delo
organizirati tako, da zaradi poteka roka ne pride do izgube pravice do pravnega
sredstva.
85. člen
(postopanje s pritožbo)
(1) Za potrebe pritožbenega
postopka državno tožilstvo, ki je zadevo obravnavalo na prvi stopnji,
pritožbenemu oddelku posreduje svoj spis ali prepis spisa zadeve.
(2) Državni tožilec, ki zastopa obtožni
akt v postopku pred pritožbenim sodiščem, se lahko posvetuje z nosilcem spisa
ali državnim tožilcem, ki je zastopal obtožni akt ob razglasitvi sodbe oziroma predlaga njuno skupno nastopanje
v postopku pred pritožbenim sodiščem druge stopnje.
(3) Če državni tožilec pri pregledu
zadeve v pritožbenem postopku ali v zvezi z izrednim pravnim sredstvom ugotovi
pomanjkljivosti pri delu, opozori na to vodjo državnega tožilstva.
(4) Pooblastilo za nastopanje iz drugega
odstavka tega člena za posamezno zadevo določi vodja pristojnega pritožbenega
oddelka s soglasjem vodje pristojnega državnega tožilstva.
86. člen
(poslovanje z zahtevo za izločitev)
(1) Vloge, ki so po vsebini
zahteve za izločitev državnega tožilca po zakonu se pred predložitvijo v
odločitev vodji vpišejo v ustrezen spis državnotožilske uprave in ustrezno
označi povezava z državnotožilskim spisom.
(2) Sestavni del izreka sklepa o
izločitvi je odločitev o dodelitvi zadeve drugemu državnemu tožilcu.
87. člen
(obveščanje o kršitvi zakona ali izdaji
nezakonite odločbe)
(1) Če državni tožilec pri
svojem delu ugotovi, da je bil v postopku pred sodiščem kršen zakon oziroma je
bila izdana nezakonita odločba, ki je postala pravnomočna, pa nima pravice
uporabiti ustreznega pravnega sredstva ali opraviti drugega procesnega
dejanja, posreduje ustrezno pobudo pristojnemu državnemu tožilcu ali drugemu
pristojnemu organu in o tem takoj seznani vodjo državnega tožilstva.
(2) Pobudi iz prejšnjega odstavka
državni tožilec doda svoje mnenje in priloži spise.
88. člen
(ustavnost zakona ali drugega predpisa)
(1) Če državni tožilec meni, da
je podan dvom v ustavnost zakona ali ustavnost in zakonitost podzakonskega
predpisa ali splošnega akta, preko vodje državnega tožilstva obvesti o tem
generalnega državnega tožilca.
(2) Generalni državni tožilec o svoji
odločitvi glede zahteve za oceno ustavnosti oziroma zakonitosti preko vodje
državnega tožilstva pisno obvesti državnega tožilca.
89. člen
(opredelitev zadeve posebnega pomena)
(1) Zadeve, za katere velja dolžnost
obveščanja po zakonu, ki ureja državno tožilstvo, in zadeve, za katere je
dolžnost obveščanja določena s splošnimi navodili se opredelijo kot zadeve
posebnega pomena, če je to treba zaradi zagotavljanja učinkovitosti in
enotnosti pregona.
(2) Vodja državnega tožilstva ob
odprtju spisa, lahko pa tudi kasneje na pobudo državnega tožilca, ki je nosilec
spisa, ali po uradni dolžnosti odredi, katere izmed zadev iz prejšnjega
odstavka se obravnavajo kot zadeve posebnega pomena.
(3) Odredba iz prejšnjega odstavka se
vloži v spis. Označitev posebnega pomena se vpiše v ustrezno polje vpisnika,
spis pa na prvi strani ovitka označi z rdečima črkama »PP«.
90. člen
(odločanje v zadevah posebnega pomena)
(1) V zadevah, ki so opredeljene kot
zadeve posebnega pomena, mora državni tožilec pred odločitvijo:
-      
o zavrženju ovadbe, o odstopu od kazenskega
pregona, ter o odločitvi, da se zadeva označi kot rešena in spis zaključi brez
uvedbe postopka,
-      
o izvršitvi, predlaganju ali odstopu od
procesnega dejanja oziroma ukrepa ali o umiku obtožnega akta, če je tako
vnaprej odredil vodja državnega tožilstva, ali o
-      
umiku pritožbe ali o odločitvi, da se pritožba
ne vloži,
podpisani osnutek svojega
akta oziroma zapisa odredbe v internem opomniku, skupaj s spisom zadeve,
predložiti na vpogled vodji državnega tožilstva oziroma vodji oddelka.
(2) Državni tožilec lahko akt iz
prejšnjega odstavka izda, vloži oziroma odredi, da se dejanje izvrši šele
potem, ko je vodja državnega tožilstva oziroma pooblaščena oseba s podpisom na
osnutku in v internem opomniku označil, da je osnutek oziroma odredbo pregledal
in da ji ne nasprotuje.
(3) Vpisničar ne sme odpraviti akta
oziroma izvršiti odredbe državnega tožilca iz prvega odstavka tega člena,
dokler na osnutku in v internem opomniku spisa ni podpisa iz prejšnjega
odstavka.
(4) Če vodja državnega tožilstva
odkloni podpis državnotožilskega akta oziroma zapisa odredbe v internem
opomniku, ker meni, da je osnutek ali odredba pomanjkljiva ali nerazumljiva, v
pisni odklonitvi ali zaznamku na osnutku kratko navede tudi razloge, lahko pa
ob tem natančneje pojasni državnemu tožilcu, na kakšen način se pomanjkljivosti
ali nerazumljivost lahko odpravijo. Če je pojasnilo ustno, se o tem napravi
zaznamek.
(5) Če tudi novi osnutek ni v skladu s
pojasnilom, lahko vodja državnega tožilstva ponovno uporabi svoje pooblastilo
iz prejšnjega odstavka.
(6) Če vodja državnega tožilstva
odkloni podpis državnotožilskega akta oziroma zapisa odredbe v internem
opomniku, ker se ne strinja z odločitvijo državnega tožilca, ki mu je zadevo
predložil v podpis, ne more zadeve vrniti v ponovno obravnavanje temu državnemu
tožilcu in je po prevzemu ne more ponovno dodeliti istemu državnemu tožilcu.
(7) V primerih iz prejšnjih odstavkov
tega člena se v internem opomniku zaznamuje datum vsakokratne predložitve
spisov zaradi vpogleda osnutkov, datum vrnitve spisov in datum ter kratka
vsebina vseh odločitev in odredb, izdanih na podlagi tega člena. Vsi zaznamki v
internem opomniku morajo biti podpisani.
91. člen
(podpisovanje)
(1) Vodja državnega tožilstva oziroma
njegov namestnik podpisuje:
-      
splošna navodila in druge splošne akte;
-      
poročila in obvestila;
-      
dokumente in odločbe v zadevah državnotožilske
uprave;
-      
dokumente in odredbe v okviru zakonskih
pooblastil za zagotavljanje učinkovitosti in enotnosti pregona;
-      
druge akte, za katere podpisnik ni določen.
(2) Vodja državnega tožilstva lahko za
podpisovanje posamezne vrste zadev ali posameznih zadev iz prejšnjega odstavka,
razen splošnih navodil in drugih splošnih aktov, pooblasti vodjo oddelka ali
druge notranje organizacijske enote.
(3) Generalni državni tožilec oziroma
vodja državnega tožilstva lahko v okviru pooblastil po zakonu, ki ureja državno
tožilstvo, za podpisovanje aktov iz tretje alineje prejšnjega odstavka
pooblasti generalnega direktorja oziroma direktorja v zadevah, za katere ta ni
samostojno pristojen že po zakonu, ki ureja državno tožilstvo.
(4) Državni tožilec podpisuje vse akte
v zvezi z zadevami, ki so mu dodeljene v delo.
(5) Dokumente pisarniško-tehnične
narave lahko po splošnem pooblastilu ki ga izda vodja državnega tožilstva, po
odredbi državnega tožilca ali po pooblastilu generalnega direktorja oziroma
direktorja podpisuje tudi državnotožilsko osebje.
Peto poglavje
STROKOVNI NADZOR IN IZOBRAŽEVANJE
92. člen
(izvajanje strokovnega nadzora)
(1) Strokovni nadzor nad
poslovanjem okrožnih državnih tožilstev opravljajo vrhovni in višji državni
tožilci Vrhovnega državnega tožilstva, razporejeni z letnim razporedom dela v
oddelek za izobraževanje in strokovni nadzor.
(2) Vodja državnega tožilstva ali
generalni državni tožilec za pregled dela iz prejšnjega odstavka pooblasti
državnega tožilca, ki ima višji naziv kot državni tožilec, katerega delo bo
pregledano, za pregled dela državnotožilskega osebja pa tudi javnega uslužbenca
državnega tožilstva.
(3) Kadar strokovni nadzor na okrožnem
državnem tožilstvu odredi generalni državni tožilec, lahko za opravljanje
nadzora pisno pooblasti vrhovnega državnega tožilca. Za vrhovnega državnega
tožilca pregled dela lahko opravi generalni državni tožilec ali njegov
namestnik, po njunem pooblastilu pa tudi drug vrhovni državni tožilec.
(4) Strokovni nadzor opravijo državni
tožilci, ki jih z odredbo o nadzoru kot pregledovalce določi generalni državni
tožilec.
(5) Vodja oddelka za izobraževanje in
strokovni nadzor organizira delo, pripravlja odredbe in sestavi dokončno
poročilo.
93. člen
(odredba o strokovnem nadzoru)
(1) Generalni državni tožilec
izda odredbo, v kateri določi vrsto, vsebino in čas pregleda. Odredbo je treba
najmanj osem dni pred pregledom vročiti pregledovalcu in vodji državnega
tožilstva, pri katerem se bo opravil splošni strokovni pregled. Odredbo o
delnem strokovnem pregledu in odredbo o strokovnem pregledu v posamezni zadevi
se vroči pregledovalcu, državnemu tožilcu, katerega delo bo pregledano, in
vodji državnega tožilstva, pri katerem opravlja državnotožilsko službo.
(2) Če tako zahtevajo posebne
okoliščine, se odredba začne izvrševati takoj. V odredbi o strokovnem nadzoru
se posebej obrazloži potreba po takojšnji izvršitvi.
94. člen
(splošni strokovni pregled dela okrožnih
državnih tožilstev)
(1) Splošni strokovni pregled
dela okrožnih državnih tožilstev se opravi najmanj enkrat na tri leta, njegov
obseg pa določi generalni državni tožilec.
(2) Načrt splošnih strokovnih
pregledov za posamezno leto se pripravi in posreduje vodjem državnih tožilstev,
ki bodo pregledana, Državnotožilskemu svetu in ministru najkasneje do konca
koledarskega leta za naslednje leto.
(3) V okviru splošnega strokovnega
pregleda se pregleda strokovno delo vseh državnih tožilcev in delo vodje
državnega tožilstva ter njegovega namestnika in direktorja v zadevah
državnotožilske uprave po vnaprej določenem vzorcu, ki mora zajeti vse vrste
zadev in odločitev ter celotno obdobje od zadnjega opravljenega pregleda.
(4) Pri pregledu se posebna pozornost
nameni stanju na področjih ali v zadevah, glede katerih so bile pri prejšnjih
pregledih ugotovljene večje pomanjkljivosti ali napake.
95. člen
(poročilo in ugovor)
(1) Po opravljenem pregledu
pregledovalec sestavi poročilo, v katerega zapiše ugotovitve pregleda in
predloge za odpravljanje ugotovljenih pomanjkljivosti.
(2) Poročilo se v delih, ki vsebujejo
predloge za takojšnje ukrepanje, pošlje vodji državnega tožilstva in
generalnemu državnemu tožilcu v vednost takoj, ko je izdelano.
(3) Vodja oddelka za izobraževanje in
strokovni nadzor poročilo pošlje vodji pregledanega državnega tožilstva, ki ga
izroči tistim osebam, ki jih zadevajo ugotovitve pregledovalca (državni tožilci
in državnotožilsko osebje). Te osebe lahko v 15 dneh od dneva prejema poročila
posredujejo pojasnila ali vložijo ugovor zoper poročilo pri Vrhovnem državnem
tožilstvu.
(4) Državni tožilec, ki je določen za
odločanje o ugovoru, v 15 dneh od prejema ugovora in poročila odloči o ugovoru
ter skladno z odločitvijo dopolni poročilo. Dopolnjeno poročilo se vroči po
določbah prejšnjega odstavka.
(5) Vodja oddelka za izobraževanje in
strokovni nadzor po vročitvi poročil skliče in vodi skupni sestanek
pregledovalcev z državnimi tožilci državnega tožilstva, pri katerem je bil
pregled opravljen. Na skupni sestanek povabi generalnega državnega tožilca.
(6) Vodja oddelka za izobraževanje in
strokovni nadzor po opravljenem skupnem sestanku v 15 dneh izdela dokončno
poročilo o splošnem strokovnem pregledu dela okrožnega državnega tožilstva, ki
ga pošlje generalnemu državnemu tožilcu, ta pa ga posreduje Državnotožilskemu
svetu in ministru.
96. člen
(delni strokovni pregled)
(1) Delni strokovni pregled
dela posameznega državnega tožilca se za potrebe ocene kakovosti njegovega dela
opravi s pregledom njegovih spisov, podatkov iz vpisnikov in na drug primeren
način.
(2) Pregled zajema vse vrste zadev, ki
jih je državni tožilec obravnaval v obdobju od zadnjega pregleda, opravljenega
za potrebe ocene službe, po vzorcu in na način, da so zajete vse
državnotožilske odločitve in vrste aktov ter celotno delovno področje v skladu
z merili Državnotožilskega sveta za kakovost dela državnih tožilcev.
(3) O opravljenem pregledu se sestavi
poročilo in z njim seznani osebo, katere delo je bilo pregledano. Za vročitev
poročila, postopek takojšnjega ukrepanja in za ugovorni postopek se smiselno
uporabljajo določbe, ki veljajo za splošni strokovni pregled. Dokončno poročilo
se pošlje generalnemu državnemu tožilcu.
(4) Če je pregled odrejen za potrebe
odločanja Državnotožilskega sveta, poročilo vsebuje tudi mnenje o delu
kandidata oziroma državnega tožilca: dosega / ne dosega ustrezno stopnjo
uspešnosti, kakovosti in strokovnosti dela po kriterijih, ki jih določa zakon,
ki ureja državno tožilstvo.
97. člen
(strokovni pregled v posamezni zadevi)
(1) Strokovni pregled v
posamezni zadevi se opravi v obsegu in na način, ki je potreben za odločanje o
nadzorstveni pritožbi, za poročanje in obveščanje oziroma za izvrševanje drugih
pristojnosti po zakonu, ki ureja državno tožilstvo.
(2) Pregled obsega strokovnost
odločitev in aktov ter pravočasnost reševanja zadeve v skladu z merili
Državnotožilskega sveta za kakovost dela državnih tožilcev.
(3) O opravljenem pregledu se sestavi
poročilo in z njim seznani osebo, katere delo je bilo pregledano. Za vročitev
poročila, postopek takojšnjega ukrepanja in za ugovorni postopek se smiselno
uporabljajo določbe, ki veljajo za splošni strokovni pregled. Dokončno poročilo
se pošlje generalnemu državnemu tožilcu.
98. člen
(interno izobraževanje)
(1) Interno izobraževanje
obsega državnotožilsko šolo in druge oblike izobraževanja državnih tožilcev in
državnotožilskega osebja v okviru državnega tožilstva.
(2) Državnotožilska šola je oblika
rednega internega strokovnega izobraževanja, ki jo organizira Vrhovno državno
tožilstvo.
(3) Letni program državnotožilske šole
se oblikuje na podlagi analize ugotovitev končnih poročil o splošnih in delnih
nadzorstvenih pregledih državnih tožilstev in državnih tožilcev ter ugotovitev
pri obravnavanju zadev v pritožbenem postopku in postopku z izrednimi pravnimi
sredstvi. Analizo izdela državni tožilec, ki je z letnim razporedom zadolžen za
vodenje oddelka za izobraževanje in strokovni nadzor, ugotovitve o obravnavanju
zadev v pritožbenem postopku posredujejo pritožbeni oddelki, v postopku z
izrednimi pravnimi sredstvi pa kazenski oddelek Vrhovnega državnega tožilstva.
(4) Druge oblike internega
izobraževanja se organizirajo za odpravo ugotovljenih napak in pomanjkljivosti
ter zaradi seznanjanja z novostmi na področju zakonodaje in sodne prakse, ki so
pomembne za delo državnih tožilcev.
(5) Državni tožilci imajo pravico in
dolžnost udeležiti se oblik izobraževanja iz tega člena. Glede na vsebino ali
obliko izobraževanja lahko generalni državni tožilec ali vodja okrožnega
državnega tožilstva določi obvezno udeležbo.
99. člen
(drugo izobraževanje)
(1) SIC organizira druge oblike
izobraževanja in usposabljanja za državne tožilce, državnotožilsko osebje in
poravnalce v okviru programa izobraževanja in v sodelovanju z ministrstvom in s Centrom za izobraževanje v pravosodju.
(2) SIC lahko pri organiziranju
posameznih oblik izobraževanja in usposabljanja iz prejšnjega odstavka sodeluje
tudi z drugimi izobraževalnimi organizacijami.
100. člen
(pridobivanje strokovne literature in
seznanitev zaposlenih)
(1) Državno tožilstvo skrbi za
redni nakup izdaj zakonov in drugih predpisov, zbirk sodnih odločb, strokovnih
revij, drugih strokovnih publikacij in strokovne literature, ki jih državni
tožilci potrebujejo za uspešno in strokovno opravljanje dela.
(2) Zakone, druge predpise in
strokovno literaturo, ki so pogosto v uporabi, nakupi državno tožilstvo v
zadostnem številu izvodov.
(3) Vodja državnega tožilstva,
generalni direktor ali direktor skrbi za to, da se vsi zaposleni, katerim je to
potrebno, na primeren način seznanijo s spremembami in dopolnitvami veljavnih
predpisov.
(4) Za hranjenje publikacij in
literature iz prejšnjih odstavkov se pri državnih tožilstvih lahko organizira
strokovna knjižnica.
TRETJI DEL
PISARNIŠKO POSLOVANJE
Prvo poglavje
UVODNE DOLOČBE
101. člen
(organizacija pisarniškega dela)
(1) Pisarniško delo državnega
tožilstva se organizira glede na velikost organa, njegovo organizacijo in obseg
dela.
(2) Organizacijo in pravila
pisarniškega poslovanja določa skladno s predpisi vodja državnega tožilstva, za
zunanje oddelke pa vodja državnega tožilstva po predhodnem mnenju vodje
zunanjega oddelka.
102. člen
(organiziranje skupne službe)
(1) Zaradi smotrnejšega načina
poslovanja lahko posamezna državna tožilstva v sporazumu z drugim tožilstvom
organizirajo opravljanje finančno-računovodskih in drugih strokovnotehničnih
del v obliki skupne službe, lahko pa zaupajo opravljanje takih zadev ustrezni
organizacijski enoti drugega državnega tožilstva. Sporazum mora vsebovati
sestavine, kot jih za pogodbeno obdelavo osebnih podatkov določa zakon, ki
ureja varstvo osebnih podatkov.
(2) Odpiranje in zapiranje poštnih
pošiljk, vodenje vpisnika, sprejemanje strank in hramba dokumentarnega gradiva
se ne more prepustiti skupni službi drugega državnega tožilstva.
(3) V aktu, s katerim se ustanovijo
skupne službe, morajo biti navedeni organi, ki ustanavljajo skupne službe,
opravila skupnih služb, sedež in način financiranja.
103. člen
(izvajanje in evidentiranje pisarniškega
poslovanja)
(1) Pisarniško poslovanje v
državnotožilskih zadevah se izvaja in evidentira ločeno od zadev
državnotožilske uprave in zadev strokovnega nadzora državnotožilske službe.
Gradivo se v skladu s klasifikacijskim načrtom razporeja v evidence, vpisnike
in imenike.
(2) Pisarniško poslovanje
Državnotožilskega sveta se izvaja in evidentira ločeno od zadev iz prejšnjega
odstavka in natančneje uredi z njegovim poslovnikom.
104. člen
(dokumentarno gradivo)
(1) Dokumentarno gradivo je
razporejeno v vpisnike, evidence in imenike.
(2) Dokumentarno gradivo vpisnikov se
obdeluje in hrani v spisih, dokumentarno gradivo evidenc pa v zapisih.
(3) Zadeva je skupek spisov istega
primera na več stopnjah.
(4) V imenikih se obdelujejo hranijo
zapisi o osebah, ki nastopajo kot stranke ali drugi udeleženci v posameznih
spisih ali zapisih.
105. člen
(pripadnost dokumentarnega gradiva)
(1) Vsak spis ali zapis pripada eni
izmed glavnih organizacijskih enot.
(2) Glavne organizacijske enote
državnega tožilstva so:
-      
okrožna državna tožilstva;
-      
zunanji oddelki okrožnih državnih tožilstev;
-      
vrhovno državno tožilstvo;
-      
oddelek za preiskovanje in pregon uradnih oseb
s posebnimi pooblastili.
(3) Državnotožilski svet kot
samostojni državni organ se za potrebe pisarniškega poslovanja šteje kot glavna
organizacijska enota.
(4) Imeniki se vodijo centralno za vse
glavne organizacijske enote skupaj.
106. člen
(vrste imenikov)
(1) Državno tožilstvo upravlja
imenike, katerih vrsta in vsebina uporabe so opredeljeni v klasifikacijskem
načrtu, ki je kot Priloga 2 sestavni del tega DTR, namen obdelave pa je določen
v zakonu, ki ureja državno tožilstvo, in zakonih, ki urejajo postopke, v
katerih državni tožilci ali policisti Posebnega oddelka izvršujejo svoje
pristojnosti.
(2) Določba prejšnjega odstavka se
uporablja tudi za upravljanje seznamov in drugih zbirk osebnih podatkov, ki se
vodijo v skladu s klasifikacijskim načrtom.
107. člen
(zapisi osebnih podatkov v imenik)
Zapis o osebi vpisničar vnese v imenik
tedaj, kadar v skladu z DTR ta oseba nastopa v kakšni izmed procesnih vlog v
posameznem spisu ali zapisu.
108. člen
(združevanje zapisov v imenik)
(1) Združitev zapisov v imeniku
vpisničar opravi tako, da se zapis o osebi, ki se pridružuje, združi z zapisom
združene osebe.
(2) Združen zapis je lahko le tisti,
pri katerem je zabeležena EMŠO, če je fizična oseba tujec, pa njegovi rojstni
podatki, ali matična številka pravne osebe.
(3) Združevanje zapisov v imeniku se
lahko opravi le takrat, kadar ni nobenega dvoma, da oba zapisa pripadata isti
osebi.
109. člen
(klasifikacijski načrt)
(1) Klasifikacijski načrt iz Priloge 2 tega
DTR je sistem razvrščanja dokumentarnega gradiva državnega tožilstva s časovno
opredeljenimi roki hrambe posameznih vrst dokumentarnega gradiva, ki se
določijo v skladu s predpisi, ki urejajo varstvo dokumentarnega in arhivskega
gradiva ter arhive.
(2) Klasifikacijski načrt iz prejšnjega
odstavka opredeljuje:
-      
vrsto dokumentarnega gradiva, ki se hrani v
posameznih vpisnikih, imenikih in evidencah (klasifikacijskih znakih),
-      
vrste organizacijskih enot, pri katerih se
posamezni vpisniki in evidence vodijo,
-      
roke hrambe posameznih vrst dokumentarnega
gradiva in
-      
dodatne opredelitve za razvrščanje vsebine
dokumentarnega gradiva.
(3) Imena vpisnikov, katerih spisi so lahko
v isti zadevi, so določena tako, da je imenu vpisnika za spise prve stopnje na
pritožbeni stopnji dodana pripona »P«, na stopnji kjer državni tožilec nastopa
pred Vrhovnim sodiščem Republike Slovenije pa pripona »V«.
(4) Če se klasifikacijski znak ukine,
preidejo spisi ali zapisi v nov klasifikacijski znak, pri prehodu pa se njihova
opravilna številka ne spremeni.
110. člen
(zbirke dokumentarnega gradiva)
Dokumentarno gradivo na državnih tožilstvih
je razporejeno v naslednje zbirke:
-      
zbirka nerešenih zadev;
-      
priročni arhiv;
-      
stalni arhiv.
111. člen
(mesto hrambe)
(1) Vsaka glavna organizacijska
enota ima svoj priročni in stalni arhiv, kjer se nahaja dokumentarno gradivo v
fizični obliki posameznih zbirk v fizični obliki.
(2) Dokumentarno gradivo v elektronski
obliki se hrani v informacijskem sistemu, tako da je dostop omogočen le
pooblaščenim osebam.
112. člen
(prehodi med zbirkami dokumentarnega
gradiva)
(1) Spis z zaključitvijo preide v
priročni arhiv, z reaktivacijo pa preide v zbirko nerešenih zadev.
(2) Spis preide v stalni arhiv pet let
po tem, ko se izteče koledarsko leto, v katerem je bil uvrščen v priročni
arhiv.
113. člen
(prehod zapisov v imeniku)
(1) Zapis o osebi v imeniku
preide v drugo zbirko dokumentarnega gradiva oziroma arhivira, ko preide spis
ali zapis, s katerim je povezan.
(2) Če je zapis o osebi v imeniku
povezan z več spisi ali zapisi, se za vsako zbirko naredi nov zapis.
(3) Če zapisa osebe v imeniku iz dveh
zbirk preideta v isto zbirko, se v njej ponovno združita v enega.
114. člen
(veljavnost določb o rokih hrambe)
Določbe o rokih hrambe DTR se uporabljajo
le, če ni za posamezne vrste dokumentarnega gradiva v področnih predpisih,
zlasti glede finančnih in računovodskih listin, določeno drugače.
115. člen
(zaključevanje vpisnikov in evidenc)
(1) Vsak vpisnik in evidenco je
treba na koncu koledarskega leta zaključiti.
(2) Po zaključitvi v vpisnik ali
evidenco ni več mogoče dodajati spisov ali zapisov s številko zaključenega
leta.
(3) Zaključevanje se opravi za vsako
glavno organizacijsko enoto posebej.
(4) Zaključevanje se opravi z
ugotovitveno odločbo, ki jo podpišeta vodja državnega tožilstva in vodja
vpisnika, njena priloga pa je poročilo o zaključevanju vpisnika
(5) Poročilo o zaključitvi vpisnika
vsebuje naslednje podatke:
-      
datum zaključitve,
-      
število nezaključenih spisov na začetku
poročevalskega obdobja,
-      
število na novo prejetih spisov v poročevalskem
obdobju,
-      
od tega števila reaktiviranih spisov,
-      
število pomotno vpisanih spisov v poročevalskem
obdobju,
-      
število zaključenih spisov v poročevalskem
obdobju,
-      
številu nezaključenih spisov na koncu
poročevalskega obdobja,
-      
seznam nezaključenih spisov na koncu
poročevalskega obdobja,
-      
navedbo vpisnika in zadnje opravilne številke.
116. člen
(nadzor nad dokumentarnim gradivom)
Spisi in drugo gradivo ter računalniki in
drugi nosilci podatkov ne smejo ostati brez nadzorstva. Po končanem delovnem
času je treba spraviti spise, drugo gradivo, žige in štampiljke v zaklenjene
blagajne, omare ali mize.
117. člen
(opravilna številka)
Opravilna številka spisa ali zapisa je
sestavljena največ iz naslednjih delov:
-      
kratka oznaka glavne organizacijske enote
nastanka in za njo vezaj;
-      
klasifikacijski znak, pri čemer so posamezne
ravni klasifikacije ločene z desno poševnico;
-      
desna poševnica in za njo zaporedna številka;
-      
še ena desna poševnica ter za njo štirimestna
letnica nastanka;
-      
še ena desna poševnica in za njo zaporedna
številka spisa iste stopnje v isti zadevi.
118. člen
(glavne organizacijske enote in kratke
oznake)
Glavne organizacijske enote nastanka in
njihove kratke oznake po DTR in klasifikacijskem načrtu so naslednje:
-      
Vrhovno državno tožilstvo Republike Slovenije –
»VDT«;
-      
Okrožno državno tožilstvo v Ljubljani – »LJ«;
-      
Okrožno državno tožilstvo v Ljubljani – zunanji
oddelek v Domžalah – »DOM«;
-      
Okrožno državno tožilstvo v Ljubljani – zunanji
oddelek v Kočevju – »KOC«;
-      
Okrožno državno tožilstvo v Ljubljani – zunanji
oddelek v Trbovljah – »TRB«;
-      
Okrožno državno tožilstvo v Ljubljani – zunanji
oddelek na Vrhniki – »VRH«;
-      
Specializirano državno tožilstvo Republike
Slovenije – »SDT«;
-      
Oddelek za preiskovanje in pregon uradnih oseb
s posebnimi pooblastili – »OPP«;
-      
Okrožno državno tožilstvo v Mariboru – »MB«;
-      
Okrožno državno tožilstvo v Slovenj Gradcu –
»SG«;
-      
Okrožno državno tožilstvo na Ptuju – »PT«;
-      
Okrožno državno tožilstvo v Celju – »CE«;
-      
Okrožno državno tožilstvo v Celju – zunanji
oddelek v Velenju – »VEL«;
-      
Okrožno državno tožilstvo v Kranju – »KR«;
-      
Okrožno državno tožilstvo v Kranju – zunanji
oddelek v Radovljici – »RAD«;
-      
Okrožno državno tožilstvo v Novi Gorici – »NG«;
-      
Okrožno državno tožilstvo v Kopru – »KP«;
-      
Okrožno državno tožilstvo v Kopru – zunanji
oddelek v Postojni – »POS«;
-      
Okrožno državno tožilstvo v Kopru – zunanji
oddelek v Sežani – »SEZ«;
-      
Okrožno državno tožilstvo v Kopru – zunanji
oddelek v Piranu – »PIR«;
-      
Okrožno državno tožilstvo v Krškem – »KK«;
-      
Okrožno državno tožilstvo v Novem mestu – »NM«;
-      
Okrožno državno tožilstvo v Murski Soboti –
»MS«;
-      
Okrožno državno tožilstvo v Murski Soboti –
zunanji oddelek v Ljutomeru – »LJU«;
-      
Državnotožilski svet – »DTS«.
119. člen
(načina številčenja)
(1) Spisi in zapisi se številčijo
lokalno ali centralno.
(2) Pri lokalnem številčenju zaporedna
številka teče v okviru glavne organizacijske enote, pri centralnem pa v okviru
celotne države.
(3) Če se v vpisniku ali evidenci
spisi oziroma zapisi številčijo centralno, opravilna številka nima kratke
oznake organizacijske enote nastanka in vezaja za njo.
120. člen
(posebnosti številčenja posameznih vrst
spisov in zapisov)
(1) Spisa »Kt« in »Kti« ter zapisa
»Kcd« in »Kdp« se številčijo centralno.
(2) Zaporedno številko spisa v isti
zadevi imajo le spisi v isti zadevi na višjih stopnjah ter poravnalni spis
»pKt«.
(3) Če nastane spis, ki ni prvi v
zadevi, so deli njegove opravilne številke razen klasifikacijskega znaka in
zaporedne številke spisa v zadevi, enaki prejšnjim spisom.
Drugo poglavje
INFORMACIJSKI SISTEM
121. člen
(vsebina informacijskega sistema)
Informacijski sistem državnega tožilstva
omogoča:
-      
razporejanje dokumentarnega gradiva v skladu z
veljavnim klasifikacijskim načrtom in med posameznim zbirkami;
-      
možnost skeniranja dokumentov;
-      
sprejem in evidentiranje dokumentov v fizični
in elektronski obliki;
-      
pripravo lastnih in izhodnih dokumentov na
podlagi vnaprej predvidenih obrazcev;
-      
elektronsko potrjevanje in elektronsko
podpisovanje;
-      
spremljanje procesa odpreme (kuvertiranje,
odprema, sprejemanje vročilnic oziroma povratnic);
-      
zbiranje podatkov, ki jih državno tožilstvo
potrebuje za statistične obdelave;
-      
morebitne druge funkcionalnosti, ki so pomembne
za poslovanje državnega tožilstva.
122. člen
(dolžnost vnašanja podatkov)
(1) Državni tožilci in državnotožilsko
osebje morajo v okviru svojih nalog v informacijski sistem vnašati vse podatke,
za katere je tako predpisano.
(2) Kadar ni določeno drugače, vnaša
podatke v informacijski sistem vpisničar samostojno ali po odredbi državnega
tožilca.
123. člen
(pregled informacijskega sistema)
(1) Da bi bilo vodenje vpisnikov
pravilno in redno, mora vodja državnega tožilstva ali državni tožilec, ki ga on
določi, oziroma vodja zunanjega oddelka najmanj enkrat v letu vse vpisnike
pregledati. Vsak pregled zaznamuje v rubriki »Opomba« pri zadnji vpisani zadevi
z oznako »Pregledal/a« in podpisom.
(2) Pri računalniško vodenih vpisnikih
državni tožilec iz prejšnjega odstavka tega člena o pregledu izdela zapisnik o
pregledu. Prilogi zapisnika sta računalniški izpis seznama opravilnih številk
nerešenih zadev in arhivski nosilec podatkov z vsemi podatki iz vpisnika do
izdaje odločbe.
(3) Po pregledu državni tožilec iz
prvega odstavka tega člena odredi popravo ugotovljenih pomanjkljivosti in izda
potrebna navodila za delo.
124. člen
(izdelava kopij računalniških podatkov)
Dnevno je treba izdelovati kopije
računalniških podatkov na način, ki ga v sodelovanju s SIC odredi generalni
državni tožilec.
125. člen
(dostop do podatkov v informacijskem
sistemu)
(1) Generalni državni tožilec izda
navodilo o tem, do katerih podatkov v informacijskem sistemu lahko dostopajo
posamezni uporabniki.
(2) SIC zagotovi dostope do podatkov v
skladu z navodilom iz prejšnjega odstavka.
Tretje poglavje
SPISI V VPISNIKIH
126. člen
(deli spisa)
Spis v fizični obliki je sestavljen iz
ovitka, dokumentov, ki so vloženi vanj, internega dnevnika in internega
opomnika.
127. člen
(ovitek spisa)
(1) Na vsak ovitek spisa se vpišejo
naslednji podatki:
-      
opravilna številka spisa;
-      
glavna organizacijska enota reševanja;
-      
podatek o nosilcu;
-      
če gre za kazenski ali prekrškovni spis, ime in
priimek oziroma naziv obdolženca in računalniško šifro kaznivega dejanja ali
prekrška;
-      
kratko vsebino, če gre za »Tu« spise;
-      
podatke o razmerjih do drugih spisov;
-      
podatke o pomotnem vpisu;
-      
posebne zaznambe, predpisane z DTR.
(2) Posebne zaznambe iz prejšnjega
odstavka so:
-      
če gre za posebej pomembno zadevo – »PP«;
-      
če gre za vojaško zadevo – »VZ«;
-      
če gre za povojno zadevo – »PZ«;
-      
če gre za posebno dodelitev – »PD«;
-      
če gre za zasebno tožbo – »ZT«;
-      
če gre za priporno zadevo – »PRIPOR«;
-      
če gre za začasno zavarovanje oziroma zaseg –
»ZZZ«;
-      
če gre za nujno zadevo – »NUJNO«.
(3) Generalni državni tožilec za
državna tožilstva z odredbo lahko določi tudi druge posebne zaznambe.
(4) Ovitki spisov v zadevah »Kt«,
vodenih zoper polnoletne storilce kaznivih dejanj so iz trdega papirja, svetlo
rjave barve. Ovitki spisov v zadevah »Kt«, vodenih zoper mladoletne storilce
kaznivih dejanj so iz trdega papirja, svetlo zelene barve.
(5) Ovitek poravnalnega spisa »pKt« je
svetlo modre barve.
(6) Ostali ovitki spisov so iz mehkega
belega papirja.
(7) Ovitek izdela vpisničar, ko odpre
spis, ravno tako pa ga tudi sproti dopolnjuje ali izdela novega, kadar pride na
njem do sprememb.
(8) Generalni državni tožilec izda
navodilo, v katerem predpiše obrazce ovitkov posameznih vrst spisov, SIC pa
pripravi predloge v informacijskem sistemu.
128. člen
(dokument)
Dokument je izviren ali reproduciran
(pisan, risan, tiskan, fotografiran, fotokopiran, fonografski, v elektronski
obliki ali kako drugače zapisan) zapis, ki je bil prejet ali je nastal pri delu
organa in je pomemben za njegovo poslovanje.
129. člen
(številčenje dokumentov)
(1) Z uvrstitvijo v spis dobi dokument
številko dokumenta, podatki o njem pa se s tem prenesejo tudi na interni
dnevnik.
(2) Številka dokumenta je sestavljena
iz številke spisa, desne poševnice in zaporedne številke dokumenta v spisu.
(3) Dokument dobi z uvrstitvijo v spis
najnižjo zaporedno številko dokumenta v spisu, ki je nima še noben dokument v
tem spisu.
130. člen
(listovne številke)
Na vsakem listu dokumenta v spisu mora biti
navedena listovna številka.
131. člen
(priloga)
Na prilogah ni listovnih številk.
132. člen
(skeniranje)
Generalni državni tožilec državnim
tožilstvom z odredbo predpiše, katere dokumente v fizični obliki je treba
skenirati.
133. člen
(interni dnevnik)
(1) Interni dnevnik vsebuje:
-      
opravilno številko spisa,
-      
seznam vseh dokumentov uvrščenih v spis,
razvrščenih rastoče po njihovi opravilni številki,
-      
pri posameznem dokumentu navedbo njegove smeri
(vhodni, lastni ali izhodni),
-      
pri posameznem dokumentu navedbo njegove prve
in zadnje listovne številke v spisu.
(2) Interni dnevnik se vodi v
elektronski obliki, nov vpis pa se naredi avtomatsko, ko je uvrstitev dokumenta
v spis evidentirana v informacijskem sistemu. Računalniški izpis se občasno
vloži v fizični spis.
134. člen
(interni opomnik)
(1) Interni opomnik vsebuje
razloge za posamezne procesne odločitve državnega tožilca (na primer umik,
odstop, odpoved, zaključitev spisa brez uvedbe postopka) ter odredbe, zapise,
opombe, opozorila in napotke državnega tožilca v zvezi s potekom postopka in za
nadaljnje delo v zadevi.
(2) Interni opomnik se vodi le v
fizični obliki.
135. člen
(ureditev spisa)
Spis mora biti vselej oblikovan tako, da so
vse listine zložene v ovitek, na prvem mestu je interni dnevnik, za njim
interni opomnik, zatem pa vsi dokumenti skupaj s prilogami zloženi rastoče po
njihovih listovnih številkah.
136. člen
(ravnanje z izločenimi obvestili)
(1) Obvestila, izločena skladno
z zakonom, ki ureja kazenski postopek, se vložijo v poseben ovitek, kot poseben
del državnotožilskega spisa. Na ovitku se zaznamuje opravilna številka spisa iz
vpisnika, ime in priimek osumljenca, kaznivo dejanje ter seznam izločenih
obvestil z datumom izločitve.
(2) Če se vodi spis v elektronski
obliki, se izločitev opravi v skladu z določbami zakona, ki ureja kazenski
postopek.
(3) Če obdolženec in zagovornik
pregledata uradne zaznamke o obvestilih, ki jih je izločil iz spisa, državni
tožilec napiše o tem uradni zaznamek.
137. člen
(oblikovanje spisa ob odpremi)
(1) Kadar se iz spisa pošiljajo
dokumenti, ki so izvirniki državnotožilskih odločitev, je treba na njihova
mesta v spisu vstaviti njihove kopije.
(2) Če je del državnotožilskega spisa
spis sodišča ali kakega drugega organa, pa se ta spis pošlje drugam, je na
način iz prejšnjega odstavka treba ravnati tudi glede pomembnih listin v tem
spisu kot so zlasti:
-      
sodne odločbe;
-      
zapisniki narokov;
-      
uradni zaznamki.
(3) Za oblikovanje spisa v skladu s
tem členom skrbijo javni uslužbenci, določeni z aktom o notranji organizaciji
in sistemizaciji.
138. člen
(odpiranje spisa)
(1) Spis je treba odpreti, ko državno
tožilstvo prejme ali namerava oblikovati dokument, ki ne sodi v noben drug
spis.
(2) Za pritožbeno zadevo se pri
pritožbenem oddelku odpre poseben spis.
(3) Spis po odredbi vodje ali od njega
pooblaščenega državnega tožilca odpre vpisničar.
139. člen
(rezervacija številke)
(1) Izjemoma, ko takojšnje odprtje
spisa zaradi časovnih okoliščin ni mogoče, je dovoljeno izdelovati dokumente z
opravilno številko spisa, ki še ni odprt.
(2) To je dovoljeno le, če je uporaba
take številke vnaprej rezervirana v informacijskem sistemu.
(3) Takoj, ko je to mogoče, je treba
odpreti spis s številko, ki je bila rezervirana, ter opraviti vsa opravila, ki
bi se morala opraviti, če številka spisa ne bi bila vnaprej rezervirana.
140. člen
(odgovornost za spis)
(1) Vsak spis mora imeti nosilca
spisa, ki je državni tožilec.
(2) Poleg nosilca spisa je lahko za
spis zadolžen tudi drugi državni tožilec, ki sodeluje z nosilcem spisa
(stranski nosilec spisa).
(3) Na posameznem spisu lahko pod
vodstvom nosilca ali stranskega nosilca spisa delajo tudi strokovni sodelavci
in pripravniki ter drugi javni uslužbenci.
(4) Ne glede na prvi odstavek tega
člena je nosilec spisa » Kppo« policist.
(5) Nosilec spisa »Tu« je državni
tožilec, lahko pa tudi javni uslužbenec, ki je pooblaščen za določena opravila
na področju državnotožilske uprave.
141. člen
(združevanje spisa)
(1) Združevanje spisa je postopek, s
katerim se celotna vsebina pridruženega spisa prenese v združen spis, pridružen
spis pa izgubi svojo samostojnost.
(2) O združevanju odloči nosilec obeh
spisov, če sta nosilca spisov različna, pa vodja državnega tožilstva ali vodja
oddelka.
(3) Združujejo se lahko le nerešeni
spisi istega vpisnika na isti glavni organizacijski enoti.
(4) Dokumenti spisa, ki se pridružuje,
dobijo v združenem spisu nove opravilne in listovne številke.
(5) Če pride do združitve
državnotožilskih spisov zaradi združitve sodnih spisov, se državnotožilski
spisi združijo tako, da je združen (glavni) spis tisti, v katerem se obravnava
zadeva, katere spis je za glavnega ob združitvi štelo sodišče.
(6) Če pride do združitve iz drugih
razlogov, se za združenega izbere spis z največ dokumenti.
142. člen
(razdruževanje spisa)
(1) Razdruževanje spisa je postopek,
pri katerem se del spisa, ki se razdružuje izloči v nov izločen spis.
(2) O razdruževanju odloča nosilec spisa.
(3) V izločenem spisu se številke
dokumentov in listovne številke označijo na novo.
(4) Za razdružen spis so odgovorne
iste osebe, ki so odgovorne za spis, ki se razdružuje.
143. člen
(prenos spisa)
(1) Prenos spisa je postopek, ko se
delo na enem ali več kaznivih dejanjih ali drugih zadevah, ki so bila vpisana v
spis enega vpisnika (spis s katerega se prenaša), nadaljuje v spisu, ki spada v
drug vpisnik (spis kamor se prenaša).
(2) Ko so vsa kazniva dejanja spisa, s
katerega se prenaša, prenesena v kak drug spis, delo na njem ni več mogoče.
(3) Prenos spisa odredi vodja
državnega tožilstva.
(4) Prenos spisa se lahko opravi le na
nerešenih spisih iste glavne organizacijske enote.
(5) Posamezni dokumenti spisa, s
katerega se prenaša, se premaknejo ali kopirajo v spis, kamor se prenaša.
144. člen
(priložitev spisa)
(1) Priložitev spisa je postopek, v
katerem se priložen spis nahaja v ovitku spisa, h kateremu se prilaga, pri tem
pa oba spisa ohranita procesno samostojnost.
(2) Če je nosilec obeh spisov isti,
odloča o priložitvi nosilec spisa, sicer pa vodja državnega tožilstva.
145. člen
(povezovanje spisov)
(1) Povezovanje spisov je postopek, v
katerem je spis, ki se povezuje, vsebinsko povezan s spisom, s katerim se
povezuje, pri tem pa se še vedno rešujeta samostojno.
(2) Povezovanje ali njegovo
odstranitev odredi nosilec enega izmed spisov, ki se povezujejo.
146. člen
(odstop spisa)
(1) Odstop spisa je postopek,
pri katerem se spremeni glavna organizacijska enota, ki ji spis pripada, pri
čemer spis ohrani prejšnjo opravilno številko.
(2) Spis odstopi drugi glavni
organizacijski enoti njegov nosilec.
(3) Odstopljeni spis se v celoti
pošlje drugi glavni organizacijski enoti.
(4) Dokument, s katerim se spis
odstopi, se uvrsti v spis »Tu« vpisnika.
(5) Glavna organizacijska enota, ki
spis sprejme nadaljuje delo z njim tako, kot da bi nastal pri njej.
147. člen
(zaključevanje spisa)
(1) Spis je treba zaključiti, ko na
njem ni več treba izvajati procesnih dejanj. Pri tem je treba zlasti paziti, da
je pred tem odločeno o vseh zapisih v evidencah »Kcd« in »Kdp«, s katerimi je
spis povezan.
(2) Odredbo izda za posamezen spis
njegov nosilec.
(3) Če informacijski sistem omogoča
izpis seznama večjega števila spisov, za katere so podani pogoji za
zaključevanje, lahko vodja državnega tožilstva izda tako odredbo za več spisov
hkrati.
(4) Ob zaključevanju mora vpisničar
spis prenesti v priročni arhiv, še prej pa ga urediti tako, da je urejen v
skladu z DTR.
148. člen
(reaktivacija spisa)
(1) Reaktivacija spisa je prehod zaključenega
spisa iz priročnega ali stalnega arhiva v zbirko nerešenih zadev.
(2) Reaktivacijo se opravi vselej,
kadar je treba v spis, ki je zaključen, uvrstiti kak nov dokument.
(3) Spis lahko reaktivira nosilec
spisa ali vodja državnega tožilstva.
149. člen
(vrste reaktivacije)
(1) Navadna reaktivacija se
opravi takrat, kadar je treba spis spet reševati zaradi dejstev, ki lahko
vplivajo na odločitev o glavni stvari (na primer zahteva za varstvo zakonitosti
ali zahteva za obnovo postopka).
(2) Enostavna reaktivacija se opravi
takrat, kadar je treba spis reaktivirati zaradi kakšnega manj pomembnega
dejanja, ki ne vpliva na odločitev o glavni stvari (na primer zaradi prošnje za
pomilostitev, obvestila o izbrisu iz kazenske evidence).
150. člen
(obnova spisa)
(1) Če se spis ali del spisa
izgubi, poškoduje ali uniči, se spis ali del spisa obnovi po uradni dolžnosti,
če je zadeva še v teku. Spis obnovi nosilec spisa. O obnavljanju spisa mora
predhodno obvestiti vodjo državnega tožilstva.
(2) Če je zadeva končana, se
izgubljen, poškodovan ali uničen spis obnovi na predhodni predlog stranke po
odredbi vodje državnega tožilstva. Stranka mora ob predlogu za obnovo spisa
državnemu tožilstvu predložiti vse listine in dokazila, pomembna za obnovo
spisa, s katerimi razpolaga. Spis obnovi državni tožilec, ki ga za nosilca
spisa v odredbi določi vodja državnega tožilstva.
(3) Ko se obnavlja celotni spis, se
vodi pod »Tu« številko; ko je spis obnovljen dobi prvotno označbo.
(4) Spisi se obnavljajo na podlagi
podatkov iz vpisnika, na podlagi prepisov izgubljenih, poškodovanih ali
uničenih dokumentov in po potrebi na podlagi dokumentarnega gradiva sodišč ter
izjav strank in drugih udeležencev v postopku.
(5) Obnavljajo se samo dokumenti, ki
so pomembni za postopek.
151. člen
(pomotni vpis)
(1) Za pomotni vpis spisa gre,
kadar se izkaže, da je bil spis odprt v napačnem vpisniku, ali pa da je bil
odprt, ne da bi za to obstajal razlog.
(2) Na spisu, ki je pomotno vpisan, ni
več mogoče delati.
(3) Zaznamovanje pomotnega vpisa
odredi nosilec spisa ali vodja državnega tožilstva.
152. člen
(premik spisa)
(1) Za vsak spis je treba
beležiti mesto njegovega nahajanja.
(2) Spisi, za katere je določen rok,
se hranijo v rokovniku.
(3) Rokovnik je sestavljen iz
fasciklov (map), vanje so vloženi spisi, urejeni po zadnjem dnevu roka in
zaporedni številki. Namesto fasciklov se lahko uporabljajo posebne omare s
predelki ali informacijski sistem.
153. člen
(opozarjanje na roke)
(1) Če je za posamezen spis
določen rok, do katerega ga je treba izročiti nosilcu spisa, mora vpisničar to
storiti zadnji delovni dan pred iztekom tega roka.
(2) Če je nosilec spisa odsoten, se
spis izroči tistemu, ki je pristojen za dodeljevanje spisov.
(3) Po prejšnjih odstavkih ravna
vpisničar tudi tedaj, kadar rok še ni potekel, pa je bil v spis uvrščen kak
dokument.
(4) Nujne in priporne zadeve mora
pisarna takoj vpisati v vpisnik in jih osebno izročiti v delo.
154. člen
(smiselna uporaba določb)
Za zapise se smiselno uporabljajo določbe,
ki veljajo za spise, o nastanku, povezovanju, odstopu in pomotnem vpisu.
155. člen
(odgovornost za zapis v evidenci)
(1) Vsak zapis v evidenci mora biti
praviloma povezan z natanko enim spisom.
(2) Odločitve v zvezi z zapisom
sprejema tisti, ki je pristojen za odločanje o spisu, s katerim je zapis
povezan.
156. člen
(posebnosti zapisov v evidencah »Kcd« in
»Kdp«)
(1) V evidencah »Kcd« in »Kdp« je
treba hraniti zapise o vseh predmetih, ki so izročeni državnemu tožilstvu v
zvezi s predkazenskim ali kazenskim postopkom ali drugimi, z zakoni določenimi
postopki.
(2) Za izročitev se šteje tudi
vročitev obvestila oziroma drugega zapisa o hrambi takega predmeta drugje.
157. člen
(vpisnik »Kcd« in »Kdp«)
(1) Okrožna državna tožilstva
vodijo v vpisniku »Kdp« evidenco o zaseženem denarju v domači ali tuji valuti
po specifikaciji, o dragocenostih, kot so zlato in izdelki iz zlata in drugih
plemenitih kovin, in o drugih vrednostnih predmetih, kot so razni vrednostni
papirji, takse in poštne znamke, srečke in podobno, v vpisniku »Cd« pa o vseh
drugih zaseženih predmetih.
(2) Posamezen zapis v evidencah »Kcd«
in »Kdp« vsebuje naslednje podatke:
-      
datum prejema predmeta,
-      
vrsta predmeta,
-      
status predmeta,
-      
mesto nahajanja predmeta,
-      
oseba, kateri je predmet zasežen,
-      
opis predmeta,
-      
opomba,
-      
morebitna fotografija, in
-      
komu je predmet izročen.
Četrto poglavje
PRAVILA PISARNIŠKEGA POSLOVANJA
158. člen
(pooblastila za sprejem pošiljk)
(1) Vsa dejanja v zvezi z
vhodno pošto opravlja vložišče.
(2) Če gre za pošiljke policije v
zvezi s prikritimi preiskovalnimi ukrepi ali za druge primere, ko se te
izročajo neposredno vodji državnega tožilstva ali nosilcu spisa oziroma osebi,
ki je v uradu vodje državnega tožilstva pooblaščena za sprejem takih pošiljk,
opravlja naloge vložišča vodja urada vodje državnega tožilstva.
(3) Če stranka izroči kakšno listino v
okviru poslovanja državnega tožilstva s strankami, lahko potrebna dejanja
opravi tudi vpisničar.
159. člen
(čas sprejema vlog in dokumentov)
Vloge in druge dokumente vložišče sprejema
v poslovnem času.
160. člen
(prevzem pošiljk na pošti)
(1) Pred prevzemom pošiljke se
javni uslužbenec v navzočnosti poštnega delavca prepriča, če sta ovoj in pečat
(na primer vinjeta) nepoškodovana.
(2) Če se ugotovijo pomanjkljivosti,
je treba na pošti vložiti reklamacijo in zahtevati, da se pošiljka takoj
komisijsko pregleda in sestavi zapisnik. O tem je treba obvesti vodjo državnega
tožilstva.
(3) Na pošti se prevzamejo tudi
pošiljke, ki niso pravilno frankirane.
161. člen
(potrdilo o prejemu)
(1) Na zahtevo vlagatelja se
izda potrdilo o prejemu s prejemno štampiljko in datumom prejema ter podpisom
javnega uslužbenca, lahko pa se enako stori na kopiji prejete vloge.
(2) Sprejem sodnih pošiljk in pošiljk
drugih državnih organov ter priporočenih pošiljk se potrdi s štampiljko,
datumom prejema in podpisom v vročilni knjigi, na vročilnici ali na povratnici.
162. člen
(pooblastilo za odpiranje)
Ko je pošiljka sprejeta, jo je treba
odpreti, razen če ni z DTR določeno drugače.
163. člen
(pošiljke, ki se ne odpirajo)
(1) Pošiljka, naslovljena na določeno
osebo, se izroči naslovniku zaprta, če je njegovo ime navedeno pred nazivom
organa.
(2) Pošiljke, ki so po zakonu, ki
ureja tajne podatke, označene z »Interno«, »Z«, »T«, ali »ST« ter tiste z
oznako »Tu« se vodji državnega tožilstva izročijo zaprte.
(3) Na ovojnici ali ovitku zaprte
pošiljke se odtisne štampiljka in vpiše datum prejema.
164. člen
(priloge)
Pri prejemu pošiljke je treba preveriti,
ali so vse naštete priloge oziroma predmeti priloženi. Če niso, je treba o tem
nemudoma obvestiti pošiljatelja.
165. člen
(zaznamba vrednega predmeta)
Če je vlogi priložena kakšna listina,
predmet, vrednostni papir, denar, dragocenost ali kakšna druga vrednost, se to
ob sprejemu zaznamuje na dokumentu, kakor tudi, če vlogi kaj od naštetega
manjka.
166. člen
(knjiga vhodne pošte)
(1) Vsi vhodni dokumenti, razen
tistih, za katere DTR določa drugače, se morajo evidentirati v knjigi vhodne
pošte.
(2) Ne evidentirajo se tisti vhodni
dokumenti, ki niso pomembni za poslovanje državnega tožilstva (na primer
oglaševalska sporočila, čestitke, voščila, poslovna vabila, časopisi,
publikacije, predstavitve izobraževalnih programov).
(3) Vloge strank se vselej
evidentirajo ne glede na pomembnost vsebine.
167. člen
(vsebina knjige vhodne pošte)
V knjigo vhodne pošte se za vsak prispeli dokument
vpisujejo naslednji podatki:
-      
datum dokumenta, če je znan,
-      
vrsta dokumenta,
-      
datum prejema,
-      
številko prispelega dokumenta, če je znana,
-      
pošiljatelja, če ta ni znan pa navedbo, da je
temu tako,
-      
število listov brez prilog,
-      
število prilog, in
-      
opis prilog.
168. člen
(dnevna številka)
(1) Informacijski sistem določi
vsakemu evidentiranemu vhodnemu dokumentu dnevno številko.
(2) Oseba, ki dokument evidentira,
mora to številko vpisati na dokument pod prejemno štampiljko.
169. člen
(evidentiranje elektronske pošte)
(1) Pravila pisarniškega poslovanja,
določena v tem poglavju DTR, se smiselno uporabljajo tudi za evidentiranje
sporočil in drugih vhodnih dokumentov, prejetih preko elektronske pošte, ki se
nanašajo na izvajanje nalog državnega tožilstva, ne glede ali so posredovana na
elektronski naslov vložišča ali na druge elektronske naslove v okviru državnega
tožilstva.
(2) Državni tožilci in državnotožilsko
osebje so sporočila in druge vhodne dokumentov iz prejšnjega odstavka, ki jih
prejmejo na svoje službene elektronske naslove, dolžni takoj po prejemu
posredovati pristojnim osebam zaradi evidentiranja po določbah tega poglavja
DTR.
170. člen
(nov zapis v evidenci predmetov)
Če državno tožilstvo prejme predmet, ki ga
je treba vpisati v evidenco »Kcd« ali »Kdp«, ali listino, ki izkazuje obstoj
takega predmeta, oseba pooblaščena za sprejem vhodne pošte naredi nov zapis v
evidenci.
171. člen
(smiselna uporaba določb o dokumentu)
Za preveritev vsebine in potrditev sprejema
se smiselno uporabljajo določbe o dokumentu, pri čemer je treba vsebino
predmeta preveriti tudi tedaj, kadar tožilstvu ni izročen predmet sam, ampak le
listina, ki izkazuje njegov obstoj, in kje se hrani.
172. člen
(pregled vodje državnega tožilstva)
Vsi evidentirani vhodni dokumenti se
predložijo v pregled vodji državnega tožilstva ali drugi osebi, ki je
pooblaščena za pregled posameznih dokumentov, ta pa jih čimprej izroči
vpisničarju z odredbo za nadaljnja ravnanja.
173. člen
(uvrščanje vhodnih dokumentov v spis)
Vse evidentirane vhodne dokumente vpisničar
uvrsti v spis po odredbi vodje državnega tožilstva.
174. člen
(uvrščanje predmetov v spis)
Predmet se uvrsti v spis tako, da vpisničar
po odredbi vodje državnega tožilstva ali druge osebe, ki je pooblaščena za
pregled posameznih dokumentov, naredi povezavo med spisom in zapisom o predmetu
v evidenci »Kcd« ali »Kdp«.
175. člen
(obvezne sestavine dokumenta)
(1) Oblika lastnih in izhodnih
dokumentov mora biti skladna s celostno grafično podobo državnega tožilstva, ki
jo sprejme SIC. Na lastnih in izhodnih dokumentih je v zgornjem levem kotu
naziv in sedež državnega tožilstva, označba zadeve in datum. Pod tem morata
biti zapisani kratka oznaka zaposlenega, ki je akt sestavil, in tistega, ki ga
je napisal.
(2) Naslov organa ali organizacije, na
katero je akt naslovljen, mora vsebovati popolno ime in sedež.
(3) Pod naslovom je treba praviloma na
kratko označiti vsebino akta in zvezo z aktom naslovnika.
(4) Pri podpisu je treba zapisati ime
in priimek državnega tožilca in njegov naziv.
176. člen
(odpravki aktov)
Vsi izvirniki in odpravki lastnih in
izhodnih dokumentov morajo biti čitljivi in urejeni, besedilo pa razumljivo in
pisano v slovenskem jeziku. Zakon, ki ureja državno tožilstvo, in DTR določata,
kdaj mora biti dokument napisan tudi v italijanskem oziroma madžarskem jeziku.
177. člen
(odrejanje naslovnikov izhodnih
dokumentov)
(1) Naslovnike in način odpreme
oziroma vročitve dokumenta odredi njegov podpisnik.
(2) Osebno vročitev s povratnico ali
vročilnico je treba odrediti vselej, ko z vročitvijo dokumenta začne teči rok
za procesno dejanje.
178. člen
(uvrščanje lastnih in izhodnih dokumentov
v spis)
Lastne in izhodne dokumente uvršča v spis
javni uslužbenec, določen z aktom o notranji organizaciji in sistemizaciji, ali
državni tožilec.
179. člen
(pooblastilo)
Vsa potrebna dejanja za pripravo pošiljk za
odpremo opravlja javni uslužbenec, določen z aktom o notranji organizaciji in
sistemizaciji.
180. člen
(naloge javnega uslužbenca, določenega za
pripravo pošiljk za odpremo)
(1) Naloge javnega uslužbenca,
določenega za pripravo pošiljk za odpremo, so:
-      
pripravi zadostno število odpravkov izhodnega
dokumenta;
-      
pripravi pisemske ovojnice, kadar gre za način
odpreme, ki to zahteva;
-      
v pisemske ovojnice vloži odpravke dokumentov;
-      
pripravljene pošiljke izroči vložišču ter to
zabeleži v informacijskem sistemu;
-      
na dokumentu, ki ostane v spisu, vpiše datum in
način, na katerega je bil dan v odpremo, to potrdi s svojim podpisom, ter ga
vloži nazaj v spis.
(2) Pri tem se mora javni uslužbenec
prepričati, kakšen je odrejeni način odpreme, ali imajo pošiljke pravilne
naslove, ali so jim priložene vročilnice in potrebne priloge, kakor tudi, ali
so posamezni odpravki v redu in čitljivo napisani.
(3) Javni uslužbenec se mora tudi
prepričati, ali so v državnotožilskem spisu kopije vseh tistih odpremljenih
dokumentov, za katere je tako določeno.
181. člen
(izvrševanje in evidentiranje
odpremljanja)
(1) Naloga vložišča je, da
pripravljene pošiljke odpremi in vnese podatke v informacijski sistem.
(2) O odpremi pošiljk se vodi odpremna
knjiga, v katero se vpisujejo vse odpremljene pošiljke, kot so oznaka pošiljke
ter način in čas odpreme.
(3) Za evidenco in opravičevanje
porabljene poštnine oziroma poštnih znamk se vodi kontrolnik poštnine.
182. člen
(izročitev zaseženih predmetov)
Ko državno tožilstvo na sodišče vloži
vlogo, s katero postopek preide z državnega tožilstva na sodišče, mora
poskrbeti tudi za posredno ali neposredno izročitev predmetov, ki so del spisa.
183. člen
(posredna izročitev)
Če so del spisa predmeti, ki sodišču niso
poslani skupaj z njim, mora državni tožilec to vselej navesti v vlogi iz
prejšnjega člena.
184. člen
(neposredna izročitev)
Če se predmeti dejansko izročijo sodišču,
izda državni tožilec o tem posebno odredbo v dveh izvodih.
185. člen
(vnos podatkov v evidenci »Kcd« in »Kdp«)
Za vnos podatkov v evidenci »Kcd« in »Kdp«,
ki so posledica izročitve predmetov, skrbi vpisničar.
186. člen
(evidentiranje vročilnic in povratnic)
Vročilnice in povratnice v zvezi s
poslanimi pošiljkami evidentira vložišče.
187. člen
(premik dokumenta)
(1) Premik dokumenta je postopek, ko
dokument iz izvirnega spisa preide v ciljni spis, ne da bi v izvirnem spisu
nastala njegova kopija.
(2) V ciljnem spisu se dokument iz
prejšnjega odstavka šteje za nov dokument, v izvirnem spisu pa ostane še vedno
zabeležen na internem dnevniku z opombo o premiku in navedbo ciljnega spisa.
(3) O premiku dokumenta odloča državni
tožilec, ki je nosilec izvirnega spisa.
188. člen
(kopiranje dokumenta)
(1) Pri kopiranju dokumenta ta ostane
tudi v izvirnem spisu, njegova kopija pa postane samostojen dokument ciljnega
spisa.
(2) O kopiranju dokumenta odloči
državni tožilec, ki je nosilec izvirnega spisa.
189. člen
(pomotni vpis dokumenta)
(1) Za pomotni vpis dokumenta gre, če
se na internem dnevniku zabeleži, da je bil v spis uvrščen dokument, pa ni bil.
(2) Na internem dnevniku dokument
ostane zabeležen, vendar z opombo, da je bil pomotno vpisan.
(3) O zaznamovanju pomotnega vpisa
odloča nosilec spisa.
190. člen
(posebni vpisniki in evidence)
Za zadeve ali opravila, za katere
informacijski sistem ne omogoča vodenja, lahko državna tožilstva vodijo posebne
vpisnike oziroma evidence.
Peto poglavje
FINANČNO IN RAČUNOVODSKO POSLOVANJE
191. člen
(finančno in računovodsko poslovanje)
(1) Za finančno in računovodsko
poslovanje s sredstvi za delo državnih tožilstev iz proračuna veljajo predpisi
s področja javnih financ, javnega naročanja, izvrševanja proračuna in povezani
predpisi. Poslovanje s sredstvi za delo tožilstev opravlja računovodska služba
vsakega državnega tožilstva.
(2) Proračunska sredstva za delo
državnega tožilstva se razporejajo s finančnim načrtom državnega tožilstva. O
prerazporeditvi sredstev med državnimi tožilstvi odloča generalni državni
tožilec skladno s predpisi iz prejšnjega odstavka.
(3) Odredbodajalec za izvrševanje
finančnega načrta je vodja državnega tožilstva.
192. člen
(skupna računovodsko-finančna služba)
Za koordiniranje dela računovodstev
državnih tožilstev in za koordinacijo z ministrstvom, pristojnim za finance, je
pri Vrhovnem državnem tožilstvu ustanovljena centralna računovodsko-finančna
služba.
193. člen
(sistem notranjih kontrol)
(1) Vrhovno državno tožilstvo
vzpostavi sistem notranjih kontrol in zagotovi kadrovske, finančne in
materialne vire in pogoje za gospodarno, učinkovito in uspešno poslovanje ter
delovanje notranjih kontrol.
(2) Za delovanje notranjih kontrol
veljajo predpisi s področja izvrševanja proračuna, revidiranja javnih financ in
povezani predpisi.
Šesto poglavje
KADROVSKO POSLOVANJE
194. člen
(skupni kadrovski načrt)
(1) Za pripravo predloga
skupnega kadrovskega načrta, za koordiniranje zaposlovanja in posredovanje
zahtevanih podatkov Državnotožilskemu svetu je pristojna skupna služba za
kadrovske zadeve na Vrhovnem državnem tožilstvu.
(2) Generalni državni tožilec sprejme
skupni kadrovski načrt, usklajen s sprejetim proračunom, najkasneje v 60 dneh
po uveljavitvi proračuna.
(3) Za sprejem in spremembo skupnega
kadrovskega načrta se uporablja zakon, ki ureja javne uslužbence, in področni
podzakonski predpisi.
195. člen
(upravljanje s kadrovskimi viri)
(1) Državna tožilstva sklepajo
pogodbe o zaposlitvi in upravljajo s kadrovskimi viri v skladu s skupnim
kadrovskim načrtom.
(2) S kadrovskim načrtom se ločeno za
funkcionarje in za javne uslužbence prikaže dejansko število zaposlenih na
zadnji dan preteklega leta, dovoljeno število zaposlenih na zadnji dan tekočega
leta ter se v skladu z delovnim področjem in delovnim programom posameznega
državnega tožilstva za obdobje dveh let določi predvideno ciljno stanje zaposlenosti
po delovnih mestih, za katera se sklene delovno razmerje za nedoločen čas, in
predvidene zaposlitve za določen čas.
(3) Predvideno spremembo oziroma
prestrukturiranje števila zaposlenih funkcionarjev ali javnih uslužbencev se
določi s spremembami kadrovskega načrta.
196. člen
(kadrovska evidenca)
(1) Upravljavec kadrovske
evidence za državne tožilce in javne uslužbence državnega tožilstva je skupna
služba za kadrovske zadeve pri Vrhovnem državnem tožilstvu.
(2) Če nastopi podlaga za spremembo ali
dopolnitev podatkov na posameznem državnem tožilstvu, odredi uskladitev vodja
državnega tožilstva in o tem obvesti generalnega državnega tožilca.
(3) Skupna služba za kadrovske zadeve
vodi skladno z zakonom, ki ureja javne uslužbence, tudi evidenco o internem
trgu dela.
Sedmo poglavje
ZAGOTAVLJANJE VARNOSTI OSEB, DOKUMENTACIJE IN PREMOŽENJA
197. člen
(varnostna zasnova državnih tožilstev)
(1) Za zagotavljanje varnosti
državnih tožilcev, državnotožilskega osebja, strank in prostorov državnih
tožilstev ter za zagotovitev nemotenega poslovanja državnih tožilstev,
vzdrževanja reda, varovanja dokumentacije in drugega premoženja državnih
tožilstev se na državnih tožilstvih na podlagi ocene ogroženosti izvajajo
naloge varovanja z izvajalci zasebnega varovanja, kot jih določa zakon, ki
ureja zasebno varovanje.
(2) Državna tožilstva z različnimi
oblikami varovanja vzpostavijo na državnem tožilstvu varnostno zasnovo, ki
glede na velikost, položaj, oceno ogroženosti in pomen državnega tožilstva
zagotavlja ustrezno stopnjo varnosti za zaposlene, stranke, dokumentacijo
(podatke) in premoženje.
(3) Oblike varovanja iz prejšnjega
odstavka so zlasti fizično varovanje, tehnično varovanje, varovanje
informacijskega sistema in ostalih nosilcev podatkov, varnostna kultura zaposlenih,
načrtovani varnostni ukrepi in varnostni dokumenti.
(4) Državna tožilstva vzpostavljajo
varnostno zasnovo samostojno v okviru obsega odločanja in opravil
državnotožilske uprave.
(5) Varnostna zasnova državnih
tožilstev se vzpostavlja načrtno, sorazmerno, trajno in po veljavnih varnostnih
standardih.
198. člen
(preverjanje istovetnosti)
Hišni red na državnem tožilstvu določa,
kdaj in kako se morajo obiskovalci izkazati z osebnim dokumentom, in postopek v
zvezi s kontrolo obiskovalcev ter pravila o morebitnih ostalih omejitvah zaradi
prostorskih in varnostnih razlogov.
199. člen
(vnos orožja)
Na državna tožilstva ni dovoljen vstop
oboroženim osebam, razen pooblaščenim uradnim osebam zavodov za prestajanje
kazni zapora, policistom in vojaškim policistom, ko ti opravljajo svoje
zakonske naloge.
200. člen
(ocena ogroženosti)
Vodja državnega tožilstva, generalni
direktor oziroma direktor državnega tožilstva pripravijo oceno ogroženosti
državnega tožilstva. Ministrstvo poda mnenje o predlogu ocene ogroženosti, iz
tehtnih varnostnih razlogov pa lahko zahteva dopolnitev ocene.
201. člen
(obveščanje)
(1) Generalni državni tožilec
oziroma generalni direktor nemudoma obvestita ministrstvo o ogrožanju varnosti
oseb ali premoženja na Vrhovnem državnem tožilstvu.
(2) Vodja državnega tožilstva ali
direktor državnega tožilstva nemudoma obvestita generalnega državnega tožilca
oziroma generalnega direktorja ter ministrstvo, o ogrožanju varnosti oseb ali
premoženja na državnem tožilstvu.
(3) Državni tožilec ali državnotožilsko
osebje, katerih varnost je ogrožena zaradi konkretne grožnje, ima pravico
zahtevati takojšnjo zaščito s strani varnostne službe državnega tožilstva ali
drugega pristojnega varnostnega organa ter o tem v najkrajšem možnem času
obvesti vodjo državnega tožilstva oziroma direktorja ali generalnega direktorja
državnega tožilstva in ministrstvo, ki vodi evidenco o obvestilih.
202. člen
(letno varnostno poročilo)
Generalni državni tožilec oziroma generalni
direktor, vodja državnega tožilstva ali direktor državnega tožilstva izdela
letno poročilo o varnostnem poslovanju državnega tožilstva (letno varnostno
poročilo), ki vsebuje vse podatke o varnostnem poslovanju državnega tožilstva,
motenju poslovanja državnega tožilstva, varnostnih grožnjah in drugih izrednih varnostnih
dogodkih, ki vplivajo na oceno ogroženosti državnega tožilstva. Letno varnostno
poročilo se izdela do 15. februarja za preteklo koledarsko leto in je
priloga letnemu poročilu po zakonu, ki ureja državno tožilstvo.
203. člen
(zavarovanje določenih zadev)
(1) Informacijski sistem mora
omogočati najmanj vodenje in varovanje podatkov označenih s stopnjo
"interno".
(2) Če informacijski sistem in
organizacija poslovanja ne izpolnjujeta pogojev za hrambo podatkov stopenj
zaupno ali višje ali podatkov o posebnih preiskovalnih ukrepih, se ti podatki
vnašajo anonimizirano na način, ki onemogoča njihovo preprosto odkritje.
Osmo poglavje
TAJNI IN OSEBNI PODATKI
204. člen
(uporaba informacijskega sistema)
(1) Informacijski sistem mora
preprečevati vdore in omogočati sledenje poskusom vdorov.
(2) Informacijski sistem mora
omogočati izdelavo varnostnih kopij, ki vsebujejo spremljanje dnevnih sprememb
ter izdelavo tedenskih in mesečnih kopij.
(3) Do informacijskega sistema imajo
dostop državni tožilci in državnotožilsko osebje (pooblaščene osebe). SIC
omogoči pooblaščenim osebam dostop do podatkovnih baz, vpisnikov in drugih
virov informacij državnega tožilstva v obsegu, ki ga vodja državnega tožilstva
določi glede na njihove pristojnosti ali naloge.
(4) Pooblaščene osebe vstopajo v
informacijski sistem s kvalificiranim digitalnim potrdilom, uporabniškim imenom
in geslom. SIC za vsako pooblaščeno osebo izvede postopek pridobitve
kvalificiranega digitalnega potrdila, določi uporabniško ime in dodeli prvo
osebno geslo, ki ga mora pooblaščena oseba takoj, nato pa najmanj vsake tri
mesece, spremeniti. Ob prenehanju razlogov za dostop v informacijski sistem SIC
tej osebi onemogoči dostop v informacijski sistem.
(5) Pooblaščene osebe so dolžne skrbno
hraniti nosilce kvalificiranih digitalnih potrdil, uporabniška imena in osebna
gesla, tako da ta ne pridejo v roke nepooblaščenim osebam.
205. člen
(dolžnost varovanja tajnosti podatkov)
(1) Državni tožilci in
državnotožilsko osebje morajo ohraniti zase vse, kar v okviru opravljanja svoje
službe ali dela izvejo o strankah, njihovih pravnih in dejanskih razmerjih.
Vsak, ki mu je v zvezi z njegovim delom pri državnem tožilstvu zaupan podatek,
do katerega javnost nima dostopa ali se je seznanil z njegovo vsebino, je
odgovoren za njegovo varovanje in ohranitev tajnosti.
(2) Dolžnost varovanja podatkov ne
preneha z razrešitvijo ali prenehanjem funkcije oziroma dela pri državnem
tožilstvu.
(3) Tajnost podatkov na državnem
tožilstvu in stopnjo tajnosti v skladu z zakonom in podzakonskimi predpisi
določi vodja državnega tožilstva ali od njega pooblaščena oseba.
(4) Vsak tajni podatek oziroma
dokument, ki vsebuje tajne podatke, mora biti označen na način, ki ga določa
zakon in podzakonski predpis, ki ureja tajne podatke.
(5) Tajni podatki v prejetih
dokumentih obdržijo na državnem tožilstvu isto oznako glede stopnje tajnosti, s
katero jih je označil pristojni organ pošiljatelj.
206. člen
(zavarovanje osebnih in občutljivih
osebnih podatkov)
(1) Prostori, v katerih se
obravnavajo osebni in občutljivi osebni podatki, morajo biti varovani z
organizacijskimi, fizičnimi in tehničnimi ukrepi, ki nepooblaščenim osebam
onemogočajo dostop do medijev in naprav, s katerimi se osebni podatki
obdelujejo.
(2) Osebni in občutljivi osebni
podatki se ne smejo hraniti izven varovanih prostorov.
(3) Potrebne tehnične rešitve za
zavarovanje strojne in programske opreme v zvezi z obdelovanjem podatkov iz
prvega odstavka na državnem tožilstvu ter izobraževanje pooblaščenih oseb, ki
imajo dostop do teh podatkov, zagotavljata SIC in Oddelek za izobraževanje in
strokovni nadzor pri Vrhovnem državnem tožilstvu.
(4) Informacijski sistem beleži
podatke o dostopih pooblaščenih oseb do osebnih in občutljivih osebnih
podatkov, ki zajemajo podatek o pooblaščeni osebi, o času dostopa in o vrsti
podatkov, ki so bili vpogledani ali kako drugače obdelani.
(5) Zaradi zavarovanja podatkov iz
prejšnjega odstavka so pooblaščene osebe zavezane izvajati tudi naslednje
splošne ukrepe zavarovanja:
-      
kadar zapuščajo svoje delovne prostore morajo
zakleniti pisalne mize, omare, blagajne in pisarne, v katerih hranijo te
podatke;
-      
nosilcev teh podatkov ne smejo puščati na
pisalnih mizah v prisotnosti nepooblaščenih oseb;
-      
navodila za uporabo računalniško vodenih
evidenc morajo hraniti tako, da niso dostopna nepooblaščenim osebam;
-      
dosledno izvajati postopek prijave oziroma
odjave s svojim uporabniškim imenom in osebnim geslom na začetku in ob
zaključku dostopa do evidenc, drugih zbirk in registrov teh podatkov;
-      
po končani izdelavi dokumentov s temi podatki
morajo poskrbeti za uničenje pomožnega gradiva (na primer poskusnih ali
neuspešnih izpisov, matric, zapiskov), ki so ga uporabili oziroma ki je nastalo
pri izdelavi dokumenta;
-      
upoštevati zakonske in druge predpise, ki
določajo zavarovanje in ravnanje z osebnimi in občutljivimi osebnimi podatki.
207. člen
(način dostopa do vsebine zbirk osebnih
podatkov)
(1) Dostop do kazenske
evidence, evidence prekrškov, evidence zaprtih oseb, evidenc klirinško depotne
družbe in drugih zbirk osebnih podatkov, evidenc ali registrov in drugih
uradnih evidenc javnega sektorja, ki so upravljane v informatizirani obliki, ki
vsebujejo osebne ali občutljive osebne podatke, imajo določeni državni tožilci,
policisti Posebnega oddelka, strokovni sodelavci in vpisničarji (v nadaljnjem
besedilu: določene pooblaščene osebe) za postopke, v katerih državno tožilstvo
izvršuje svoje zakonsko določene naloge in pristojnosti in to pod pogoji iz DTR
ter pogoji, katere je določil upravljavec zbirke.
(2) Vodja pristojnega državnega tožilstva
določi določene pooblaščene osebe, ki so v imenu pristojnega državnega
tožilstva pooblaščene za neposreden dostop do osebnih podatkov iz zbirk
podatkov iz prejšnjega odstavka. Ob prenehanju razlogov za pooblastilo SIC tej
osebi onemogoči elektronski dostop do evidenc iz prejšnjega odstavka oziroma
obvesti zunanjega upravljavca.
(3) Neposredni elektronski dostop do
avtomatiziranih zbirk podatkov iz prvega odstavka tega člena se določenim
pooblaščenim osebam zagotovi v okviru informacijskega sistema državnega
tožilstva ali preko neposrednega dostopa do informacijskega sistema upravljavca
zbirke osebnih podatkov. Dostop iz prejšnjega stavka se omogoča z navedbo
osebnega imena in naslova prebivališča obdolženca ali druge osebe, navedbo
pravne podlage dostopa ter navedbo opravilne številke zadeve državnega
tožilstva, ali v skladu s pravili, ki urejajo določeno zbirko podatkov.
(4) Če je dostop do zbirk podatkov
omogočen v okviru informacijskega sistema državnega tožilstva, ta beleži
podatke o dostopih določenih pooblaščenih oseb iz prejšnjega odstavka, ki
zajemajo podatek o določeni pooblaščeni osebi, o času dostopa in o vrsti
podatkov, ki so bili pridobljeni. Istovetnost določenih pooblaščenih oseb se
izkaže že z vstopom v informacijski sistem državnega tožilstva.
(5) Če se dostop do zbirk podatkov
zagotovi preko neposrednega dostopa do informacijskega sistema upravljavca
zbirke osebnih podatkov, se istovetnost določenih pooblaščenih oseb izkaže na
način, ki je predviden v informacijskem sistemu upravljavca.
(6) Državno tožilstvo predpiše ukrepe
notranje kontrole, s katerimi vodje državnih tožilstev ali pooblaščene osebe
SIC najmanj dvakrat letno na sistematičen način preverijo spoštovanje določb
glede zavarovanja osebnih podatkov in upravičenosti pridobivanja osebnih
podatkov. O primerih morebitnih nepravilnosti SIC sestavi letno poročilo, ki ga
predloži generalnemu državnemu tožilcu. Poročilo vsebuje informacije iz
preverjanj vodij državnih tožilstev in SIC ter navedbo načinov odprave
nepravilnosti, lahko pa tudi predloge za spremembe v informacijskem sistemu ali
na drugih področjih.
(7) Dostop do zbirk podatkov na druge
načine izvršujejo določene pooblaščene osebe s pošiljanjem pisne zahteve za
pridobitev podatkov upravljavcu zbirke osebnih podatkov, kjer navedejo osebno
ime in naslov prebivališča obdolženca oziroma obtoženca oziroma stranke sodnega
postopka, navedbo pravne podlage oziroma namena dostopa do podatkov ter
opravilno številko zadeve državnega tožilstva iz informacijskega sistema
državnega tožilstva ali pa z zapisom navedenih podatkov pri upravljavcu zbirke
osebnih podatkov.
(8) Osebne in občutljive osebne
podatke, ki jih je državno tožilstvo pridobilo z neposrednim dostopom do zbirk
podatkov ali preko pisnih zahtev ali kako drugače, sme državno tožilstvo
uporabiti in nadalje obdelovati le za namene opravljanja svojih zakonskih
pristojnosti in nalog.
208. člen
(spremljanje uporabe informacijskega
sistema)
(1) SIC je pristojen za
spremljanje delovanja in uporabe informacijskega sistema.
(2) SIC je dolžan o ugotovljenih
pomanjkljivostih pri uporabi, kršitvah določb, s katerimi se zagotavlja varnost
informacijskega sistema, poskusih nepooblaščenega vstopa ali vdora v sistem in
drugih nepredvidenih dogodkih, ki ogrožajo ali bi lahko ogrozili delovanje sistema
ter varovanje osebnih in občutljivih osebnih podatkov, takoj obvestiti
pristojne vodje državnih tožilstev, po potrebi pa tudi generalnega državnega
tožilca, ter odrediti oziroma predlagati ukrepe, ki so nujni za redno in varno
delovanje informacijskega sistema.
ČETRTI DEL
MEDNARODNA PRAVNA POMOČ IN MEDNARODNO SODELOVANJE
209. člen
(delovanje v zadevah mednarodne pravne
pomoči)
(1) Zadeve mednarodne pravne
pomoči opravljajo okrožna državna tožilstva na podlagi določb zakona, ki ureja
kazenski postopek, zakona, ki ureja sodelovanje v kazenskih zadevah z državami
članicami Evropske unije, posebnih predpisov in obvezujočih mednarodnih pogodb.
(2) V zadevah iz prejšnjega odstavka
poslujejo državna tožilstva s pristojnimi tujimi organi preko ministrstva
oziroma neposredno, če so podani pogoji po zakonu, ki ureja kazenski postopek
ali drugih zakonih in skladno z določbami obvezujočih mednarodnih pogodb in
pravnih aktov Evropske unije o pravni pomoči v zvezi s sodnimi in drugimi
postopki.
(3) Državna tožilstva imajo lahko v
skladu z zakonom ali obvezujočo mednarodno pogodbo operativne stike s
pristojnimi organi tujih držav, če gre za zadeve skupnega interesa. O takšnih
stikih je treba obveščati generalnega državnega tožilca.
210. člen
(neposredna pravna pomoč)
Neposredna pravna pomoč med državnimi
tožilstvi v Republiki Sloveniji in tujimi organi, če to omogočajo določbe
prejšnjega člena, lahko poteka tudi s posredovanjem ali odločanjem državnih
tožilcev, ki so določeni kot kontaktne osebe za sodelovanje preko mednarodnih
organizacij ali mrež, vzpostavljenih za neposredno sodelovanje.
211. člen
(nudenje strokovne pomoči)
(1) Vrhovno državno tožilstvo
zagotavlja potrebno strokovno pomoč državnemu tožilcu, ki je dodeljen v organe
mednarodnih organizacij. Generalni državni tožilec lahko odloči, da strokovno
pomoč zagotovi določeno okrožno državno tožilstvo.
(2) Zagotavljanje strokovne pomoči se
izvaja na tak način, da ne ovira rednega izvrševanja pristojnosti državnega
tožilstva, vsebuje pa pošiljanje podatkov iz strokovne literature,
državnotožilskega notranjega glasila, posredovanje sodne prakse, stališč
državnih tožilstev, zakonov in drugih predpisov Republike Slovenije ter po
potrebi strokovno svetovanje dodeljeni osebi.

Priloga
1: Obrazci uradnih izkaznic
Priloga
2: Klasifikacijski načrt

Državnotožilski red (Uradni list RS, št. 7/12)
vsebuje naslednje prehodne in končne določbe:
»PETI DEL
PREHODNE IN KONČNE DOLOČBE
212. člen
(uskladitev
aktov o notranji organizaciji in sistemizaciji)
Državna tožilstva uskladijo akte o notranji
organizaciji in sistemizaciji z določbami DTR do začetka njegove uporabe.
213. člen
(začetek
uporabe informacijskega sistema)
(1) Informacijski sistem
državnega tožilstva po DTR se začne uporabljati z dnem, ki ga minister določi s
sklepom, s katerim ugotovi, da so izpolnjeni tehnični pogoji, po tem, ko je
prejel obvestilo generalnega državnega tožilca, da so izpolnjeni tudi drugi
pogoji za njegovo delovanje. Sklep se objavi v Uradnem listu Republike
Slovenije.
(2) Do začetka uporabe informacijskega
sistema se za pisarniško poslovanje državnih tožilstev uporabljajo določbe
Državnotožilskega reda (Uradni list RS, št. 109/04, 65/06, 98/07 in 4/10).
214. člen
(označevanje
dosedanjih spisov in zapisov)
(1) Ob prehodu na nov
informacijski sistem se označevanje spisov spremeni tako, da:
-      
opravilne številke spisov vpisnikov »Kt«, »Ktm«
in »Kn« pridobijo kratko oznako organizacijske enote, ki je enaka kratki oznaki
tiste glavne organizacijske enote, pri kateri se spis trenutno rešuje;
-      
se pri opravilnih številkah spisov dosedanje
evidence EKD klasifikacijski znak spremeni v »KpSO« ter se doda kratka oznaka
organizacijske enote »OP«.
(2) Če je po prehodu na nov
informacijski sistem treba kaj storiti na spisu ali zapisu, za katerega s
prejšnjim odstavkom ni določeno, da se mu spremeni opravilna številka, se odpre
nov spis ali zapis, v opombo v informacijskem sistemu pa se vpiše nova
opravilna številka. Ustrezno se spremeni tudi ovitek spisa, na katerem se
dosedanja opravilna številka prečrta.
(3) V primerih iz prejšnjih odstavkov
tega člena se vsebina spisa, ki je nastala do prehoda, šteje za en dokument, ki
se vpiše kot prvi dokument v interni dnevnik novega spisa, naslednji dokument v
spisu pa se označi z zaporedno številko 2.
(4) Klasifikacijski znaki so
objavljeni v prilogi tega DTR, ki je njegov sestavi del.
215. člen
(uradne
izkaznice)
(1) Določbe DTR, ki se nanašajo
na uradne izkaznice, se uporabljajo za izkaznice, izdane po začetku uporabe
DTR.
(2) Uradne izkaznice, izdane po
dosedanjih predpisih, se štejejo za uradne izkaznice, izdane v skladu z DTR.
216. člen
(ovitki spisov)
Dosedanji obrazci ovitkov posameznih vrst
državnotožilskih spisov se uporabljajo do izdelave novih ovitkov.
217. člen
(spremembe
nosilca spisa)
(1) Z dnem začetka uporabe DTR
glede nosilca spisa velja naslednje:
-      
če je na spisu določen le državni tožilec, ne
pa tudi dosedanji pomočnik državnega tožilca, ostane državni tožilec nosilec
spisa;
-      
če sta na spisu določena tako državni tožilec
kot dosedanji pomočnik državnega tožilca, postane dosedanji pomočnik državnega
tožilca kot okrajni državni tožilec nosilec spisa, državni tožilec pa stranski
nosilec spisa.
(2) Vodja lahko v primerih iz
prejšnjega odstavka v enem mesecu zamenja nosilca spisa in stranskega nosilca
spisa po pravilih o dodeljevanju spisov.
218. člen
(osebna
varovalna oprema)
Osebna varovalna oprema iz 78. člena DTR se
zagotovi državnemu tožilcu najkasneje do 1. januarja 2013.
219. člen
(rok za izdajo
izvedbenih predpisov)
(1) Kolikor ni v drugih
določbah DTR drugače določeno, se predpisi na njegovi podlagi izdajo v treh
mesecih po uveljavitvi DTR.
(2) Do njihove izdaje se smiselno
uporabljajo določbe aktov, izdanih na podlagi dosedanjega Državnotožilskega
reda.
220. člen
(razveljavitev
Državnotožilskega reda)
Z dnem uveljavitve DTR preneha veljati
Državnotožilski red (Uradni list RS, št. 109/04, 65/06, 98/07 in 4/10), njegove
določbe pa se uporabljajo do začetka uporabe DTR.
221. člen
(uveljavitev in
začetek uporabe)
Ta DTR začne veljati naslednji dan po
objavi v Uradnem listu Republike Slovenije, uporabljati pa se začne
1. marca 2012.«.

Spremembe Državnotožilskega reda (Uradni list
RS, št. 29/12) vsebujejo naslednjo prehodno in
končno določbo:
»PREHODNA IN KONČNA DOLOČBA
3. člen
Po dosedanjih predpisih izdane uradne
izkaznice veljajo še naprej.
4. člen
Te Spremembe Državnotožilskega reda začnejo
veljati naslednji dan po objavi v Uradnem listu Republike Slovenije.«.

Spremembe in dopolnitve Državnotožilskega reda
(Uradni list RS, št. 45/16)
vsebujejo naslednjo končno določbo:
»KONČNA DOLOČBA
12. člen
Te Spremembe in dopolnitve
Državnotožilskega reda začnejo veljati naslednji dan po objavi v Uradnem listu
Republike Slovenije.«.

Spremembe in dopolnitve Državnotožilskega reda
(Uradni list RS, št. 64/19)
spreminjajo 214. člen državnotožilskega reda tako, da se glasi:
»214. člen
(označevanje
dosedanjih spisov in zapisov)
(1) Ob prehodu na nov
informacijski sistem se označevanje spisov spremeni tako, da:
-      
opravilne številke spisov vpisnikov »Kt«, »Ktm«
in »Kn« pridobijo kratko oznako organizacijske enote, ki je enaka kratki oznaki
tiste glavne organizacijske enote, pri kateri se spis trenutno rešuje;
-      
se pri opravilnih številkah spisov dosedanje
evidence EKD klasifikacijski znak spremeni v »KpSO« ter se doda kratka oznaka
organizacijske enote »OP«.
(2) Če je po prehodu na nov
informacijski sistem treba kaj storiti na spisu ali zapisu, za katerega s
prejšnjim odstavkom ni določeno, da se mu spremeni opravilna številka, se odpre
nov spis ali zapis, v opombo v informacijskem sistemu pa se vpiše nova
opravilna številka. Ustrezno se spremeni tudi ovitek spisa, na katerem se
dosedanja opravilna številka prečrta.
(3) V primerih iz prejšnjih odstavkov
tega člena se vsebina spisa, ki je nastala do prehoda, šteje za en dokument, ki
se vpiše kot prvi dokument v interni dnevnik novega spisa, naslednji dokument v
spisu pa se označi z zaporedno številko 2.
(4) Klasifikacijski znaki so
objavljeni v klasifikacijskem načrtu iz Priloge 2 tega DTR.«;
ter vsebujejo naslednjo prehodno in končno
določbo:
»PREHODNA in KONČNA DOLOČBA
11. člen
(1) Državnim tožilcem in državnotožilskemu
osebju, ki samostojno opravlja posamezna dejanja oziroma opravila za uradne
potrebe državnega tožilstva, na območjih, kjer državna tožilstva poslujejo tudi
v italijanskem oziroma madžarskem jeziku, ministrstvo izda uradne izkaznice iz
novega osmega odstavka 38. člena DTR v šestih mesecih od uveljavitve teh
Sprememb in dopolnitev Državnotožilskega reda. Ministrstvo izda uradno
izkaznico pod novo registrsko številko, staro uradno izkaznico pa arhivira.
(2) Uradne izkaznice, izdane do uveljavitve
teh Sprememb in dopolnitev Državnotožilskega reda, se štejejo za uradne
izkaznice, izdane v skladu s spremenjenimi 38., 39., 40. in 41. členom DTR.
(3) Za dokumentarno gradivo, ki se po
dosedanjih predpisih hrani trajno, začnejo teči roki hrambe iz nove Priloge 2
DTR z dnem uveljavitve teh Sprememb in dopolnitev Državnotožilskega reda.
12. člen
Te Spremembe in dopolnitve
Državnotožilskega reda začnejo veljati naslednji dan po objavi v Uradnem listu
Republike Slovenije.«.