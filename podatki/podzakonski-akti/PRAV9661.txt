I. SPLOŠNE DOLOČBE
1. člen
(vsebina pravilnika)
Ta pravilnik podrobneje ureja:
-      
način dela Javne agencije za knjigo Republike
Slovenije (v nadaljnjem besedilu: agencija) v postopkih izbire programov in
projektov s področja knjige (v nadaljnjem besedilu: program ali projekt), ki se
financirajo na podlagi javnega poziva oziroma javnega razpisa (v nadaljnjem
besedilu: poziv ali razpis);
-      
sklepanje pogodb in
-      
način izvajanja nadzora nad izvajanjem pogodb o
sofinanciranju programov in projektov s področja knjige.
2. člen
(razpisno področje)
(1) Za izvedbo sofinanciranje
programov in projektov s področja knjige agencija smiselno uporablja zakon, ki
ureja uresničevanje javnega interesa za kulturo.
(2) Vrste programov ali projektov, ki
so predmet poziva ali razpisa, se določi z opredelitvijo področja knjige, v
katerega sodijo ti programi ali projekti (v nadaljnjem besedilu: razpisno
področje).
(3) V tekočem letu lahko agencija
objavi na posameznem razpisnem področju več pozivov ali razpisov oziroma en
razpis ali poziv za več razpisnih področij.
3. člen
V pravilniku uporabljeni izrazi, zapisani v
slovnični obliki moškega spola, so uporabljeni kot nevtralni za moške in
ženske.
II. IZVEDBA JAVNEGA RAZPISA ALI POZIVA
1. Uvedba postopka
4. člen
(sklep, objava poziva ali razpisa)
(1) Postopek poziva ali razpisa se
začne na podlagi sklepa o začetku postopka, ki ga skladno s programom dela
sprejme direktor Javne agencije za knjigo Republike Slovenije (v nadaljnjem
besedilu: direktor).
(2) S sklepom o začetku postopka se
določijo zlasti:
-      
vrsta postopka,
-      
programi ali projekti, ki so predmet poziva ali
razpisa,
-      
cilji poziva ali razpisa,
-      
pogoji, ki jih morajo izpolnjevati izvajalci
programa ali projekta ter kriteriji, ki jih mora izpolnjevati program ali
projekt za financiranje,
-      
delež sredstev, ki ga lahko strokovne komisije
predlagajo v razdelitev v fazi posredovanja obvestil prijaviteljem, pri čemer
ta delež ne sme biti manjši od devetdesetih odstotkov celotne vrednosti
razpisane vsote,
-      
datum objave,
-      
besedilo razpisa ali poziva,
-      
osebno ime pristojnega javnega uslužbenca,
-      
naziv pristojne strokovne komisije.
(3) Razpis oziroma poziv se objavita v
Uradnem listu Republike Slovenije in na spletnih straneh agencije.
(4) Besedilo objave razpisa oziroma
poziva mora vsebovati najmanj podatke, določene z zakonom, ki ureja
uresničevanje javnega interesa za kulturo.
(5) V času trajanja poziva ali razpisa
mora biti dokumentacija poziva ali razpisa dosegljiva vsem zainteresiranim na
spletni strani in sedežu agencije.
2. Vloge
5. člen
(sprejemanje vlog)
(1) Vloge se sprejemajo v sprejemni
pisarni agencije.
(2) Vsaka prispela vloga z morebitnimi
dopolnitvami se evidentira kot ena zadeva.
(3) Na vsaki prejeti vlogi na razpis
ali poziv se jasno označi datum prejema vloge na agenciji oziroma oddaje na
pošto. Na vlogah, prispelih na javni poziv, se označi tudi ura vložitve vloge
oziroma ura oddaje na pošto. Enako velja za dopolnitve oziroma spremembe vlog.
(4) Prijavitelj je pravna ali fizična
oseba, ki se prijavi na razpis ali poziv agencije.
6. člen
(odpiranje vlog, prispelih na poziv)
(1) Vloge, prispele na poziv, odpira
pristojni uslužbenec za posamezno razpisno področje po vrstnem redu prispetja.
Če pristojni uslužbenec ugotovi, da je vloga nepopolna, prijavitelja pisno
pozove, da jo v roku sedmih dni dopolni. Poziv za dopolnitev se pošlje v roku
petih delovnih dni po odprtju vloge. Poziv se lahko sporoči tudi v elektronski
obliki na naslov, ki ga je v skladu z besedilom poziva prijavitelj navedel v
vlogi. V pozivu se prijavitelja opozori, da se vrstni red prispetja določi
glede na popolnost vloge. Če prijavitelj v zahtevanem roku vloge ne dopolni, se
ta s sklepom zavrže kot nepopolna.
(2) Pristojni uslužbenec predloži
vloge, za katere je ugotovil, da so pravočasne, popolne in da so jih podale
upravičene osebe, pristojni strokovni komisiji v nadaljnjo obravnavo.
(3) O pravočasnih in popolnih vlogah,
ki so jih poslale upravičene osebe, pristojni uslužbenec za strokovno komisijo
pripravi poročilo, ki vsebuje:
-      
seznam prispelih vlog po vrstnem redu
prispetja, z navedbo šifre vloge,
-      
nazive oziroma osebna imena prijaviteljev,
-      
naslov programov oziroma projektov in
-      
kratek povzetek posamezne vloge.
7. člen
(odpiranje vlog, prispelih na razpis)
(1) Vloge, prispele na razpis, odpre
komisija za odpiranje vlog, ki jo izmed zaposlenih na agenciji imenuje
direktor. Komisijo sestavljajo najmanj trije člani.
(2) O odpiranju vlog se piše zapisnik,
ki vsebuje najmanj naslednje podatke:
-      
kraj, datum in čas odpiranja vlog,
-      
osebna imena navzočih ter odsotnih članov
komisije,
-      
osebna imena drugih navzočih,
-      
ugotovitve o prepoznih in nepopolnih vlogah ter
vlogah, ki jih niso vložile upravičene osebe,
-      
seznam vlog, ki ustrezajo pogojem razpisa, z
navedbo šifre vloge, nazivom oziroma osebnim imenom prijavitelja, naslovom
projekta oziroma programa.
Zapisnik podpišejo vsi
člani komisije.
(3) Komisija za odpiranje vlog za vse
popolne in pravočasne vloge upravičenih oseb (v nadaljnjem besedilu: ustrezne
vloge) pripravi skupno poročilo in ga preda skupaj z vlogami pristojnemu
uslužbencu. Poročilo vsebuje šifro vloge, prijavitelja in naslov programa
oziroma projekta.
(4) Pristojni uslužbenec za strokovno
komisijo pripravi kratke povzetke ustreznih vlog, ki jih skupaj z vlogami in
poročilom iz prejšnjega odstavka predloži pristojni strokovni komisiji v
nadaljnjo obravnavo.
8. člen
(sklep o zavrženju)
(1) Na podlagi ugotovitev pristojnega
uslužbenca iz 6. člena oziroma zapisnika iz prejšnjega člena direktor s sklepom
zavrže vloge, ki niso pravočasne ali popolne ali ki jih niso vložile upravičene
osebe.
(2) Vloga, prispela na poziv ali
razpis, je pravočasna, če je prispela v roku, določenem v besedilu poziva ali
razpisa.
(3) Vloga je popolna, če vsebuje vse
sestavine, ki jih določa besedilo poziva ali razpisa.
(4) Vloga se šteje za popolno tudi v
primeru, če se je prijavitelj prijavil na več sklopov ali področij istega
poziva ali razpisa in je samo eni od vlog priložil vse obvezne sestavine.
(5) Upravičena oseba je tista oseba,
ki izpolnjuje pogoje, določene v besedilu poziva ali razpisa. Izpolnjevanje
pogojev se ugotavlja na osnovi vloge prijavitelja in obveznih dokazil.
4. Ocenjevanje in izbor
9. člen
(presoja in ocenjevanje vlog)
(1) Strokovno presojo in ocenjevanje
vseh pravočasnih in popolnih vlog upravičenih oseb izvede strokovna komisija,
pristojna za določeno razpisno področje. Strokovna komisija lahko za
ocenjevanje o zadevah, ki sodijo na več področij, pridobi mnenje druge
strokovne komisije s področja stroke, ki jo obravnava zadeva, oziroma drugo
ekspertno mnenje.
(2) Vloge, prispele na poziv, se
obravnavajo po vrstnem redu njihovega prispetja. Pri določanju vrstnega reda se
šteje, da je vloga prispela, ko je popolna.
(3) Strokovna komisija oceni programe
ali projekte glede na v pozivu ali razpisu objavljene kriterije in zahteve ter
pripravi poročilo. Poročilo strokovne komisije mora vsebovati vsebinsko
obrazložitev za predlagano odobritev ali zavrnitev posameznega programa ali
projekta ter predlagani delež sofinanciranja.
(4) Če v procesu ocenjevanja zadeve
sodelujejo druge strokovne komisije oziroma drugi eksperti, je njihovo mnenje
sestavni del poročila.
10. člen
(ocenjevanje obsega programa)
(1) Obseg programa določajo eden ali
več programskih sklopov ter sklopi, povezani s trajnejšim delovanjem
prijavitelja (npr. nakup opreme).
(2) Programske sklope in sklope,
povezane s trajnejšim delovanjem, podrobneje določata besedilo poziva ali
razpisa in dokumentacija poziva ali razpisa. V postopku razpisa ali poziva za
financiranje programov je vsak programski sklop predmet samostojne obravnave.
11. člen
(črtan)
12. člen
(končni predlog strokovne komisije in
rezervna lista)
(1) Končni predlog strokovne komisije
obsega:
-      
šifro vloge,
-      
naziv oziroma osebno ime prijavitelja,
-      
naslov programa
oziroma projekta, navedenega v vlogi,
-      
strokovno oceno (število doseženih točk s pisno
utemeljitvijo ocene),
-      
povzetek izjave prijavitelja,
-      
stališče strokovne komisije do izjave
prijavitelja ter
-      
končni predlog strokovne komisije o višini
sofinanciranja programa ali projekta.
(2) Končni predlog strokovne komisije
lahko vključuje tudi po prednostnem redu razvrščeno rezervno listo programov
ali projektov, ki lahko postanejo predmet sofinanciranja v primeru sprostitve
ali povečanja proračunskih sredstev, oziroma rezervno listo, s katero se lahko
povečuje obseg sofinanciranja že odobrenih programov ali projektov.
13. člen
(odločba)
(1) Na podlagi poročila pristojne
strokovne komisije direktor izda odločbo o sofinanciranju programov ali
projektov.
(2) Odločba lahko vključuje tudi po
prednostnem redu razvrščeno rezervno listo programov ali projektov, ki lahko
postanejo predmet sofinanciranja v primeru sprostitve ali povečanja
proračunskih sredstev, oziroma rezervno listo, s katero se lahko povečuje obseg
sofinanciranja že odobrenih programov ali projektov.
5. Pritožbeni postopek
14. člen
(pritožba)
(1) Zoper odločbo direktorja ima
prijavitelj, v 15 dneh od dneva njene vročitve, pravico do pritožbe. O pritožbi
odloča ministrstvo, pristojno za kulturo, oziroma ministrstvo, pristojno za
znanost, vsako s svojega delovnega področja.
(2) Pritožba se vloži pisno ali ustno
na zapisnik pri agenciji. Vložena pritožba ne zadrži podpisa pogodb z izbranimi
prijavitelji.
(3) Predmet pritožbe ne morejo biti
pogoji poziva oziroma razpisa, niti kriteriji za ocenjevanje vlog.
III. IZVAJANJE SOFINANCIRANJA
15. člen
(sklenitev pogodbe)
(1) Na podlagi odločbe o
sofinanciranju agencija sklene s prijaviteljem pogodbo, s katero se uredijo
medsebojne pravice in obveznosti. Pogodba se glede na določbe razpisa ali
poziva sklene za določen čas od enega do treh let.
(2) Agencija pošlje prijavitelju
pogodbo v podpis.
(3) Prijavitelj mora vrniti podpisano
pogodbo v 15 dneh od prejema, sicer se šteje, da pogodba ni sklenjena in da
agencija ni dolžna izpolniti obveznosti, ki bi zanjo izhajale iz odločbe o
sofinanciranju. Rok za podpis pogodbe se lahko podaljša, če prijavitelj v roku,
določenem za podpis, agenciji pisno sporoči objektivne razloge za podaljšanje
roka, oziroma se lahko skrajša v skladu z roki, ki jih urejajo predpisi o
zaključku proračunskega leta.
16. člen
(usklajevanje)
(1) Na podlagi izdane odločbe o
financiranju se lahko, skladno z besedilom razpisa ali poziva, pred podpisom
pogodbe prijavitelja pozove, da v določenem roku uskladi prijavljeni program
ali projekt v okviru odobrenih sredstev.
(2) O usklajevanju se sestavi
zapisnik, ki ga po pooblastilu direktorja podpišeta pristojni uslužbenec in
prijavitelj.
(3) Če se prijavitelj v roku,
določenem v pozivu iz prvega odstavka tega člena, ne odzove, se ga pozove k
podpisu pogodbe.
17. člen
(vsebina pogodbe)
(1) Sestavine pogodbe so zlasti:
1.    
pogodbene stranke (naziv, naslov, davčna številka,
številka računa, zastopnik),
2.    
opredelitev javnega interesa, zaradi katerega
se dodeljujejo sredstva,
3.    
predmet pogodbe,
4.    
trajanje pogodbe,
5.    
namen, za katerega se dodeljujejo sredstva,
6.    
cilji, ki bodo realizirani v obdobju sklenitve
pogodbe zaradi uresničitve namena pogodbe, roki, v katerih morajo biti
doseženi, in kriteriji za spremljanje njihovega uresničevanja,
7.    
celotna vrednost projekta ali programa in
višina dodeljenih sredstev,
8.    
roki in način zagotavljanja sredstev,
9.    
terminski plan porabe sredstev,
10. 
elementi zahtevkov za izplačila v primeru, da
so potrebni,
11. 
skrbniki pogodb vseh pogodbenih strank,
12. 
način nadzora nad zakonito in namensko porabo
dodeljenih sredstev, ki vključuje:
-  
spisek dokazil, ki jih mora predložiti
prijavitelj za izplačilo dodeljenih sredstev,
-  
možnost, da agencija kadarkoli preverja
namensko porabo dodeljenih sredstev,
-  
poročilo o poteku in rezultatih porabe
dodeljenih sredstev oziroma najmanj zaključno poročilo,
-  
pravico agencije, da spremlja in nadzira
izvajanje pogodbe ter namensko porabo proračunskih sredstev,
-  
določbo, da mora prijavitelj ob nenamenski
porabi dodeljenih sredstev ali ob neizpolnitvi predmeta pogodbe že izplačana
sredstva vrniti agenciji, skupaj z zakonitimi zamudnimi obrestmi,
-  
določbe o sankcijah zaradi neizpolnjevanja pogodbenih
obveznosti,
-  
določbo, da mora prijavitelj obrazložiti in
utemeljiti podaljšanje roka porabe dodeljenih sredstev glede na predvideni
terminski plan, ker v nasprotnem primeru izgubi pravico do njihove nadaljnje
porabe,
13. 
pri pogodbah o večletnem sofinanciranju
programa ali projekta navedbo odložnega pogoja, ki stopi v veljavo, če se
proračunska sredstva, namenjena agenciji, v naslednjem letu zmanjšajo za več
kot 5 odstotkov,
14. 
določilo, da mora prijavitelj sproti obveščati
agencijo o spremembah, ki lahko vplivajo na izpolnitev pogodbenih obveznosti;
15. 
določilo o obveščanju javnosti, da je predmet
pogodbe sofinanciran s strani agencije.
(2) Glede na posebnosti predmeta
pogodbe lahko pogodba vsebuje tudi druge sestavine.
18. člen
(večletne pogodbe)
(1) Z večletno pogodbo se za vsako
leto posebej natančno določi vsebina in obseg programa ali projekta, vrednost
projekta ali programa in višina dodeljenih sredstev za vsako leto
sofinanciranja posebej.
(2) Če se v pogodbi o sofinanciranju
natančno opredeli le vsebina in obseg programa ali projekta za tekoče leto, za
naslednje ali naslednja leta pa le okvirno, se vsebina in obseg programa ali
projekta ter višina sofinanciranja natančno opredeli v dodatku k osnovni
pogodbi. Dodatek se sklene na podlagi poziva izvajalcu za predložitev predloga
programa ali projekta za naslednje leto, predloga strokovne komisije in
pristojnega uslužbenca ter odločitve direktorja.
IV. IZVAJANJE NADZORA NAD POGODBAMI
19. člen
(državna pomoč podjetjem v težavah)
V primeru, da se sredstva dodelijo
predlagatelju, ki izvaja program prestrukturiranja na podlagi »Smernic
Skupnosti za reševanje in prestrukturiranje podjetij v težavah« (2004/C
244/02), se taka pomoč pred dodelitvijo priglasi Evropski komisiji.
20. člen
(spremljanje in spremembe pogodb)
(1) Skrbniki pogodb so odgovorni za
spremljanje izpolnjevanja pogodbenih obveznosti izvajalcev programov ali
projektov, ki so prejeli javna sredstva, in namensko uporabo sredstev.
(2) Prijavitelj je dolžan v osmih dneh
obvestiti agencijo o spremembah, ki utegnejo vplivati na izpolnitev njegovih
obveznosti, določenih v pogodbi. Na podlagi obvestila lahko agencija sklene s
prijaviteljem dodatek k pogodbi ali odstopi od pogodbe in zahteva vrnitev že
izplačanih sredstev s pripadajočimi zakonitimi zamudnimi obrestmi.
(3) Agencija lahko odstopi od pogodbe
tudi:
-      
če prijavitelj ni
porabil sredstev skladno z namenom, določenim v pogodbi;
-      
če prijavitelj ne
izpolnjuje svojih pogodbenih obveznosti in
-      
v drugih primerih,
kot to določa pogodba o sofinanciranju.
(4) Če agencija odstopi od pogodbe,
mora prijavitelj vrniti agenciji že izplačana sredstva, skupaj z zakonitimi
zamudnimi obrestmi od dneva nakazila do dneva vračila.
21. člen
(poročanje)
(1) Izvajalec je dolžan agenciji
predložiti zaključno poročilo o poteku in rezultatih izvedbe predmeta pogodbe,
skladno z roki, določenimi v pogodbi. Zaključno poročilo vključuje elemente za
oceno programa ali projekta glede na kazalce:
-      
uspešnosti
programa ali projekta (skladnost s cilji poziva ali razpisa),
-      
učinkovitosti
programa ali projekta (razmerje med finančnim vložkom in rezultatom).
(2) S pogodbo je lahko določena tudi
obveznost delnega poročanja. V primeru dvoma lahko skrbnik pogodbe zahteva
dodatna pojasnila oziroma dokazila, ki so povezana s predmetom pogodbe.

Pravilnik o izvedbi postopkov javnega poziva
in javnega razpisa s področja knjige (Uradni list RS, št. 19/09)
vsebuje naslednjo končno določbo:
»V. KONČNA DOLOČBA
22. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o izvedbi
postopkov javnega poziva in javnega razpisa s področja knjige (Uradni list RS,
št. 90/11) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.