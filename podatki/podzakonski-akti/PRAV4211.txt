I. SPLOŠNE DOLOČBE
1. člen
Ta pravilnik določa pogoje za odvzem, pripravo, testiranje in
shranjevanje krvi in krvnih komponent bolnikov v postopku predoperativne
avtotransfuzije. 
Določa tudi pogoje za odvzem, pripravo, testiranje in
shranjevanje posameznih krvnih komponent, zbranih s hemaferezo, to je odvzem
določenih celic iz krvi (citofereza) ali odvzem krvne plazme (plazmafereza).
II. PREDOPERATIVNA AVTOTRANSFUZIJA
2. člen
Predoperativna avtotransfuzija pomeni odvzem bolnikove krvi
pred načrtovanim operativnim posegom in uporabo odvzete krvi za zdravljenje istega
bolnika. 
Odvzem bolnikove krvi je lahko odvzem polne krvi ali
posameznih sestavin krvi s postopkom hemafereze. 
Kri in krvne komponente, ki se odvzamejo bolniku za namen
avtotransfuzije, imenujemo avtologna kri in avtologne krvne komponente.
3. člen
Predoperativne odvzeme avtologne krvi in odvzeme krvnih
komponent s hemaferezo opravljajo transfuzijske organizacije.
4. člen
Lečeči zdravnik, v primeru načrtovane operacije, kjer bo
potrebna transfuzija krvi, odredi predoperativni odvzem krvi. Na naročilnici
mora navesti diagnozo, vrsto in število potrebnih krvnih komponent, kraj in
datum predvidene operacije. 
Lečeči zdravnik je odgovoren za vso spremljajočo terapijo v
postopku avtotransfuzije.
5. člen
Zdravnik, odgovoren za zbiranje krvi, sprejme končno odločitev
o tem, ali bolnikovo zdravstveno stanje dovoljuje predoperativni odvzem krvi. 
V primeru kontraindikacij zdravnik iz prejšnjega odstavka
obvesti o tem bolnika in njegovega lečečega zdravnika.
6. člen
Pred postopkom za odvzem avtologne krvi medicinsko osebje, ki
izvaja postopke pred odvzemom avtologne krvi, bolniku posreduje informacije,
navedene v prvi, tretji, četrti, šesti in sedmi alinei prvega odstavka 6. člena
pravilnika o strokovno medicinskih pogojih za odvzem krvi (Uradni list RS, št.
75/03). 
Poleg informacij iz prejšnjega odstavka morajo biti bolniku
posredovane še informacije o: 
-       
razlogih zakaj so potrebni podatki o preteklih boleznih in sedanjem
zdravstvenem stanju, zakaj je potreben pregled bolnika in testiranje odvzete
krvi; 
-       
pisni privolitvi v postopek odvzema krvi za avtotransfuzijo, o možnosti
odklonitve in razlogih, da se odvzem krvi ne izvede zaradi tveganja za
bolnikovo zdravje ob odvzemu ali vračanju avtologne krvi; 
-       
naravi postopka avtotransfuzije in odvzema avtologne krvi in s tem
povezanimi tveganji; 
-       
možnosti, da količina odvzetih avtolognih krvnih komponent ne bo
zadoščala in bo potrebno uporabiti tudi alogensko kri; 
-       
tem, da se neuporabljene avtologne enote krvi in krvnih komponent ne
bodo uporabile za druge bolnike. 
Enotno gradivo za posredovanje informacij bolnikom iz
prejšnjega odstavka pripravi Zavod Republike Slovenije za transfuzijsko
medicino po predhodni odobritvi Razširjenega strokovnega kolegija za
transfuzijsko medicino.
7. člen
Od bolnika je potrebno pridobiti osebne podatke za njegovo
identifikacijo (ime, priimek, datum rojstva, naslov prebivališča), izpolnjen in
podpisan vprašalnik z zdravstveno anamnezo in izjavo o poučenosti in pisni
privolitvi za postopek avtotransfuzije. 
Obrazec izjave iz prejšnjega odstavka je v prilogi, ki je
sestavni del tega pravilnika.
8. člen
Od bolnika je potrebno pridobiti anamnezo o njegovem
zdravstvenem stanju in podatke o preteklih boleznih za končno presojo o tem,
ali je postopek avtotransfuzije za bolnika varen. 
Pridobivanje informacij o bolniku poteka v obliki ustnega
pogovora, ki je dopolnjen z izpolnjevanjem posebnega vprašalnika. 
Pri izpolnjevanju vprašalnika iz prejšnjega odstavka bolniku
pomaga izpraševalec (višja medicinska sestra/višji zdravstveni tehnik) z
opravljenim podiplomskim izobraževanjem iz transfuzijske medicine. 
Na izpolnjen vprašalnik se podpišeta bolnik in izpraševalec.
9. člen
Bolnik pred prvim odvzemom krvi oziroma krvnih komponent s
podpisom posebej potrdi: 
-       
da je prebral in razumel informacijsko gradivo o postopku
avtotransfuzije; 
-       
da je imel možnost postavljanja vprašanj in je v tem primeru dobil
zadovoljiv odgovor; 
-       
pisno privolitev v nadaljevanje postopka za odvzem krvi za
avtotransfuzijo; 
-       
pisno privolitev v možnost transfuzije dodatnih alogenskih enot krvi v
primeru, če količina avtologne krvi ne bi zadoščala. 
Kadar je v postopku avtotransfuzije mladoletni bolnik, mlajši
od petnajst let ali polnoletni bolnik, ki mu je s sklepom sodišča odvzeta
poslovna sposobnost, so o nameravanem postopku obveščeni starši oziroma
zakoniti zastopniki, ki dajo pisno privolitev iz prejšnjega odstavka.
10. člen
Zdravnik, odgovoren za odvzem krvi, se na podlagi
laboratorijskih preiskav, anamnestičnih podatkov in fizikalnega pregleda
bolnika odloči glede primernosti bolnika za odvzem krvi za avtotransfuzijo.
11. člen
Koncentracija hemoglobina v bolnikovi krvi mora biti nad 100
g/l. V izjemnih primerih je lahko koncentracija hemoglobina tudi pod 100 g/l,
če glede na vrsto odvzema in bolnikovo zdravstveno stanje tako presodi
zdravnik, odgovoren za zbiranje krvi. 
Kontraindikacije za odvzem krvi za avtotransfuzijo so: 
-       
aktivna bakterijska okužba (absolutna kontraindikacija); 
-       
pozitivni izsledki testiranj na sledi okužb z virusom hepatitisa B,
hepatitisa C, HIV1 ali HIV2; 
-       
težje bolezni srca in ožilja. 
Podrobna navodila o strokovnih merilih glede primernosti
bolnikov za odvzem krvi in krvnih komponent v postopku avtotransfuzije pripravi
Zavod Republike Slovenije za transfuzijsko medicino po predhodni odobritvi
Razširjenega strokovnega kolegija za transfuzijsko medicino. 
Podrobna navodila iz prejšnjega odstavka se po potrebi
uskladijo z novimi strokovnimi dognanji najmanj enkrat letno.
12. člen
V primeru odvzema avtologne polne krvi ali koncentriranih
eritrocitov je potrebno bolniku pred prvim odvzemom krvi predpisati pripravek z
železom za peroralno uporabo, ki ga bolnik jemlje do operacije, naprej pa po
presoji lečečega zdravnika.
13. člen
Med posameznimi odvzemi avtologne polne krvi mora miniti najmanj
5 dni. Časovni razmik med načrtovanim operativnim posegom in zadnjim odvzemom
avtologne polne krvi mora biti vsaj 3 dni. Volumen odvzete krvi pri posameznem
odvzemu ne sme biti večji kot 13% ocenjenega celotnega krvnega volumna bolnika.
Za odvzem posameznih krvnih komponent s postopkom hemafereze
se uporabljajo določbe pravilnika o strokovno medicinskih pogojih za odvzem
krvi.
14. člen
Avtologne krvne komponente je potrebno pripravljati v
serijah, ločenih od alogenskih komponent. Ločeno mora biti tudi njihovo
shranjevanje. 
Za način priprave in pogoje shranjevanja ter prevoza
avtolognih krvnih komponent se uporabljajo določbe pravilnika o veljavnosti
priporočila o pripravi, uporabi in zagotavljanju kakovosti komponent krvi
(Uradni list RS, št. 64/02).
15. člen
Avtologna kri in krvne komponente se označijo s posebnimi
nalepkami. 
Na nalepki na vrečki je potrebno poleg podatkov, ki so za
alogenske krvne komponente določeni s pravilnikom o veljavnosti priporočila o
pripravi, uporabi in zagotavljanju kakovosti komponent krvi dodati še: 
-       
navedbo: »AVTOLOGNI PRIPRAVEK«; 
-       
navedbo: »NAMENJENO IZKLJUČNO ZA: 
-       
priimek in ime bolnika, 
-       
datum rojstva, 
-       
identifikacijska številka bolnika«.
16. člen
Vsako odvzeto enoto krvi je potrebno testirati najmanj na: 
-       
prisotnost označevalcev okužbe z virusom hepatitisa B: hepatitis B
antigen (HBsAg); 
-       
prisotnost označevalcev okužbe z virusom hepatitisa C: protitelesa proti
hepatitisu C (anti-HCV); 
-       
prisotnost označevalcev okužbe s HIV: protitelesa proti virusu HIV 1 in
virusu HIV 2 (anti-HIV 1/HIV 2). 
Dodatne teste določi Razširjeni strokovni kolegij za
transfuzijsko medicino v skladu z razvojem strokovne doktrine.
17. člen
Za uničenje neuporabljene krvi in krvnih komponent se
uporabljajo določbe pravilnika o skladiščenju, oddaji, prevozu in
odstranjevanju neuporabljene krvi in krvnih pripravkov (Uradni list RS, št.
100/02).
18. člen
Dokumentacijo o odvzemih krvi in krvnih komponent pri
bolnikih, ki so vključeni v postopek avtotransfuzije, vodijo transfuzijske
organizacije ter zdravstveni zavodi in zasebni zdravniki, kjer se bolniki
zdravijo. 
Za vsakega bolnika, ki je vključen v program predoperativne
avtotransfuzije, je potrebno zabeležiti: 
-       
datum in vrsto predvidene operacije; 
-       
priimek in ime lečečega zdravnika oziroma zdravnika specialista
anesteziologa; 
-       
datum odvzema, postopek in potek odvzema, vrsto in količino odvzete krvi
oziroma krvne komponente; 
-       
laboratorijske izvide; 
-       
izjavo o poučenosti in pisni privolitvi. 
Dokumentacija o uporabi krvi, zbrane v postopku
avtotransfuzije, se vodi v skladu s pravilnikom o vsebini vodene dokumentacije
o uporabi krvi, krvnih pripravkov in zdravil iz krvi, vključno z
biotehnološkimi nadomestki za kri (Uradni list RS, št. 70/03). 
Dokumentacija se hrani 30 let.
III. HEMAFEREZE
19. člen
Postopek hemafereze pomeni odvzem določenih celic iz krvi
(citofereza) ali odvzem krvne plazme (plazmafereza). 
S hemaferezo se zbirajo alogenske krvne komponente pri
krvodajalcih in avtologne krvne komponente pri bolnikih v postopku
avtotransfuzije.
20. člen
Hemafereze opravljajo transfuzijske organizacije. 
Postopke hemafereze izvaja posebej usposobljeno medicinsko
osebje pod nadzorom zdravnika specialista transfuziologa.
21. člen
Za hemafereze pri bolnikih, ki so v postopku predoperativne
avtotransfuzije, se uporabljajo določbe iz II. poglavja tega pravilnika.
22. člen
Krvodajalca medicinsko osebje, ki izvaja hemafereze, ustno
ali s pomočjo tiskanega informacijskega gradiva seznani s postopkom hemafereze
in tveganjih, ki so s postopkom povezana. 
Krvodajalcu je potrebno posredovati informacije, navedene v
6. členu pravilnika o strokovno medicinskih pogojih za odvzem krvi.
23. člen
Krvodajalec podpiše Izjavo o poučenosti in pisno privolitev
za odvzem krvi na obrazcu, ki je kot priloga sestavni del pravilnika o strokovno
medicinskih pogojih za odvzem krvi.
24. člen
Strokovno medicinske pogoje ter načine in postopke
ugotavljanja primernosti krvodajalcev za odvzem krvnih komponent s postopkom
hemafereze določa pravilnik o strokovno medicinskih pogojih za odvzem krvi.
25. člen
Med posameznimi odvzemi krvne plazme s postopkom plazmafereze
mora miniti praviloma 14 dni. Skupni volumen odvzete plazme v enem letu ne sme
preseči 15 litrov. 
V izjemnih primerih se lahko čas med posameznimi odvzemi
skrajša, vendar tako, da skupni volumen odvzete plazme v enem tednu ne presega
1 litra. Odločitev o tem sprejme zdravnik, odgovoren za zbiranje krvi. 
Med posameznimi odvzemi krvnih celic s postopkom citofereze
mora miniti najmanj 48 ur. 
Skupni volumen odvzetih krvnih komponent pri enkratnem
postopku hemafereze ne sme preseči 600 ml, razen v primeru, ko se odvzeti
volumen nadomešča z intravenskimi pripravki za nadomeščanje krvnega volumna.
26. člen
Vsaka odvzeta enota krvi mora biti testirana v skladu s
pravilnikom o obveznem testiranju krvi na sledi okužb s povzročitelji bolezni,
ki se prenašajo s krvjo (Uradni list RS, št. 100/02).
27. člen
Za postopek priprave, označevanje in pogoje shranjevanja
krvnih komponent s postopkom hemafereze se uporabljajo določbe pravilnika o
veljavnosti priporočila o pripravi, uporabi in zagotavljanju kakovosti
komponent krvi.
28. člen
Dokumentacijo o krvodajalcih in odvzemih s postopkom
hemafereze vodijo transfuzijske organizacije v skladu s pravilnikom o strokovno
medicinskih pogojih za odvzem krvi (Uradni list RS, št. 75/03).
IV. KONČNA DOLOČBA
29. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 020-125/2003
Ljubljana, dne 6. novembra 2003.
EVA 2002-2711-0029
dr. Dušan Keber l. r. 
Minister 
za zdravje

Priloga:
Izjava o poučenosti in pisna privolitev za postopek avtotransfuzije