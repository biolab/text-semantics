1. člen
(vsebina splošnega akta)
(1) Ta splošni akt določa ukrepe za razumno upravljanje
prometa pri zagotavljanju storitev dostopa do interneta, objavo informacij in
omejevanje uporabe, vsebino naročniške pogodbe in evidenco reševanja pritožb
končnih uporabnikov, pravice končnih uporabnikov glede pogodbenih hitrosti,
metodologijo izvajanja meritev hitrosti prenosa podatkov ter postopek za
uveljavljanje pravic končnih uporabnikov.
(2) Ta splošni akt določa tudi ukrepe iz prvega pododstavka
prvega odstavka 5. člena Uredbe (EU) 2015/2120 Evropskega parlamenta in Sveta z
dne 25. novembra 2015 o določitvi ukrepov v zvezi z dostopom do odprtega
interneta in spremembi Direktive 2002/22/ES o univerzalni storitvi in pravicah
uporabnikov v zvezi z elektronskimi komunikacijskimi omrežji in storitvami ter
Uredbe (EU) št. 531/2012 o gostovanju v javnih mobilnih komunikacijskih
omrežjih v Uniji (v nadaljnjem besedilu: Uredba 2015/2120).
2. člen
(pomen izrazov)
(1) Izrazi, uporabljeni v tem splošnem aktu, pomenijo:
1.     
AKOS Test Net je merilno in analitično orodje, potrjeno s strani
Agencije za komunikacijska omrežja in storitve Republike Slovenije (v
nadaljnjem besedilu: agencija), ki končnim uporabnikom storitev dostopa do
interneta omogoča izvajanje meritev zmogljivosti, tehnične kakovosti in
transparentnosti internetne povezave.
2.     
Bistveno stalno ali redno ponavljajoče razhajanje med pogodbeno
dogovorjeno in dejansko zagotovljeno hitrostjo dostopa pomeni:
a)   
pri ugotavljanju običajno razpoložljive hitrosti: povprečje vseh
pravilno izvedenih meritev izven vršnih ur je nižje od pogodbeno dogovorjene
običajno razpoložljive hitrosti, pri čemer se ne upošteva meritvi z izmerjeno
najnižjo in najvišjo hitrostjo,
b)   
pri ugotavljanju minimalne hitrosti: od vseh pravilno izvedenih meritev
ne glede na čas dneva je vsaj ena izmed meritev nižja od pogodbeno dogovorjene
minimalne hitrosti.
3.     
Dejanska hitrost je hitrost storitve dostopa do interneta na omrežni
priključni točki, ki jo v izbranem trenutku izmeri končni uporabnik,
pooblaščena oseba ponudnika ali pooblaščena oseba agencije z uporabo merilnega
orodja AKOS Test Net.
4.     
FWBA dostop (angl. »Fixed Wireless Broadband Access«) je širokopasovni
dostop do elektronskih komunikacijskih storitev na fiksni lokaciji z uporabo
brezžičnih tehnologij in namenske opreme.
5.     
Maksimalna hitrost v fiksnih omrežjih in na fiksni lokaciji je najvišja
pritočna in odtočna hitrost prenosa podatkov na omrežni priključni točki, ki je
končnemu uporabniku na razpolago vsaj enkrat dnevno ob izključenih
specializiranih storitvah.
6.     
Minimalna hitrost je hitrost prenosa podatkov, ki mora biti ob
izključenih specializiranih storitvah vedno na voljo na omrežni priključni
točki končnega uporabnika, razen v primerih, kot jih predvidevata 140. in 208.
člen Zakona o elektronskih komunikacijah – ZEKom-2 (Uradni list RS, št. 130/22
in 18/23 – ZDU-1O; v nadaljnjem besedilu: zakon) ter točke (a), (b) in (c)
tretjega pododstavka tretjega odstavka 3. člena Uredbe 2015/2120. Minimalna
hitrost v primeru fiksnega širokopasovnega dostopa mora znašati vsaj 50%
maksimalne pritočne in odtočne hitrosti. Minimalna hitrost v primeru FWBA
dostopa ob uporabi namenske opreme nameščene na fiksni lokaciji končnega
uporabnika mora znašati vsaj 25% maksimalne pritočne in odtočne hitrosti. Izven
vršnih ur se takšna hitrost v primeru FWBA dostopa zagotavlja še v času
energetsko varčnega načina delovanja omrežja.
7.     
Običajno razpoložljiva hitrost je hitrost prenosa podatkov na omrežni
priključni točki končnega uporabnika, ki je dosegljiva 90% časa dneva in se
meri izven vršnih ur, v primeru FWBA dostopa pa tudi izven časa, ko omrežje
deluje v energetsko varčnem načinu. Običajno razpoložljiva hitrost v primeru
fiksnega širokopasovnega dostopa mora znašati vsaj 80% maksimalne pritočne in
odtočne hitrosti povezave. Običajno razpoložljiva hitrost v primeru FWBA
dostopa ob uporabi namenske opreme nameščene na fiksni lokaciji končnega
uporabnika mora znašati vsaj 50% maksimalne pritočne in odtočne hitrosti
povezave.
8.     
Oglaševana hitrost je hitrost prenosa podatkov, ki jo ponudnik navaja v
promocijskih ponudbah in jo preko oglaševanja ponuja nedoločenemu krogu končnih
uporabnikov.
9.     
Ponudnik storitev dostopa do interneta je operater, ki končnim
uporabnikom zagotavlja oziroma ponuja storitev dostopa do interneta (v
nadaljnjem besedilu: ponudnik).
10.  
Specializirane storitve so elektronske komunikacijske storitve, ki niso
del storitev dostopa do interneta in so optimizirane za specifično vsebino,
aplikacijo ali storitev oziroma njihovo kombinacijo, kjer je optimizacija nujno
potrebna, da se zaradi same narave storitve ali aplikacije zagotovi ustrezna
raven kakovosti storitve oziroma njena zaupnost, celovitost ter
razpoložljivost. Takšne storitve lahko zagotavlja ponudnik dostopa do
interneta, operater ali ponudnik vsebin, aplikacij ali storitev.
11.  
Tehnično kakovost storitve dostopa do interneta poleg hitrosti
opredeljujejo tudi omrežni parametri, kot so prehodni čas (latenca),
trepetanje, izguba paketov in razmerje izgubljenih paketov.
12.  
Transparentnost internetne povezave pomeni, da ponudnik skozi svoje
omrežje transparentno, brez omejevanja, upočasnjevanja, zadrževanja ali drugega
motenja, ne glede na pošiljatelja ali prejemnika, vsebino, aplikacijo ali
storitev ali terminalsko opremo prenaša ves internetni promet, razen v
primerih, kot jih predvidevajo točke (a), (b) in (c) tretjega pododstavka
tretjega odstavka 3. člena Uredbe 2015/2120.
13.  
Vršna ura je čas statistično največje obremenitve fiksnega omrežja, ki
traja največ dve uri in pol v določenem neprekinjenem obdobju dneva.
(2) Preostali izrazi, uporabljeni v tem splošnem aktu, imajo
enak pomen, kot je določen v zakonu in Uredbi 2015/2120.
3. člen
(ukrepi za razumno upravljanje prometa)
(1) Ukrepi za razumno upravljanje prometa se lahko
uporabljajo izključno z namenom učinkovitejše izrabe omrežnih virov in
optimizacije splošne kakovosti prenosa, pri čemer se mora enakovredne vrste
prometa obravnavati enako. Upravljanje prometa ne sme vključevati beleženja,
spremljanja in analiziranja vsebine komunikacije in se ne sme izvajati dlje,
kot je nujno potrebno za namene nemotene uporabe storitev.
(2) Med ukrepe za razumno upravljanje prometa spadajo tudi
ukrepi, ki so potrebni za ohranitev varnosti omrežja in storitev. Ukrepi morajo
opravičevati namen (npr. preprečitev kibernetskega napada, varnostnega
tveganja), morajo biti učinkoviti (zmanjšujejo ali v celoti odpravljajo
tveganje), sorazmerni (omejeni v času trajanja tveganja in obsegu), primerni (v
skladu z dobro prakso in priporočili stroke), upoštevati morajo stranske učinke
(ni pomembnega vpliva na druge storitve ali aplikacije) in morajo biti zapisani
v varnostni dokumentaciji ponudnika.
(3) Ukrepi iz prvega in drugega odstavka tega člena, se
uporabljajo izključno za namene, opredeljene v drugem odstavku 268. člena
zakona in v točkah (a), (b) in (c) tretjega pododstavka tretjega odstavka 3.
člena Uredbe 2015/2120.
4. člen
(promet)
Ponudnik ne sme vplivati na promet, ki poteka med AKOS Test
Net strežniki in uporabniško terminalsko napravo.
5. člen
(objava informacij in omejevanje uporabe)
(1) Ponudnik mora na svojih spletnih straneh na enem, dobro
vidnem posebnem zavihku na svoji spletni strani, objaviti pregledne, celovite,
razumljive, primerljive, terminološko usklajene in redno posodobljene
informacije o storitvah dostopa do interneta ter morebitne omejitve pri uporabi
teh, vključno z ukrepi, ki se nanašajo na zagotavljanje varnosti omrežja in
storitev ter kakorkoli vplivajo na uporabniško izkušnjo.
(2) Informacije iz prejšnjega odstavka morajo vključevati
najmanj:
1.     
vse informacije iz prvega pododstavka prvega odstavka 4. člena Uredbe
2015/2120,
2.     
morebitne omejitve glede:
a)   
količine prenosa podatkov znotraj paketa,
b)   
uporabnikove ali ponudnikove terminalske opreme,
c)   
sočasne uporabe specializiranih storitev (če te obstajajo, mora ponudnik
v pogodbi, ki vključuje storitve dostopa do interneta, jasno navesti, kakšno
hitrost prenosa podatkov do interneta lahko končni uporabnik pričakuje v
primeru sočasne rabe vseh naročenih storitev),
č)    kakovosti
storitve,
3.     
čas in razpon vršnih ur,
4.     
geografsko območje, posebne pogoje, časovni razpon in vse morebitne
druge omejitve pri uporabi storitev preko FWBA dostopa v času energetsko
varčnega načina delovanja omrežja,
5.     
spletno povezavo do merilnega orodja AKOS Test Net,
6.     
spletno povezavo do besedila tega splošnega akta,
7.     
sprejete ukrepe z namenom zagotavljanja varnosti omrežja in storitev, ki
vplivajo na dostopnost, uporabo in kakovost storitev in aplikacij, ki jih
končni uporabnik lahko uporablja ali želi dostopati do njih (npr. blokade vrat
oziroma specifičnih aplikacij ali storitev),
8.     
interaktivni digitalni zemljevid pokrivanja Republike Slovenije z
radijskim signalom glede na uporabljeno tehnologijo in pričakovano zmogljivost
(tj. ocenjeno maksimalno pritočno in odtočno hitrost prenosa podatkov na
posameznem območju Slovenije), ki se mora posodabljati vsaj enkrat letno,
9.     
splošna in trenutno zaznana varnostna tveganja, ki lahko potencialno
negativno vplivajo na uporabnika pri uporabi storitev dostopa do interneta in
pri uporabi terminalske opreme ter možnosti zaščite,
10.  
jasno in razumljivo razlago pravnih sredstev in drugih možnosti, ki so
končnemu uporabniku na razpolago v primeru ugotovljenih razhajanj med dejansko
zagotovljeno in pogodbeno dogovorjeno storitvijo dostopa do interneta.
(3) Ponudnik mora pred morebitno uvedbo ukrepa omejevanja
uporabe oziroma dostopa do določenih storitev dostopa do interneta in aplikacij
izvesti temeljito analizo, iz katere bo nedvoumno izhajalo, da gre za varnostno
tveganje, ki utemeljuje nujnost, ustreznost in sorazmernost vpeljevanja
takšnega ukrepa.
(4) V primeru, da ukrep iz prejšnjega odstavka uvede, mora
ponudnik na svoji spletni strani javno objaviti najmanj naslednje informacije:
1.     
opis tveganja in internetno povezavo do priporočila, ki zadevni ukrep
upravičuje (nacionalni center za odzivanje na incidente, interna ocena
tveganja, mednarodni standard, dobra praksa ipd.),
2.     
tip omrežja in tip uporabnikov (rezidenčni oziroma poslovni), na katere
se ukrep nanaša,
3.     
tehnični opis ukrepa in kratek opis njegovih posledic za uporabo
storitev,
4.     
datum začetka izvajanja ukrepa,
5.     
morebitne alternativne načine za dostopanje do storitev ali aplikacij
zaradi izvajanja določenega ukrepa za končnega uporabnika,
6.     
možnosti in pogoje za ukinitev posameznega ukrepa na zahtevo končnega
uporabnika.
(5) Ponudnik lahko katerikoli ukrep omejevanja uporabe izvaja
zgolj toliko časa, kot je potrebno iz razlogov iz točk (a), (b) in (c) tretjega
pododstavka tretjega odstavka 3. člena Uredbe 2015/2120.
(6) Ponudnik mora ne glede na dostopovno tehnologijo in
naročniški paket, uporabniku brezplačno zagotoviti vsaj en edinstven javni
dinamični IPv4 naslov, ki se s strani ponudnika ne sme spremeniti znotraj
obdobja krajšega od 30 dni. Pri dostopovnih tehnologijah, pri kateri ponudnik
privzeto dodeljuje uporabnikom zasebne IPv4 naslove ter se za enim edinstvenim
javnim IPv4 naslovom nahaja več naprav različnih uporabnikov, mora ponudnik ne
glede na naročniški paket na zahtevo uporabnika v roku petih delovnih dni od
prejema njegove zahteve brezplačno zagotoviti vsaj en edinstven javni dinamični
IPv4 naslov, ki se s strani ponudnika ne sme spremeniti znotraj obdobja
krajšega od 30 dni.
6. člen
(vsebina naročniške pogodbe in evidenca reševanja pritožb
končnih uporabnikov)
(1) Ponudnik mora v naročniški pogodbi, ki se nanaša na
izvajanje storitve dostopa do interneta na fiksni lokaciji, poleg informacij,
ki jih predpisuje Uredba 2015/2120 v prvem pododstavku prvega odstavka 4.
člena, navesti še najmanj naslednje:
1.     
maksimalno, običajno razpoložljivo ter minimalno zagotovljeno pritočno
in odtočno hitrost, ki jo bo ponudnik zagotavljal na konkretni omrežni
priključni točki, vključno preko FWBA dostopa, pri čemer mora biti hitrost
prenosa podatkov opredeljena na podlagi koristne vsebine, ki se prenašajo na IP
nivoju ali višje v TCP/IP v protokolnem skladu ter
2.     
jasno opredeljen vpliv določenih dejavnikov na storitev dostopa do
interneta, in sicer:
a)   
morebitne omejitve, ki lahko nastanejo zaradi uporabnikove ali
ponudnikove terminalske opreme in
b)   
morebitna uporaba specializiranih storitev, pri čemer mora biti končni
uporabnik seznanjen s hitrostjo prenosa podatkov, ki mu bo še na razpolago ob
sočasni uporabi vseh naročenih specializiranih storitev v najvišji kakovosti.
(2) Če podatki iz prve točke prejšnjega odstavka niso znani
pred sklenitvijo naročniške pogodbe, se v njej navede oglaševano hitrost. V tem
primeru mora ponudnik nemudoma, ko razpolaga s podatki iz prejšnjega odstavka
oziroma najkasneje v roku enega meseca po sklenitvi pogodbe, končnemu
uporabniku v podpis posredovati aneks k naročniški pogodbi z navedenimi
manjkajočimi podatki. Če se končni uporabnik ne strinja z vsebino aneksa, lahko
odstopi od pogodbe brez plačila kakršnih koli stroškov zaradi prekinitve
naročniškega razmerja.
(3) Ponudnik mora v naročniški pogodbi, ki se nanaša na
izvajanje storitve dostopa do interneta pri mobilnem dostopu, poleg informacij,
ki jih predpisuje Uredba 2015/2120 v prvem pododstavku prvega odstavka 4.
člena, navesti še najmanj naslednje:
1.     
ocenjeno maksimalno in oglaševano pritočno in odtočno hitrost glede na
zmogljivost omrežja ter naročeni paket (Hitrost prenosa podatkov mora biti
opredeljena na podlagi koristne vsebine, ki se prenaša na IP nivoju ali višje v
TCP/IP v protokolnem skladu) in
2.     
jasno opredeljen vpliv določenih dejavnikov na storitev dostopa do
interneta, in sicer:
a)   
zakupljene količine prenosa podatkov znotraj paketa, posledice in ukrepe
ob prekoračitvi le-teh in
b)   
omejitve glede uporabniške ali ponudnikove terminalske opreme.
(4) Ponudnik mora voditi evidenco reševanja pritožb končnih
uporabnikov najmanj glede:
1.     
razhajanj med hitrostjo prenosa podatkov, ki je dogovorjena s pogodbo in
dejansko hitrostjo in
2.     
drugih parametrov kakovosti, dogovorjenih s pogodbo.
7. člen
(podatki o hitrostih prenosa podatkov)
Podatki o hitrostih prenosa podatkov na omrežni priključni
točki na fiksni lokaciji morajo biti končnemu uporabniku dostopni na mesečnem
računu, uporabniškem portalu ali na drug primeren in transparenten način, ki
uporabniku omogoča, da se lahko kadarkoli in v vsakem obračunskem obdobju
seznani z njimi.
8. člen
(pravice končnih uporabnikov glede pogodbenih hitrosti)
(1) Ob ugotovljenem bistvenem stalnem ali redno ponavljajočem
razhajanju med pogodbeno in dejansko hitrostjo prenosa podatkov se za slabše
delovanje storitve šteje delovanje kot je določeno v splošnem aktu, ki ureja
način določanja nadomestil ob nedelovanju ali slabšem delovanju javnih
komunikacijskih storitev. Končni uporabnik ima v tem primeru pravico
uveljavljati nadomestilo po v prejšnjem stavku navedenem splošnem aktu.
(2) Ne glede na določbe prejšnjega odstavka ima potrošnik
možnost odstopa od naročniške pogodbe brez plačila administrativnih stroškov
predčasne prekinitve naročniškega razmerja oziroma brez plačila drugih
stroškov, razen če drug predpis določa drugače.
9. člen
(metodologija izvajanja meritev hitrosti prenosa podatkov)
(1) Bistveno stalno ali redno ponavljajoče razhajanje s
pogodbo dogovorjene pritočne in odtočne minimalne in običajno razpoložljive
hitrosti prenosa podatkov se ugotavlja z meritvami z orodjem AKOS Test Net.
(2) Meritev se izvaja s prenosom kontrolirane vsebine preko
TCP/http(s) sloja med uporabniškim terminalom in slovenskim stičiščem
internetnih omrežij (SIX).
(3) Ob meritvi morajo biti kumulativno izpolnjeni naslednji
pogoji:
1.     
naprava oziroma računalnik, s katerim se izvaja meritev, mora biti z
žično povezavo neposredno povezan na omrežno priključno točko, ki jo zagotavlja
ponudnik (Ethernet LAN port modema oziroma usmerjevalnika),
2.     
v času trajanja merjenja na omrežno priključno točko končnega uporabnika
(modem/usmerjevalnik) ne sme biti drugih povezanih naprav ali vzpostavljenih
sej, razen merilne naprave ali računalnika, s katerim se izvaja meritev,
3.     
v času merjenja morajo biti na omrežni priključni točki in računalniku
izključene vse brezžične (WiFi ali Bluetooth) ali VPN povezave,
4.     
na napravi oziroma računalniku se v času merjenja ne sme izvajati nobena
druga aplikacija ali storitev (vključno s požarno pregrado in protivirusnim
programom).
(4) Končni uporabnik lahko običajno razpoložljivo hitrost
prenosa podatkov preverja tako, da na način, kot je določen s tem splošnim
aktom, izvede pet meritev znotraj petih dni, ob različnih, med sabo vsaj eno
uro oddaljenih časovnih okvirih in izven obdobja vršnih ur.
(5) Končni uporabnik lahko minimalno hitrost prenosa podatkov
preverja tako, da na način, kot je določen s tem splošnim aktom, izvede pet
meritev znotraj petih zaporednih dni, ob različnih, med sabo vsaj eno uro oddaljenih
časovnih okvirih, ne glede na obdobje vršnih ur ponudnika.
10. člen
(postopek za uveljavljanje pravic končnih uporabnikov)
(1) Če končni uporabnik skladno z 9. členom tega splošnega
akta ugotovi bistveno stalno ali redno ponavljajoče razhajanje med pogodbeno
dogovorjeno in dejansko zagotovljeno hitrostjo prenosa podatkov, kar izkazuje z
rezultati opravljenih meritev z orodjem AKOS Test Net, mora s tem seznaniti
ponudnika, in sicer na način, kot ga za prijavo slabšega delovanja storitev
predvidevajo ponudnikovi splošni pogoji.
(2) Ponudnik mora končnemu uporabniku na njegovo zahtevo vsaj
enkrat v obračunskem obdobju ali najkasneje v roku desetih dni od prijave
ponuditi in izvesti brezplačno strokovno meritev hitrosti prenosa podatkov in
drugih tehničnih parametrov kakovosti povezave na omrežni priključni točki.
(3) Če ponudnik razpolaga z orodjem, ki mu omogoča oddaljeno
izvajanje zanesljivih in kakovostnih meritev hitrosti prenosa podatkov s
prenosom kontrolirane vsebine preko TCP/http(s) sloja od uporabniškega modema
do slovenskega stičišča internetnih omrežij (SIX) ter prikaz le-teh na
uporabniškem portalu, ni dolžan zagotoviti dodatnih brezplačnih meritev.
Ponudnik mora v takem primeru na dobro vidnem in enostavno dostopnem spletnem
mestu objaviti tehnično dokumentacijo, s katero izkazuje pravilnost,
zanesljivost, natančnost in način delovanja takšnega merilnega orodja.
(4) Ponudnik je dolžan beležiti in shranjevati ključne
tehnične parametre zmogljivosti in kakovosti dostopovne povezave na omrežni
priključni točki od dneva prejema prijave končnega uporabnika iz prvega
odstavka tega člena do odprave težav. Obveznost beleženja preneha, ko je
ugotovljeno, da razhajanj ni, oziroma, ko se ponudnik in končni uporabnik
dogovorita glede pravic iz 8. člena tega splošnega akta.
(5) Končni uporabnik je dolžan sodelovati s ponudnikom z
namenom, da se ugotovi dejansko stanje zmogljivosti storitve dostopa do
interneta glede hitrosti prenosa podatkov ali drugih parametrov kakovosti.
(6) Ponudnik je dolžan končnega uporabnika seznaniti z
rezultati opravljenih meritev najkasneje v roku 30 dni od ugotovitve bistvenega
stalnega ali redno ponavljajočega razhajanja med pogodbeno dogovorjeno in
dejansko zagotovljeno hitrostjo prenosa podatkov. Če ponudnik v tem roku ne odpravi
skladno s tem splošnim aktom ugotovljenih razhajanj hitrosti prenosa podatkov
ali končnemu uporabniku ne zagotovi pravic iz 8. člena tega splošnega akta
oziroma mu ne sporoči, da razhajanj ni ugotovil, se prijava končnega uporabnika
šteje kot podana reklamacija v zvezi z računom, izdanim za obračunsko obdobje,
v katerem je končni uporabnik ugotovil razhajanja. Končni uporabnik lahko v
nadaljnjem roku 15 dni sproži spor pred agencijo.
11. člen
(postopki agencije za ugotavljanje skladnosti)
(1) Če pooblaščena uradna oseba agencije na podlagi podatkov
oceni, da ponudnik ne izpolnjuje zahtev iz tega splošnega akta, lahko uvede
postopek nadzora. Poleg rezultatov meritev s pomočjo orodja AKOS Test Net
pooblaščena uradna oseba agencije za razjasnitev dejanskega stanja meritve na
omrežni priključni točki končnega uporabnika lahko izvede tudi dodatne meritve
z uporabo namenske merilne opreme.
(2) Ponudnik mora agenciji na njeno zahtevo v postavljenem
roku posredovati vse podatke in informacije, ki jih agencija zahteva z namenom
spremljanja in zagotavljanja skladnosti ravnanja ponudnikov z določili Uredbe
2015/2120 in tega splošnega akta.
PREHODNA IN KONČNA DOLOČBA
12. člen
(prenehanje uporabe)
Z dnem uveljavitve tega splošnega akta se preneha uporabljati
Splošni akt o storitvah dostopa do interneta in s tem povezanih pravic končnih
uporabnikov (Uradni list RS, št. 54/19 in 130/22 – ZEKom-2).
13. člen
(začetek veljavnosti)
Ta splošni akt začne veljati dva meseca po objavi v Uradnem
listu Republike Slovenije.
Št. 0073-44/2022/5
Ljubljana, dne 27. februarja 2023
EVA 2023-1545-0007
Mag. Tanja Muha
v.d. direktorja