I. poglavje: VSEBINA
1. člen
(vsebina)
Ta uredba ureja ukrepe za ureditev trga z
vinom, podporo vinarskemu sektorju za sejemske in promocijske dejavnosti na
ciljnih trgih ter organizacije proizvajalcev vina za izvajanje:
-      
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in razveljavitvi
uredb Sveta (EGS) št. 922/72, (EGS) št. 234/79, (ES) št. 1037/2001 in (ES) št.
1234/2007 (UL L št. 347 z dne 20. 12. 2013, str. 671), zadnjič spremenjene z
Uredbo (EU) št. 1310/2013 Evropskega parlamenta in Sveta z dne 17. decembra
2013 o določitvi nekaterih prehodnih določb glede podpore za razvoj podeželja
iz Evropskega kmetijskega sklada za razvoj podeželja (EKSRP), o spremembi Uredbe
(EU) št. 1305/2013 Evropskega parlamenta in Sveta glede sredstev in njihove
razdelitve za leto 2014 in o spremembi Uredbe Sveta (ES) št. 73/2009 in uredb
(EU) št. 1307/2013, (EU) št. 1306/2013 in (EU) št. 1308/2013 Evropskega
parlamenta in Sveta v zvezi z njihovo uporabo v letu 2014 (UL L št. 347 z dne
20. 12. 2013, str. 865), (v nadaljnjem besedilu: Uredba 1308/2013/EU),
-      
Uredbe Komisije (ES) št. 555/2008 z dne 27. junija 2008 o določitvi
podrobnih pravil za izvajanje Uredbe Sveta (ES) št. 479/2008 o skupni ureditvi
trga za vino glede podpornih programov, trgovine s tretjimi državami in obsega
vinogradniških površin ter o izvajanju nadzora v vinskem sektorju (UL L št. 170
z dne 30. 6. 2008, str. 1), zadnjič spremenjene z Izvedbeno uredbo Komisije
(EU) št. 614/2014 z dne 6. junija 2014 o spremembi Uredbe (ES) št. 555/2008
glede uporabe nekaterih podpornih ukrepov v vinskem sektorju (UL L št. 168 z
dne 7. 6. 2014, str. 73), (v nadaljnjem besedilu: Uredba 555/2008/ES) in
-      
Uredbe Komisije (EU) št. 1407/2013 z dne 18. decembra 2013 o
uporabi členov 107 in 108 Pogodbe o delovanju Evropske unije pri pomoči de
minimis (UL L št. 352 z dne 24. 12. 2013, str. 1; v nadaljnjem besedilu:
Uredba 1407/2013/EU).
2. člen
(splošne določbe)
(1) Za izvajanje te uredbe se
uporabljajo podatki, ki se vodijo v registru pridelovalcev grozdja in vina (v
nadaljnjem besedilu: register) in registru kmetijskih gospodarstev.
(2) Vinsko leto po tej uredbi je
obdobje od 1. avgusta do 31. julija naslednjega leta.
(3) Za pridobitev sredstev po tej
uredbi ni treba vložiti zbirne vloge v skladu s predpisom, ki ureja izvedbo
ukrepov kmetijske politike.
II. poglavje: UKREPI ZA UREDITEV TRGA
3. člen
(prenehal
veljati)
1. Podpora za prestrukturiranje
vinogradniških površin
4. člen
(prenehal
veljati)
5. člen
(prenehal
veljati)
6. člen
(prenehal
veljati)
7. člen
(prenehal
veljati)
8. člen
(prenehal
veljati)
9. člen
(prenehal
veljati)
10. člen
(prenehal
veljati)
2. Podpora za promocijo vina na trgih
tretjih držav
11. člen
(prenehal
veljati)
12. člen
(prenehal
veljati)
13. člen
(prenehal
veljati)
 (3) O zahtevkih
iz prvega odstavka tega člena odloči agencija.
14. člen
(prenehal
veljati)
3. Podpora za zeleno trgatev
(črtano)
15. člen
(črtan)
16. člen
(črtan)
17. člen
(črtan)
18. člen
(črtan)
4. Umik stranskih proizvodov
19. člen
(umik stranskih proizvodov)
(1) Zaradi preprečevanja presežka
pridelka in izplena se tropine in droži umaknejo pod nadzorom v skladu z določili
22. člena Uredbe 555/2008/ES. Pri tem morajo tropine in droži vsebovati najmanj
0,5 vol. % alkohola.
(2) Če se v postopku pridelave grozdja
in vina prekorači predpisani hektarski pridelek grozdja oziroma izplen
stiskanja grozdja tako, da se preseže 14 000 litrov vina na hektar, ali če
tropine in droži vsebujejo manj kot 0,5 vol. % alkohola, mora pridelovalec
količino vina, ki predstavlja razliko med dejansko dobljeno količino grozdja
oziroma vina in največjo dovoljeno količino grozdja oziroma vina (v nadaljnjem
besedilu: presežna količina), obvezno destilirati.
(3) Zavezanec za obvezno destilacijo
vina je pridelovalec grozdja in vina iz prejšnjega odstavka, ki prekorači
predpisani hektarski pridelek oziroma predpisani izplen, ali pridelovalec vina,
ki od pridelovalca grozdja odkupi in prijavi v register pridelek s presežno
količino.
(4) Destilacijo presežne količine mora
zavezanec za obvezno destilacijo vina izvesti na svoj račun, najpozneje en
mesec po prijavi pridelka v register.
(5) O datumu in kraju destilacije
presežne količine mora zavezanec za obvezno destilacijo vina pisno obvestiti
kmetijsko inšpekcijo najmanj deset dni prej. O izvedbi destilacije naredi
kmetijski inšpektor zapisnik, iz katerega so razvidni podatki o vinogradu, v
katerem je bil pridelek presežen, o količinah pridelka in o presežnih
količinah. Zapisnik kmetijskega inšpektorja zavezanec za obvezno destilacijo
vina predloži ob prijavi ustreznega zmanjšanja pridelka v registru, kar je
pogoj za trženje drugega pridelka tega pridelovalca. Do ustreznega zmanjšanja
prijave pridelka pooblaščena organizacija za oceno vina ne sme izdati odločbe o
ocenitvi katerega koli njegovega pridelka.
(6) Zavezanec za obvezno destilacijo
vina mora destilat, pridobljen v skladu s tem členom, hraniti še najmanj dve
leti po njeni izvedbi.
III. poglavje: PODPORA VINARSKEMU SEKTORJU ZA SEJEMSKE IN
PROMOCIJSKE DEJAVNOSTI NA CILJNIH TRGIH
20. člen
(uporabljeni izrazi)
V tem poglavju imajo uporabljeni izrazi
naslednji pomen:
-      
novo tržišče za določeno vino posameznega
pridelovalca pomeni natančno opredeljeno tržišče, na katerem vina tega
pridelovalca, ki je predmet prodaje, še ni. Vino, ki je predmet prodaje, se
mora glede bistvenih značilnosti (sorta, blagovna znamka oziroma tehnologija
pridelave) razlikovati od vin istega pridelovalca, ki se že prodajajo na
območju novega tržišča;
-      
uvajanje vina na novem tržišču pomeni
dejavnosti, ki se izvajajo, da se na novem tržišču začne prodaja določenega
vina posameznega pridelovalca;
-      
enotna podoba pomeni najmanj uporabo enotne
promocijske oznake, ki označuje državo porekla vina in se pojavlja na vseh
predstavitvenih materialih in prostorih.
21. člen
(vrste in oblika pomoči)
(1) Za uresničitev ciljev kmetijske
politike ter zagotavljanje možnosti za razvoj in prilagajanje razmeram na trgu
ministrstvo zagotovi upravičencem iz 23. člena te uredbe sredstva za naslednje
vrste pomoči:
-      
pomoč za sodelovanje na specializiranih sejmih
Prowein v Dusseldorfu, Nemčija, LIWF v Londonu, Velika Britanija, in Vinitaly v
Veroni, Italija (v nadaljnjem besedilu: sodelovanje na sejmih),
-      
pomoč za promocijske dejavnosti na trgih Velike
Britanije, Nemčije, Italije, Francije, Avstrije, Poljske, Belgije, Nizozemske in Hrvaške ter
-      
pomoč za svetovanje zaradi uvajanja vina na
novem tržišču oziroma svetovanje iz enologije in izobraževanje.
(2) Pomoč iz tega poglavja se dodeli
kot pomoč de minimis na podlagi Uredbe 1407/2013/EU.
22. člen
(upravičeni stroški)
(1) Upravičeni stroški sodelovanja na
sejmih iz prve alineje prvega odstavka prejšnjega člena so:
-      
stroški najema oziroma zakupa sejemskega
prostora za stojnico oziroma razstavnih površin, vključno s stroški kotizacije,
stroški zavarovalnine za čas sodelovanja na sejmu in stroški navedbe v skupnem
katalogu ter stroški izdelave kataloga vin,
-      
stroški oblikovanja stojnice, njene izdelave,
postavitve in podiranja, stroški prevoza stojnice na sejem in nazaj, stroški
njenega upravljanja (energija, ogrevanje in voda), najem preprog, pohištva in
opreme, stroški čiščenja, stroški priključitve in uporabe telefona ali interneta,
stroški najema kozarcev, tehničnih pripomočkov za predstavitev (zasloni,
računalniki, projektorji in podobno), stroški nabave ledu za hlajenje vina,
stroški ravnanja z odpadki, stroški parkiranja na sejemskem parkirišču, stroški
prevoza sejemskih eksponatov in sejemskega materiala, prevoza nazaj in
zavarovanja med prevozom ter okoljske takse,
-      
stroški nastanitve oziroma prevoza s sredstvi
javnega prometa oseb, redno zaposlenih pri upravičencu, ali oseb, ki za
upravičenca storitev sodelovanja na dogodku opravljajo po pogodbi, oziroma nosilca in članov kmetijskega gospodarstva zaradi
sodelovanja na sejmu, za največ dve osebi, in sicer
nastanitveni stroški med sejmom ter za največ en dan pred začetkom in po koncu
sejma, ki se priznajo do višine največ 150 EUR/dan/osebo, ter stroški letalske
vozovnice za ekonomski razred (eno potovanje/osebo/sejem) ali vozovnice za
potovanje z vlakom 2. razreda ali vozovnice za potovanje z drugim javnim
prevozom, razen s taksijem,
-      
stroški dela pomožnega osebja v zvezi s
postavitvijo in ureditvijo sejemskega prostora ter v zvezi s sodelovanjem
oziroma predstavljanjem na sejmu, ki se priznajo do višine največ 12
EUR/uro/osebo in največ dve osebi ter za povprečno največ 12 ur na dan,
-      
stroški najema dodatnih prostorov za izvedbo
vzporednih predstavitvenih dogodkov, ki so običajne dejavnosti sodelovanja na
sejmih, vključno s stroški kotizacije, zavarovalnine za čas sodelovanja
na sejmu in navedbe v skupnem katalogu,
-      
stroški dela oseb iz tretje alineje tega
odstavka za redno zaposlene pri upravičencu, ali oseb, ki za upravičenca
storitev sodelovanja na dogodku opravljajo po pogodbi, oziroma
za nosilce in člane kmetijskega gospodarstva na sejmu, ki nastanejo v času
sodelovanja upravičenca na sejmu. Stroški se priznajo za največ dve
osebi, in sicer za povprečno največ 12 ur/dan do višine
največ 12 EUR/uro/osebo,
-      
potni stroški največ dveh oseb iz tretje alineje tega odstavka, redno zaposlenih pri
upravičencu, ali oseb, ki za upravičenca storitev sodelovanja na dogodku
opravljajo po pogodbi, oziroma nosilca in članov kmetijskega
gospodarstva v zvezi s prisotnostjo na sejmu, ki zajemajo kilometrino, cestnino
in parkirnino do višine dejansko plačanih stroškov (parkirnina in cestnina) ali
do višine, ki se kot povračilo stroškov za službena potovanja ne všteva v
davčno osnovo na podlagi predpisa o višini povračil stroškov v zvezi s
službenim potovanjem, ki se ne vštevajo v davčno osnovo (kilometrina). Pri
izračunu kilometrine se upošteva razdalja, ki je običajna med dvema krajema.
(2) Upravičeni stroški za promocijske
dejavnosti iz druge alineje prvega odstavka prejšnjega člena so:
-      
stroški objav v medijih (v nadaljnjem besedilu:
objave v medijih), ki vključujejo idejno zasnovo in produkcijo, zakup
medijskega prostora, honorarje za pripravo besedil, stroške nastanitve avtorja
objave v Republiki Sloveniji in njegove potne stroške, ki se določijo v skladu
z omejitvami iz tretje in sedme alineje prejšnjega odstavka,
-      
stroški izvedbe predstavitev vin za trgovce,
novinarje, gostince ali strokovno javnost (v nadaljnjem besedilu: predstavitve
vin), ki vključujejo najem prostorov za izvedbo promocijskih dejavnosti, vključno
s stroški kotizacije, zavarovalnine za čas predstavitve vin, navedbe v skupnem
katalogu, izdelavo kataloga vin in stroške nastanitve,
dela oziroma prevoza, določene v skladu z omejitvami iz
tretje, šeste in sedme alineje prejšnjega odstavka,
ter strošek pogostitve udeležencev, ki se prizna za največ 30 udeležencev v
višini največ 20 EUR/osebo,
-      
stroški tržnih raziskav zaradi uvajanja vina na
novem tržišču (v nadaljnjem besedilu: tržne raziskave), ki vključujejo plačilo
dela avtorju raziskave, ki ne presega 10.000 EUR.
(3) Upravičeni stroški svetovanja
zaradi uvajanja vina na novem tržišču oziroma svetovanja iz enologije iz tretje
alineje prvega odstavka prejšnjega člena (v nadaljnjem besedilu: svetovanje)
so:
-      
plačilo svetovalcu, ki ima znanje o zadevnem
tržišču, za opravljeno svetovanje,
-      
stroški nastanitve svetovalca med opravljanjem
svetovanja in za največ en dan pred začetkom in po koncu svetovanja, ki se
priznajo do višine največ 150 EUR/dan/osebo,
-      
stroški prevoza svetovalca zaradi izvedbe
svetovanja, in sicer letalske vozovnice za ekonomski razred ali vozovnice za
potovanje z vlakom 2. razreda in stroški prevoza svetovalca s sredstvi javnega
prometa med opravljanjem svetovanja od mesta nastanitve do kraja svetovanja,
razen s taksijem.
(4) Upravičeni stroški izobraževanja
iz tretje alineje prvega odstavka prejšnjega člena (v nadaljnjem besedilu:
izobraževanje) redno zaposlenih pri upravičencu oziroma nosilca in članov
kmetijskega gospodarstva glede tehnologije pridelave vina, izboljšanja
kakovosti vina in trženja vina so:
-      
plačilo tečaja, šolnine oziroma kotizacije,
-      
stroški namestitve med potekom izobraževanja in
za največ en dan pred začetkom in po koncu izobraževanja, ki se priznajo do
višine 150 EUR/dan/osebo,
-      
stroški prevoza zaradi udeležbe na
izobraževanju, in sicer letalske vozovnice za ekonomski razred (eno
potovanje/osebo/izobraževanje) ali vozovnice za potovanje z vlakom 2. razreda
in stroški prevoza s sredstvi javnega prometa med opravljanjem izobraževanja od
mesta nastanitve do kraja izobraževanja, razen s taksijem.
(5) Pomoč iz tega poglavja se dodeli
le za sodelovanje na sejmih, pri katerih upravičenci na skupnem prostoru uporabljajo
enotno podobo, in za promocijske dejavnosti iz prve in druge alineje drugega
odstavka tega člena, pri katerih upravičenci uporabljajo enotno podobo. Uporaba
enotne podobe je obvezna tudi, če se posameznega dogodka udeleži le en
upravičenec.
(6) Če upravičenci iz 23. člena
te uredbe sodelujejo na istem sejmu ali skupaj izvajajo promocijske dejavnosti,
se lahko eden ali več istih stroškov iz prve, druge, četrte oziroma pete
alineje prvega odstavka tega člena oziroma iz drugega odstavka tega člena nanaša
na več upravičencev, pri čemer lahko:
-      
eden izmed upravičencev zahteva plačilo pomoči
za celotni skupni strošek ali
-      
vsak izmed upravičencev zahteva plačilo pomoči
za svoj del stroškov.
(7) Če podjetje, na katerega se glasi
račun za celotni skupni strošek, izda račune posameznim upravičencem za plačilo
njihovega dela stroška, lahko vsak upravičenec vloži zahtevek le za svoj del
stroškov, vsota teh stroškov iz njihovih zahtevkov pa ne sme presegati zneska
na računu za celotni upravičeni skupni strošek. Če ga presega, se upravičeni
strošek vsakemu upravičencu sorazmerno zniža, tako da skupna vsota tako
znižanih stroškov ne presega zneska na računu za celotni upravičeni skupni
strošek.
(8) Stroški iz prvega do četrtega
odstavka tega člena se lahko nanašajo izključno na dejavnosti, povezane z
vinom.
(9) Pomoč iz tega poglavja se lahko
dodeli za stroške iz prvega do četrtega odstavka tega člena, ki so nastali v
letu, v katerem se vlaga zahtevek, oziroma v letu, ki je pred letom, v katerem
se vlaga zahtevek, za katere je bilo dokazilo izdano med 1. junijem leta,
ki je pred letom, v katerem se vlaga zahtevek, in 31. majem leta, v
katerem se vlaga zahtevek.
(10) Davek na dodano vrednost ali
drug prometni davek in vino ali drugi kmetijski proizvodi se
ne štejejo za upravičeni strošek na podlagi tega poglavja.
(11) Stroški iz tretje, šeste in sedme
alineje prvega odstavka tega člena, stroški iz druge alineje drugega odstavka
tega člena in stroški iz četrtega odstavka tega člena, ki se nanašajo na
nosilca oziroma člane kmetijskega gospodarstva oziroma na redno zaposlene pri
upravičencu, so upravičeni le, če so nastali v času, ko je zadevna oseba imela
status nosilca oziroma člana kmetijskega gospodarstva oziroma je bila redno
zaposlena pri upravičencu.
(12) Ne glede na določbo devetega
odstavka tega člena se v primeru, ko upravičenec vnaprej plača del ali celotne
stroške iz tega člena, pomoč iz tega poglavja lahko dodeli le za stroške iz
prvega do četrtega odstavka tega člena, za katere je bilo dokazilo o
vnaprejšnjem plačilu izdano največ 18 mesecev pred vložitvijo zahtevka.
23. člen
(upravičenci)
(1) Upravičenec do pomoči iz tega
poglavja je:
a) 
gospodarska družba v skladu z zakonom, ki ureja
gospodarske družbe, ali zadruga v skladu z zakonom, ki ureja zadruge, s sedežem
v Republiki Sloveniji, vpisana v register kot pridelovalec, ki prideluje in
stekleniči vino;
b) 
kmetijsko gospodarstvo, ki poleg pogojev, ki
jih določa zakon, ki ureja kmetijstvo, izpolnjuje še naslednje pogoje:
- 
je vpisano v register kmetijskih gospodarstev v
skladu s predpisom, ki ureja register kmetijskih gospodarstev,
- 
njegov nosilec je vpisan v register kot
pridelovalec, ki prideluje in stekleniči vino,
- 
povprečna letna v register prijavljena količina
vina v zadnjih treh letih pred letom oddaje zahtevka iz 26. člena te uredbe
znaša najmanj 20 000 litrov, razen pri kmetijskem gospodarstvu, ki
prideluje tudi vino iz ekološko pridelanega grozdja ali vrhunska vina posebnih
kakovosti, pri katerem mora povprečna letna v register prijavljena količina
vina v zadnjih treh letih pred letom oddaje zahtevka iz 26. člena te uredbe
znašati najmanj 10 000 litrov; ali
c) 
gospodarska družba v skladu z zakonom, ki ureja
gospodarske družbe, s sedežem v Republiki Sloveniji, ki ni vpisana v register
kot pridelovalec, ki prideluje in stekleniči vino, če je imela 1. januarja
leta, ki je pred letom, v katerem se vlaga zahtevek, in na dan oddaje zahtevka
iz 26. člena te uredbe med družbeniki, ki imajo v njej poslovne deleže, najmanj
štiri gospodarske družbe oziroma zadruge s sedežem v Republiki Sloveniji
oziroma posameznike, vpisane v register kot pridelovalci, ki pridelujejo in
stekleničijo vino.
(2) Za potrebe tega člena se šteje, da
je vino pridelano iz ekološko pridelanega grozdja, če je pridelano iz grozdja,
pridelanega na kmetijskem gospodarstvu, ki je prijavljeno v kontrolo ekološke
pridelave grozdja pooblaščeni organizaciji za kontrolo najpozneje do
1. januarja v letu pred letom, v katerem se vlaga zahtevek, in je
neprekinjeno vključeno v kontrolo do vložitve zahtevka.
(3) Za potrebe tega člena se šteje, da
kmetijsko gospodarstvo prideluje vrhunska vina posebnih kakovosti, če ta
predstavljajo najmanj 30 % količine vina, prijavljene v register.
(4) Pri ugotavljanju v register prijavljene količine vina iz
prvega odstavka tega člena se v primeru, da je upravičenec kupil vino od
drugega upravičenca, ta količina vina upošteva le pri kupcu.
(5) Če je upravičenec kmetijsko
gospodarstvo iz točke b) prvega
odstavka tega člena, ki je kmetija v skladu z zakonom,
ki ureja kmetijstvo, se za enotno podjetje iz drugega
odstavka 2. člena Uredbe
1407/2013/EU štejejo vse dejavnosti, ki se izvajajo
na tem kmetijskem gospodarstvu.
24. člen
(višina pomoči)
(1) Za določitev višine pomoči iz tega
poglavja se uporabijo določbe Uredbe 1407/2013/EU.
(2) Pomoč iz tega poglavja se
dodeli posameznemu upravičencu v obliki nepovratnih sredstev do višine, ki ne
presega skupnega zneska pomoči iz 3. člena Uredbe 1407/2013/EU. Z drugimi
pomočmi se ta pomoč lahko kumulira le pod pogoji iz 5. člena Uredbe
1407/2013/EU.
(3) Izplačana pomoč v skladu s tem
poglavjem lahko znaša:
-      
do 80 % priznane vrednosti stroškov za
sodelovanje na sejmih, objave v medijih, predstavitve vin in izobraževanje,
-      
do 50 % priznane vrednosti stroškov za tržne
raziskave in svetovanje.
25. člen
(pogoji za pridobitev pomoči)
(1) Pomoč iz tega poglavja se dodeli,
če so izpolnjeni vsi pogoji, določeni v tej uredbi in Uredbi 1407/2013/EU.
(2) Upravičenec iz prvega odstavka 23.
člena te uredbe mora imeti na podlagi evidence Davčne uprave Republike
Slovenije plačane vse davke in druge obvezne dajatve.
26. člen
(postopek in dodelitev sredstev)
(1) Pomoč iz tega poglavja se dodeli
na podlagi zahtevka in dokazil, ki jih upravičenec iz prvega odstavka 23. člena
te uredbe vloži na agencijo. Zahtevek in dokazila morajo biti speti ali vloženi
v mapo po posameznih dejavnostih in vrstnem redu dokazil iz zahtevka, vsak
zahtevek mora biti oddan v zaprti pošiljki, opremljeni z osebnim imenom in
naslovom ali firmo in sedežem vlagatelja.
(2) Rok za vlaganje zahtevkov iz prejšnjega
odstavka je:
-      
od 1. do 5. junija za zahtevke, ki se nanašajo
na pomoč za sodelovanje na sejmih, in
-      
od 20. do 30. junija za zahtevke, ki se
nanašajo na druge pomoči iz tega poglavja.
(3) Zahtevek iz prvega odstavka tega
člena se vloži na obrazcu iz priloge 6, ki je sestavni del te uredbe.
(4) Zahtevku je treba priložiti tudi:
-      
izjave, ki so kot priloga 7 sestavni del te
uredbe,
-      
izjavo glede enotnega podjetja iz priloge 8, ki je sestavni del
te uredbe,
-      
izjavo gospodarske družbe o njenih družbenikih
iz priloge 9, ki je sestavni del te uredbe, če zahtevek vloži gospodarska
družba iz točke c) prvega odstavka 23. člena te uredbe,
-      
izjavo upravičencev o sodelovanju na sejmu
oziroma skupnem izvajanju drugih dejavnosti v primeru iz šestega odstavka 22.
člena te uredbe,
-      
fotokopije plačanih računov, ki se glasijo na
ime upravičenca oziroma na nosilca ali člana kmetijskega gospodarstva, ki je
upravičenec, in dokazila o plačilu teh računov; če na računu ni naveden
zaračunan prometni davek (na primer davek na dodano vrednost) ali ni navedeno,
da je dobavitelj izvzet iz obveznosti obračunavanja tega davka, ali ni
navedeno, da je dobava oproščena tega davka, se strošek ne odobri,
-      
fotokopije plačanih vozovnic za javni prevoz,
-      
fotokopije potnih nalogov ter dokazil o plačilu
cestnin in parkirnin, če gre za upravičene stroške iz sedme alineje prvega
odstavka 22. člena te uredbe,
-      
fotokopijo računa, ki se neposredno nanaša na
celotni skupni strošek, če gre za zahtevke iz šestega odstavka 22. člena te
uredbe, podjetje, na katerega se glasi račun za celotni skupni strošek, pa mora
predložiti tudi seznam vseh podjetij, ki jim je izstavilo račun za plačilo
njihovega dela stroškov, z zneski teh računov,
-      
fotokopije plačanih letalskih vozovnic oziroma
plačanih elektronskih letalskih vozovnic,
-      
fotografijo razstavnega prostora, s katere je
razvidna enotna podoba,
-      
originalno dokazilo pristojnega davčnega
organa, da ima upravičenec poravnane vse obveznosti iz naslova davkov in drugih
obveznih dajatev, ki ni starejše od 30 dni od datuma vložitve zahtevka, ali
pisno dovoljenje upravičenca, da lahko agencija neposredno od pristojnega
davčnega organa pridobi podatke, ali ima upravičenec poravnane obveznosti iz
naslova davkov in drugih obveznih dajatev, ki se priloži na obrazcu, ki ga
agencija objavi na svojih spletnih straneh. Agencija je dolžna ravnati s
podatki, ki so davčna tajnost, v skladu z zakonom, ki ureja davčni postopek.
-      
dokazilo o udeležbi upravičenca iz prvega
odstavka 23. člena te uredbe ali oseb, za katere se uveljavljajo stroški, na sejmu,
pri promocijskih dejavnostih ali izobraževanju,
-      
kopijo tržne raziskave, če gre za upravičene
stroške iz tretje alineje drugega odstavka 22. člena te uredbe,
-      
poročilo izvajalca o svetovanju, če gre za
upravičene stroške iz tretjega odstavka 22. člena te uredbe.
(5) Ne glede na določbe prejšnjega
odstavka se pomoč za povrnitev stroškov iz šeste in sedme alineje prvega
odstavka 22. člena te uredbe dodeli na podlagi upravičenčevega obračuna teh
stroškov, ki se morajo ujemati z dokazili o udeležbi na sejmu, kot so dokazila
o prevoznih stroških, namestitvi in podobno.
(6) Če upravičenec vnaprej plača del
ali celotne stroške iz prvega do četrtega odstavka 22. člena te uredbe, se
morajo dokazila predložiti v prvem naslednjem s to uredbo predpisanem roku za
vložitev zahtevka, potem ko je bila udeležba na sejmu ali promocijska dejavnost
dejansko izvedena.
(7) Pri izračunu zahtevka iz prvega
odstavka tega člena upravičenec upošteva sredstva, porabljena za posamezne
upravičene stroške iz prvega do četrtega odstavka 22. člena te uredbe, in
največji delež sofinanciranja iz tretjega odstavka 24. člena te uredbe.
27. člen
(odločitev o zahtevkih)
(1) O zahtevku, priznanju posameznih
stroškov in višini pomoči odloči agencija v skladu z zakonom, ki ureja
kmetijstvo.
(2) Dejanski delež pomoči se določi na
naslednji način:
-      
če je skupna vrednost najvišje možne pomoči, izračunane
iz vloženih zahtevkov z upoštevanjem največjih deležev sofinanciranja iz
tretjega odstavka 24. člena te uredbe, nižja ali enaka skupni višini
razpoložljivih sredstev, se pri izračunu dejanske višine pomoči upoštevata
največja deleža sofinanciranja, določena v tretjem odstavku 24. člena te
uredbe;
-      
če skupna vrednost najvišje možne pomoči,
izračunane iz vloženih zahtevkov z upoštevanjem največjih deležev
sofinanciranja iz tretjega odstavka 24. člena te uredbe, presega razpoložljiva
sredstva, se pri izračunu dejanske višine pomoči za sodelovanje na sejmih,
objave v medijih, predstavitev vin in izobraževanje upošteva delež
sofinanciranja iz tretjega odstavka 24. člena te uredbe, delež sofinanciranja
pomoči za tržne raziskave in svetovanje pa se vsem upravičencem sorazmerno
zniža glede na razpoložljiva sredstva;
-      
če skupna vrednost
najvišje možne pomoči, izračunane iz vloženih zahtevkov za pomoč za sodelovanje
na sejmih, objave v medijih, predstavitev vin in izobraževanje z upoštevanjem
največjih deležev sofinanciranja iz tretjega odstavka 24. člena te uredbe,
presega razpoložljiva sredstva, se pomoč za tržne raziskave in svetovanje ne
dodeli, pri izračunu dejanske višine pomoči za sodelovanje na sejmih se
upošteva delež sofinanciranja iz tretjega odstavka 24. člena te uredbe, delež
sofinanciranja pomoči za objave v medijih, predstavitev vin in izobraževanje pa
se zniža sorazmerno glede na razpoložljiva sredstva;
-      
če skupna vrednost najvišje možne pomoči,
izračunane iz vloženih zahtevkov za pomoč za sodelovanje na sejmih z
upoštevanjem največjih deležev sofinanciranja iz tretjega odstavka 24. člena te
uredbe, presega razpoložljiva sredstva, se pomoči za objave v medijih,
predstavitev vin, izobraževanje, tržne raziskave in svetovanje ne dodelijo,
delež sofinanciranja pomoči za sodelovanje na sejmih pa se zniža sorazmerno
glede na razpoložljiva sredstva.
(3) Če bi bila pri posameznem
upravičencu zaradi deleža sofinanciranja, izračunanega v skladu s prejšnjim
odstavkom, presežena meja iz drugega odstavka 24. člena te uredbe, se dejanski
delež sofinanciranja za tega upravičenca izračuna posebej, tako da ne presega
te meje, kar se upošteva pri izračunu dejanskega deleža sofinanciranja za druge
upravičence, ki se izračuna skladno s prejšnjim odstavkom tega člena.
(4) Če se na podlagi pritožbe v zvezi
z odločitvijo iz prvega odstavka tega člena upravičencu pozneje odobri zahtevek
ali del zahtevka, mora biti delež sofinanciranja enak, kot je bil za posamezno
pomoč določen za zadevno leto, v katerem je bil vložen zahtevek, na katerega se
nanaša pritožba.
28. člen
(sredstva)
(1) Sredstva za pomoč iz tega poglavja
zagotovi ministrstvo v okviru podpor dejavnostim vinogradniško-vinarskega
sektorja do višine s proračunom Republike Slovenije zagotovljenih sredstev za
ta namen v posameznem proračunskem letu.
(2) Sredstva iz tega poglavja se
dodelijo v obliki nepovratnih sredstev.
(3) Upravičenci lahko pridobijo
sredstva za isti strošek samo enkrat. Do sredstev ni upravičen tisti, ki je za
stroške, ki jih navaja v vlogi za pridobitev pomoči po tej uredbi, že prejel
sredstva Republike Slovenije ali Evropske unije.
(4) Upravičenec, pri katerem se
ugotovi, da je pomoč iz tega poglavja pridobil nezakonito oziroma nenamensko,
da ni upošteval določb iz te uredbe oziroma je dal lažno izjavo oziroma lažna
dokazila ali je ravnal v nasprotju z dano izjavo, mora v proračun Republike
Slovenije vrniti vsa nezakonito oziroma nenamensko pridobljena sredstva skupaj
z zakonitimi zamudnimi obrestmi, ki tečejo od dneva izplačila pomoči.
(5) Upravičenec iz prejšnjega odstavka
ne more pridobiti nove pomoči iz tega poglavja dve leti od dokončnosti odločbe
o vračilu sredstev.
(6) O vračilu sredstev iz tega člena
odloči agencija.
29. člen
(kontrola)
(1) Agencija opravlja administrativno
preverjanje in po potrebi tudi preverjanje oziroma pregled na kraju samem glede
resničnosti navedb v vlogi za pridobitev pomoči, izpolnjevanja pogojev za
dodelitev pomoči in dokazil o stroških. Agencija hrani evidence o dodeljeni pomoči deset let od datuma
dodelitve pomoči.
(2) Upravičenec mora hraniti izvirne
račune in drugo dokumentacijo v zvezi z izvedenimi dejavnostmi še najmanj pet
let po izplačilu sredstev.
30. člen
(poročanje)
(1) Poročilo o višini dodeljenih in o
višini izplačanih sredstev po upravičencih in namenih pomoči mora agencija
posredovati ministrstvu v 60 dneh po izdaji odločb o dodelitvi sredstev in 30
dneh po izplačilu upravičencem.
(2) Agencija mora na ministrstvu,
pristojnem za finance, preveriti podatke o dodeljenih pomočeh de minimis
posameznemu upravičencu zaradi izpolnjevanja pogojev iz 6. člena Uredbe 1407/2013/EU in jim
posredovati podatke o pomoči de minimis, ki jih dodeli na podlagi te
uredbe. Agencija pisno obvesti prejemnika sredstev, da je dobil pomoč po
pravilu de minimis.
IV. poglavje: ORGANIZACIJE PROIZVAJALCEV VINA
31. člen
(priznavanje organizacij proizvajalcev)
Ministrstvo na pobudo pridelovalcev kot
organizacijo proizvajalcev vina (v nadaljnjem besedilu: organizacija
proizvajalcev) prizna pravno osebo, ki ima sedež v Republiki Sloveniji in izpolnjuje
pogoje, predpisane z Uredbo 1308/2013/EU in s to
uredbo.
32. člen
(dokazila za priznanje)
Vlogi iz prejšnjega člena morajo biti
priloženi:
-      
seznam članov organizacije proizvajalcev s
številkami vpisa v register,
-      
identifikacijski podatki pravne osebe, ki
namerava biti priznana kot organizacija proizvajalcev, in opredelitev pravne
oblike organizacije proizvajalcev,
-      
statut in drugi akti, ki urejajo pravila
delovanja organizacije proizvajalcev,
-      
seznam ciljev, ki jih želi doseči organizacija
proizvajalcev z opisom njihovega uresničevanja, med katerimi mora biti najmanj
eden od ciljev iz točke (c) prvega odstavka 152. člena Uredbe
1308/2013/EU,
-      
opis stanja glede zaposlenih in tehničnih
sredstev, s katerimi razpolaga organizacija proizvajalcev in so na voljo za
zagotavljanje tehnične pomoči članom, ki je potrebna za okolju prijazne načine
pridelave, za uresničevanje ciljev organizacije proizvajalcev ter trajno in
učinkovito opravljanje njenih dejavnosti, vključno s koncentracijo ponudbe
(navedba zasedenih delovnih mest in delovnih nalog, število zaposlenih in
njihova usposobljenost, seznam tehničnih sredstev, vključno z objekti).
33. člen
(članstvo v organizaciji proizvajalcev)
(1) Član organizacije proizvajalcev je
lahko le tisti pridelovalec, ki je vpisan v register.
(2) Pridelovalec je lahko član
organizacije proizvajalcev le z vsemi vinogradi, ki se obdelujejo v okviru
njegovega kmetijskega gospodarstva, in s celotno pridelavo vinskega grozdja,
mošta oziroma vina s tega kmetijskega gospodarstva.
(3) Pridelovalec je lahko član samo
ene organizacije proizvajalcev, ki je priznana v skladu s to uredbo, o čemer
mora predložiti izjavo svoji organizaciji proizvajalcev. Tako izjavo mora
organizacija proizvajalcev hraniti še pet let po prenehanju članstva.
(4) Organizacija proizvajalcev, ki je
priznana v skladu s to uredbo, ne more biti član druge, v skladu s to uredbo
priznane organizacije proizvajalcev.
(5) Članstvo v organizaciji
proizvajalcev je prostovoljno in ne more biti krajše od enega leta, odpovedni
rok za izstop pa mora biti določen tako, da ne ovira njenega poslovanja.
34. člen
(pogoji za priznanje)
(1) Organizacija proizvajalcev mora za
priznanje, poleg pogojev iz prejšnjega člena in pogojev iz Uredbe 1308/2013/EU, izpolnjevati še naslednje pogoje:
-      
imeti mora najmanj pet članov in skupaj s
svojimi člani najmanj 15 ha vinogradov, vpisanih v register,
-      
imeti mora letno tržno proizvodnjo najmanj
75 000 litrov vina, namenjenega prodaji, ki ga pridela sama organizacija
proizvajalcev oziroma njeni člani, pri čemer se upošteva članstvo ob zaključku
leta, v postopku priznanja organizacije proizvajalcev pa ob oddaji vloge za
priznanje,
-      
ne sme biti v stečajnem postopku, postopku
likvidacije oziroma postopku prisilne poravnave,
-      
svojim članom mora omogočati, da so deležni
tehnične pomoči pri uporabi okolju prijaznih postopkov pridelave,
-      
imeti mora pravila delovanja, ki izkazujejo
trajnost in uspešnost poslovanja organizacije proizvajalcev,
-      
imeti mora na voljo osebje, infrastrukturo in
opremo za ustrezno trajno in učinkovito opravljanje svojih dejavnosti.
(2) Kot letna količina tržne
proizvodnje iz prejšnjega odstavka se šteje prijavljena količina pridelanega
vina v zadevnem letu, vpisana v register, ki ni namenjena za lastno porabo, pri
čemer se uporabljajo določbe iz predpisa, ki ureja prijavo pridelka v register.
(3) Količina letne tržne proizvodnje
vina je lahko manjša od predpisane meje iz druge alineje prvega odstavka tega
člena, če je to zmanjšanje posledica škode zaradi naravne nesreče, ki jo prizna
pristojna komisija Uprave Republike Slovenije za zaščito in reševanje, v skladu
s predpisi, ki urejajo ocenjevanje škode zaradi naravne nesreče, ali
zavarovalnica in bi bila letna tržna proizvodnja vina, če te škode zaradi
naravne nesreče ne bi bilo, nad predpisano mejo. Pri izračunu pridelka, ki bi
bil dosežen, če škode zaradi naravne nesreče ne bi bilo, se upošteva izpad
pridelka, ocenjen na podlagi ugotovljene škode zaradi naravne nesreče in
dejansko doseženega pridelka, oziroma če tega ni, povprečni letni pridelek vina
v zadevnem letu v Republiki Sloveniji iz registra.
(4) Pri izračunu minimalnega števila
članov iz prve alineje prvega odstavka tega člena se pravna oseba, ki je sama
priznana kot organizacija proizvajalcev, ne upošteva.
(5) Pri izračunu minimalnega števila
članov iz prvega odstavka tega člena se z istega kmetijskega gospodarstva
upošteva le en član organizacije proizvajalcev.
(6) Pri izračunu minimalnega obsega
površin in tržne proizvodnje iz prvega odstavka tega člena se lahko upoštevajo
tudi površine, ki jih ima v lasti ali najemu pravna oseba, priznana kot
organizacija proizvajalcev, in količine, ki jih pridela na teh površinah.
(7) Organizacija proizvajalcev mora v
30 dneh sporočiti na ministrstvo vsako spremembo, ki vpliva na izpolnjevanje
pogojev za priznanje organizacije proizvajalcev. Če spremembe ne vplivajo na
izpolnjevanje pogojev za priznanje organizacije proizvajalcev, te spremembe
sporoči v poročilu iz 35. člena te uredbe.
(8) Ne glede na določbo prve alineje
prvega odstavka tega člena ima organizacija proizvajalcev po priznanju izjemoma
lahko najmanj štiri člane, če je to posledica začasnih sprememb v članstvu in
če tako stanje ne traja nepretrgoma dlje kot štiri mesece, skupaj s svojimi
člani pa mora imeti ob zaključku vsakega leta najmanj 15 ha vinogradov vpisanih
v register.
35. člen
(poročanje)
(1) Organizacija proizvajalcev mora
vsako leto do 31. marca predložiti na ministrstvo poročilo o njenem
delovanju, ki vsebuje najmanj naslednje podatke:
-      
navedbo dejavnosti, ki so v zvezi z uresničevanjem
ciljev organizacije proizvajalcev,
-      
navedbo aktivnosti oziroma storitev, ki jih je
organizacija proizvajalcev opravljala za svoje člane,
-      
navedbo aktivnosti v zvezi s koncentracijo
ponudbe,
-      
opis vključenosti osebja in tehničnih sredstev
v dejavnosti organizacije proizvajalcev,
-      
opis in časovni pregled realizacije ciljev
organizacije proizvajalcev, ki obsega zlasti izvedene ukrepe in aktivnosti ter
opis učinkov in doseženih rezultatov,
-      
podatke o realizirani prodaji vina na domačih
in tujih trgih preko organizacije proizvajalcev oziroma njenih članov.
(2) Ministrstvo na svojih spletnih
straneh objavi obrazce za poročilo iz prejšnjega odstavka in navodila za
njihovo izpolnjevanje, ki se lahko smiselno uporabljajo za pripravo vsebin
poročila.
(3) Če ministrstvo na podlagi poročila
iz tega člena ugotavlja, da cilji organizacije proizvajalcev ne bodo doseženi
ali da se njenim članom ne omogoča tehnična pomoč pri uporabi okolju prijaznih
postopkov pridelave, pozove organizacijo proizvajalcev, da sprejme ustrezne ukrepe.
Ob napakah ali pomanjkljivostih poročila ministrstvo pozove organizacijo
proizvajalcev k popravku ali odpravi pomanjkljivosti.
36. člen
(odvzem priznanja organizaciji
proizvajalcev)
(1) Minister, pristojen za kmetijstvo,
odvzame priznanje organizaciji proizvajalcev v naslednjih primerih:
-      
če zamudi s pošiljanjem poročila za več kakor
30 dni,
-      
če niso več izpolnjeni pogoji za priznanje iz
34. člena te uredbe,
-      
če se pravila delovanja organizacije
proizvajalcev tako spremenijo, da ne opravlja več nalog, za katere je
ustanovljena,
-      
če ne omogoči pregleda na kraju samem iz 37.
člena te uredbe,
-      
če napake ali pomanjkljivosti poročila tudi po
popravku iz prejšnjega člena niso bile odpravljene,
-      
na zahtevo organizacije proizvajalcev.
(2) Organizacija proizvajalcev, ki ji
je bilo odvzeto priznanje, ne more biti ponovno priznana v enem letu od
dokončnosti odločbe o odvzemu priznanja.
37. člen
(nadzor)
(1) Ministrstvo lahko pri organizaciji
proizvajalcev kadar koli opravi administrativni pregled oziroma pregled na kraju
samem.
(2) Organizacija proizvajalcev mora
omogočiti pregled na kraju samem in vpogled v zahtevano dokumentacijo iz
tretjega odstavka tega člena.
(3) Organizacija proizvajalcev mora
hraniti dokumentacijo v zvezi s svojim članstvom, uresničevanjem ciljev,
omogočanjem članom, da so deležni pomoči, potrebne za okolju prijazne načine
pridelave, ter statut in druge akte, ki urejajo pravila organizacije
proizvajalcev, še najmanj pet let po odvzemu priznanja.
38. člen
(seznam organizacij proizvajalcev)
Na podlagi odločb o priznanju organizacij
proizvajalcev vodi ministrstvo seznam organizacij proizvajalcev s podatki v
skladu z zakonom, ki ureja kmetijstvo, in ga objavi na spletni strani
ministrstva.
V. poglavje: SKUPNE DOLOČBE
39. člen
(letna pridelava vina)
(1) Za določitev povprečne letne v
register prijavljene količine vina iz petega odstavka 11. člena ter tretje
alineje točke b) prvega odstavka 23. člena te uredbe se ne upošteva leto, v
katerem je pridelovalec utrpel škodo zaradi naravne nesreče, če je ta vplivala
na količino pridelka grozdja in vina. Pridelovalec, ki je utrpel škodo zaradi
naravne nesreče, mora ob oddaji zahtevka ali vloge za podporo priložiti oceno
škode pristojne komisije Uprave Republike Slovenije za zaščito in reševanje,
izdelano v skladu s predpisi, ki urejajo ocenjevanje škode zaradi naravne
nesreče, ali uradni dokument zavarovalnice, iz katerega je razvidna ocena
škode.
(2) Če je bil pridelovalec vpisan v
register manj kot tri leta pred uveljavljanjem podpor iz te uredbe, vendar ima
prijavljen pridelek v letu pred uveljavljanjem podpore, se za določitev
količine povprečne letne v register prijavljene količine vina iz petega
odstavka 11. člena in tretje alineje točke b) prvega odstavka 23. člena ter
vrednosti izpada dohodka iz 10. člena te uredbe upošteva le povprečje let, ko
je pridelovalec vpisan v register.
40. člen
(prijava cen in prodanih količin)
(1) Prejemniki podpore za promocijo
vina na trgih tretjih držav iz 2. točke II. poglavja in podpore vinarskemu
sektorju za sejemske in promocijske dejavnosti na ciljnih trgih iz III.
poglavja te uredbe morajo agenciji prijaviti cene in prodane količine vina v
skladu s predpisom, ki ureja register, ne glede na letno pridelano količino
vina.
(2) Prejemniki podpore za promocijo
vina na trgih tretjih držav iz 2. točke II. poglavja te uredbe morajo cene in
prodane količine vina prvič prijaviti do 10. oktobra v letu prejema
podpore. Prejemniki podpore vinarskemu sektorju za sejemske in promocijske
dejavnosti na ciljnih trgih iz III. poglavja te uredbe pa morajo cene in
prodane količine vina prvič prijaviti do 10. januarja v letu, ki sledi
letu prejema podpore. Cene in prodane količine vina so dolžni prejemniki
podpore za promocijo vina na trgih tretjih držav in prejemniki podpore
vinarskemu sektorju za sejemske in promocijske dejavnosti na ciljnih trgih
prijavljati še tri leta po zadnjem prejemu podpore.
41. člen
(črtan)

Priloga 1: (prenehala
veljati)
Priloga 2: (prenehala
veljati)
Priloga 3: (prenehala
veljati)
Priloga 4: (prenehala
veljati)
Priloga 5: (črtana)
Priloga 6: Zahtevek za dodelitev podpore
vinarskemu sektorju za sejemske in promocijske dejavnosti na ciljnih trgih
Priloga 7: Izjava vlagatelja v zvezi z
zahtevkom za dodelitev podpore vinarskemu sektorju za sejemske in promocijske
dejavnosti na ciljnih trgih
Priloga
8: Izjava vlagatelja glede enotnega podjetja
Priloga 9: Izjava vlagatelja o družbenikih

Uredba o ureditvi trga z vinom (Uradni list
RS, št. 6/12) vsebuje naslednje prehodne in
končne določbe:
»VI. poglavje: PREHODNE IN KONČNE DOLOČBE
42. člen
(vloge za
podporo prestrukturiranju)
Vloge za podporo za prestrukturiranje,
vložene na podlagi Uredbe o ureditvi trga z vinom (Uradni list RS, št. 69/08,
77/08, 27/09, 29/10 in 35/11), se obravnavajo v skladu s to uredbo.
43. člen
(promocijske,
izobraževalne in svetovalne dejavnosti)
(1) Promocijske, izobraževalne in
svetovalne dejavnosti, izvedene v skladu s III. poglavjem Uredbe o ureditvi
trga z vinom (Uradni list RS, št. 69/08, 77/08, 27/09, 29/10 in 35/11) in za
katere so dokazila izdana do 15. 2. 2012, se obravnavajo v skladu z
določili Uredbe o ureditvi trga z vinom (Uradni list RS, št. 69/08, 77/08,
27/09, 29/10 in 35/11).
(2) Sredstva za podporo dejavnostim iz
prejšnjega odstavka se zagotovijo iz sredstev, namenjenih za podporo vinarskemu
sektorju iz III. poglavja te uredbe za leto 2012. Če skupna vrednost zahtevkov
za podporo dejavnostim iz prejšnjega odstavka in podporo vinarskemu sektorju iz
III. poglavja te uredbe, za katere so dokazila izdana med 16. 2. in
31. 5. 2012, presega razpoložljiva sredstva za leto 2012,se delež
sofinanciranja za dejavnosti iz prejšnjega odstavka določi po postopku iz 27.
člena te uredbe, ki velja za sofinanciranje pomoči za objave v medijih in
predstavitev vin.
44. člen
(že priznane
organizacije proizvajalcev)
Organizacije proizvajalcev, ki so ob
uveljavitvi te uredbe že priznane, ostanejo priznane kot organizacije
proizvajalcev in se šteje, da so priznane v skladu s to uredbo.
45. člen
(prehodne
določbe)
(1) Z dnem uveljavitve te uredbe
preneha veljati Uredba o ureditvi trga z vinom (Uradni list RS, št. 69/08,
77/08, 27/09, 29/10 in 35/11).
(2) Ne glede na prejšnji odstavek se
določbe 14. do 28. člena in priloge 1 do 5 Uredbe o ureditvi trga z vinom
(Uradni list RS, št. 69/08, 77/08, 27/09, 29/10 in 35/11) uporabljajo za
dejavnosti, za katere so bila dokazila izdana do 15. 2. 2012, določbe
31. in 34. člena Uredbe o ureditvi trga z vinom (Uradni list RS, št. 69/08,
77/08, 27/09, 29/10 in 35/11) pa se uporabljajo do 31. 7. 2012.
(3) Z dnem uveljavitve te uredbe
preneha veljati Pravilnik o vsebini programov dela, spremembah programov dela
in poročilih organizacij proizvajalcev vina (Uradni list RS, št. 9/09).
46. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o ureditvi trga z
vinom (Uradni list RS, št. 38/12) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 24/13) vsebuje naslednje prehodne in
končno določbo:
»PREHODNE IN KONČNA DOLOČBA
11. člen
Ne glede na določbe prvega odstavka
spremenjenega 12. člena uredbe se v letu 2013 programi za promocijo vina na
trgih tretjih držav vložijo na agencijo najpozneje do 30. aprila 2013.
Upravičenci, ki imajo odobrene programe
promocije vina na trgih tretjih držav na podlagi Uredbe o ureditvi trga z vinom
(Uradni list RS, št. 6/12 in 38/12), za uveljavitev podpore za promocijo vina v
letu 2013 vložijo zahtevke v skladu z Uredbo o ureditvi trga z vinom (Uradni
list RS, št. 6/12 in 38/12).
12. člen
5. člen in drugi odstavek 10. člena te
uredbe se začneta uporabljati 1. januarja 2014.
Spremenjeni prvi odstavek 21. člena uredbe
se začne uporabljati 1. julija 2013.
13. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 66/14) vsebuje naslednjo prehodno in
končno določbo:
»PREHODNA IN KONČNA DOLOČBA
20. člen
(1) Postopki v zvezi z zahtevki, vloženimi
na podlagi Uredbe o ureditvi trga z vinom (Uradni list RS, št. 6/12, 38/12 in
24/13), se končajo v skladu s to uredbo.
(2) Ne glede na prejšnji odstavek se
postopki v zvezi z zahtevki za podporo za promocijo vina na trgih tretjih
držav, vloženimi na podlagi Uredbe o ureditvi trga z vinom (Uradni list RS, št.
6/12, 38/12 in 24/13), končajo v skladu z Uredbo o ureditvi trga z vinom
(Uradni list RS, št. 6/12, 38/12 in 24/13).
(3) Agencija v desetih dneh od uveljavitve
te uredbe vlagatelje zahtevkov za podporo vinarskemu sektorju za sejemske in
promocijske dejavnosti na ciljnih trgih iz prvega odstavka tega člena pozove k
dopolnitvi zahtevka z izjavama iz novih prilog 7 in 8 uredbe.
(4) Če vlagatelj iz prejšnjega odstavka
zahtevka ne dopolni v roku, ki ga določi agencija, se zahtevek za podporo
vinarskemu sektorju za sejemske in promocijske dejavnosti na ciljnih trgih
zavrne.
21. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o izvajanju podpornega programa v
vinskem sektorju (Uradni list RS, št. 38/16) določa:
»33. člen
(prenehanje
veljavnosti)
Z dnem uveljavitve te uredbe prenehajo
veljati 3. do 14. člen in priloge 1 do 4 Uredbe o ureditvi trga z vinom
(Uradni list RS, št. 6/12, 38/12, 24/13 in 66/14), uporabljajo pa se za
dokončanje postopkov, ki so se začeli na podlagi Uredbe o ureditvi trga z vinom
(Uradni list RS, št. 6/12, 38/12, 24/13 in 66/14).«;
ter vsebuje naslednjo končno določbo:
»34. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
ureditvi trga z vinom (Uradni list RS, št. 14/17)
vsebuje naslednjo končno določbo:
»3. člen
Ta uredba začne veljati petnajsti dan po objavi v Uradnem listu Republike Slovenije.«.