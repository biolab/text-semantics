I. SPLOŠNE DOLOČBE
1. člen
(vsebina)
(1) Ta pravilnik določa pogoje in vsebino vloge za
izdajo energetskega dovoljenja za objekta proizvodnjo električne energije,
nazivne električne moči večje od 1 MW (v nadaljnjem besedilu: proizvodni
objekt) ter način vodenja registra energetskih dovoljenj.
(2) S tem pravilnikom se prenašata peti in sedmi
odstavek 14. člena Direktive 2012/27/EU Evropskega parlamenta in Sveta z
dne 25. oktobra 2012 o energetski učinkovitosti, spremembi direktiv
2009/125/ES in 2010/30/EU ter razveljavitvi direktiv 2004/8/ES in 2006/32/ES
(UL L št. 315 z dne 14. 11. 2012, str. 1).
II. POGOJI ZA IZDAJO ENERGETSKEGA DOVOLJENJA
2. člen
(pogoji in merila za izdajo energetskega dovoljenja)
Proizvodni objekt mora ustrezati naslednjim pogojem in
merilom za izdajo energetskega dovoljenja:
-       
nazivna električna moč predlaganega objekta mora biti večja od 1 MW;
-       
predlagani objekt mora omogočati varno delovanje proizvodnega objekta in
vanj vgrajenih naprav ter varno in zanesljivo delovanje omrežij ali sistemov,
na katere bo objekt priključen;
-       
predlagani proizvodni objekt, kakor tudi predlagano gorivo za
proizvodnjo elektrike, morata biti usklajena z energetsko politiko oziroma
Energetskim konceptom Slovenije (EKS) ter z Akcijskim načrtom za obnovljive vire
energije (AN OVE) in Akcijskim načrtom za učinkovito rabo energije (AN
URE);
-       
tehnična zasnova predlaganega objekta mora ustrezati zadnjemu stanju
tehnike;
-       
v primeru ko sta na istih parcelah znotraj iste katastrske občine podani
dve različni vlogi za izdajo energetskega dovoljenja, bo imela prednost vloga
za tisti predlagani objekt, ki bo uporabljal obnovljive vire energije ali
domače vire energije;
-       
v primerih gradnje ali obsežne prenove termoelektrarne, s skupno vhodno
toplotno močjo nad 20 MW, mora investitor izdelati oceno ali je projekt možno
izvesti kot soproizvodnjo z visokim izkoristkom in mora investitor zagotoviti
analizo stroškov in koristi uporabe soproizvodnje z visokim izkoristkom;
-       
predlagani objekt mora biti zgrajen na lokaciji in na območju, kjer je
dovoljeno oziroma predvideno izvajanje energetske dejavnosti;
-       
predlagani objekt mora prispevati k izpolnjevanju ciljev države
Slovenije iz strateških dokumentov o deležu obnovljivih virov energije v končni
bruto porabi energije Evropske unije do leta 2020;
-       
predlagani objekt mora prispevati k zmanjševanju emisij toplogrednih
plinov v skladu z Operativnim programom ukrepov zmanjševanja emisij
toplogrednih plinov do leta 2020.
3. člen
(usposobljenost prosilca)
(1) Prosilec za izdajo energetskega dovoljenja mora biti
sposoben, tehnično, gospodarsko in finančno realizirati izgradnjo obravnavanega
objekta.
(2) Tehnična, ekonomska in finančna sposobnost
investitorja za realizacijo proizvodnega objekta, za katerega je zaprošeno energetsko
dovoljenje, mora biti razvidna iz predinvesticijske zasnove ali iz ekonomske
analize, ki mora vsebovati elemente iz predpisa, ki ureja enotno metodologijo
za pripravo in obravnavo investicijske dokumentacije na področju javnih financ.
4. člen
(energetskega dovoljenja)
Ministrstvo, pristojno za energijo (v nadaljnjem besedilu:
ministrstvo), v postopku za preverjanje pogojev za izdajo energetskega dovoljenja
preveri, ali proizvodni objekt izpolnjuje vse pogoje in merila iz 2. in
3. člena tega pravilnika.
III. VLOGA ZA IZDAJO ENERGETSKEGA DOVOLJENJA IN IZDAJA
ENERGETSKEGA DOVOLJENJA
5. člen
(vloga)
Prosilec vloži vlogo za izdajo energetskega dovoljenja za
posamezno vrsto proizvodnega objekta na obrazcu iz Priloge 1 ali Priloge 2, ki
sta sestavni del tega pravilnika, in sicer:
-       
za objekte za proizvodnjo električne energije nazivne moči nad 1 MW do
10 MW na obrazcu iz Priloge 1 tega pravilnika;
-       
za objekte za proizvodnjo električne energije nazivne moči 10 MW in več
na obrazcu iz Priloge 2 tega pravilnika.
6. člen
(vsebina energetskega dovoljenja)
Z energetskim dovoljenjem se opredeli:
-       
podatke o imetniku energetskega dovoljenja;
-       
podatke o lokaciji, na kateri je predvidena gradnja proizvodnega objekta;
-       
tehnične podatke o proizvodnem objektu v smiselnih tolerancah, podatke o
osnovnem gorivu ter o vrsti in maksimalnem deležu rezervnega goriva, podatke o
maksimalni priključni moči, urni, dnevni ter letni proizvodnji električne
energije;
-       
načine in pogoje opravljanja energetske dejavnosti v proizvodnem objektu,
okvirno opredelitev sodelovanja pri sistemskih storitvah omrežja ter
zagotavljanje minimalnih zalog primarnih goriv v skladu z 294. členom
Energetskega zakona (Uradni list RS, št. 17/14 in 81/15);
-       
pogoje, ki jih mora izpolniti imetnik energetskega dovoljenja po
prenehanju obratovanja proizvodnega objekta. V energetskem dovoljenju se, če je
za to vrsto energetskega objekta primerno, opredeli način in rok do kdaj se
opravi odstranitev proizvodnega objekta po dokončnem prenehanju obratovanja
proizvodnega objekta; 
-       
vpliv gradnje proizvodnega objekta na javno dobro ali drugo javno
infrastrukturo;
-       
obveznosti imetnika energetskega dovoljenja v zvezi s posredovanjem
podatkov ministrstvu, pristojnemu za energijo, v skladu s predpisom, ki ureja
posredovanje podatkov, ki so jih dolžni sporočati izvajalci energetskih
dejavnosti.
7. člen
(sprememba podatkov iz energetskega dovoljenja)
(1) Imetnik energetskega dovoljenja mora vsako spremembo
podatkov iz določb energetskega dovoljenja iz 6. člena tega pravilnika
takoj sporočiti ministrstvu.
(2) Imetnik energetskega dovoljenja mora ne glede na
določbo prejšnjega odstavka, sporočiti ministrstvu tudi podatke o:
-       
odplačnem ali neodplačnem prenosu proizvodnega objekta, za katerega je
izdano energetsko dovoljenje, na drugo osebo;
-       
uvedbi stečajnega postopka za imetnika energetskega dovoljenja;
-       
sodni prepovedi opravljanja dejavnosti imetniku energetskega dovoljenja.
(3) Imetnik energetskega dovoljenja obvesti ministrstvo
o nezmožnosti izpolnjevanja pogojev iz 2. in 3. člena tega pravilnika.
IV. VODENJE REGISTRA ENERGETSKIH DOVOLJENJ
8. člen
(register energetskih dovoljenj)
(1) Ministrstvo v registru energetskih dovoljenj vodi:
-       
evidenco prispelih vlog za izdajo energetskih dovoljenj po vrstnem redu
prispetja,
-       
evidenco izdanih energetskih dovoljenj,
-       
evidenco odločb o zavrnitvi vlog za izdajo energetskih dovoljenj,
-       
arhiv izdanih energetskih dovoljenj do 22. marca 2014.
(2) Podatki iz registra so javni in objavljeni na
spletni strani ministrstva.
V. KONČNA DOLOČBA
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-232/2014
Ljubljana, dne 2. marca 2016
EVA 2014-2430-0082
dr. Peter Gašperšič l.r.
Minister

Priloga 1: Vloga za
energetsko dovoljenje za objekt za proizvodnjo električne energije nazivne moči
od 1 MW do 10 MW
Priloga 2: Vloga za
energetsko dovoljenje za objekt za proizvodnjo električne energije nazivne moči
10 MW in več