I. VSEBINA SKLEPA
1. člen
(Vsebina sklepa in opredelitev pojmov)
(1) Ta sklep določa:
1.     
podrobnejša merila zahtevanih znanj in usposobljenosti fizičnih oseb, ki
dajejo strankam informacije o finančnih instrumentih, investicijskih storitvah
in poslih ter pomožnih investicijskih storitvah,
2.     
najkrajše časovno obdobje za pridobitev ustreznih izkušenj za dajanje
informacij iz 1. točke tega odstavka,
3.     
najdaljše časovno obdobje v katerem lahko fizična oseba brez ustreznih
znanj in usposobljenosti ter izkušenj dela pod nadzorstvom,
4.     
osebe, ki lahko ocenjujejo znanja in usposobljenosti iz 1. točke tega
odstavka,
5.     
način rednega preverjanja znanja in usposobljenosti oseb iz 1. točke
tega odstavka.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
(3) Pojmi, uporabljeni v tem sklepu, imajo enak pomen
kot v Zakonu o trgu finančnih instrumentov (Uradni list RS, št. 77/18 in
17/19 – popr.; v nadaljevanju ZTFI-1), Smernicah za oceno znanja in
usposobljenosti z dne 22. 3. 2016, št.: ESMA/2015/1886 SL, Zakonu o
investicijskih skladih in družbah za upravljanje (Uradni list RS,
št. 31/15, 81/15, 77/16 in 77/18; v nadaljevanju ZISDU-3) ter Zakonu o
upravljavcih alternativnih investicijskih skladov (Uradni list RS,
št. 32/15 in 77/18; v nadaljevanju ZUAIS).
2. člen
(Uporaba sklepa)
(1) Ta sklep se uporablja za:
1.     
borznoposredniške družbe,
2.     
banke, ki opravljajo investicijske storitve in posle,
3.     
družbe za upravljanje, ki opravljajo storitve gospodarjenja s finančnimi
instrumenti ali pomožne storitve investicijskega svetovanja,
4.     
upravljavce AIS, ki opravljajo storitve gospodarjenja s finančnimi
instrumenti, pomožne storitve investicijskega svetovanja ali sprejemanje in
posredovanje naročil v zvezi z enim ali več finančnimi instrumenti.
(2) Ta sklep se uporablja tudi za borznoposredniške
družbe in banke pri prodaji in svetovanju glede strukturiranih vlog.
(3) Ta sklep se uporablja za osebe iz 3. in 4. točke
prvega odstavka tega člena samo pri opravljanju storitev naštetih v teh točkah.
II. MERILA ZNANJ IN USPOSOBLJENOSTI TER OBDOBJA IZKUŠENJ
3. člen
(Podrobnejša merila)
(1) Osebe, ki dajejo strankam informacije o finančnih
instrumentih, strukturiranih vlogah, investicijskih storitvah in poslih ter
pomožnih investicijskih storitvah morajo poznati:
1.     
značilnosti zadevnih produktov ali storitev,
2.     
regulatorni okvir zadevnih produktov ali storitev,
3.     
gospodarsko sliko in značilnosti kapitalskih trgov ter njun vpliv na
zadevne produkte ali storitve,
4.     
razliko med realiziranimi rezultati in napovedmi rezultatov ter
njihovimi omejitvami,
5.     
notranje politike institucije pri kateri so zaposlene,
6.     
možne konflikte interesov pri dajanju informacij in kako jih preprečiti
ali omejiti,
7.     
osnove pravil o zlorabah trga ter preprečevanja pranja denarja in
financiranja terorizma,
8.     
poslovno etiko na kapitalskih trgih,
9.     
kontakte drugih oseb v instituciji, ki lahko podajo bolj natančne
informacije o podrobnostih posameznih produktov ali storitev.
(2) Značilnosti iz 1. točke prejšnjega odstavka so:
1.     
razumevanje glavnih značilnosti, tveganosti in posebnosti zadevnih
produktov ali storitev,
2.     
stroški zadevnih produktov ali storitev (začetni, periodični, končni,
transakcijski),
3.     
davčna obravnava,
4.     
obseg storitev,
5.     
ocena podatkov, povezanih s produkti, kot so ključni podatki za
vlagatelje, prospekti, računovodski izkazi ali finančni podatki,
6.     
tržne strukture za produkte (mesta trgovanja ali obstoj sekundarnih trgov),
7.     
osnovno poznavanje načel vrednotenja produkta.
(3) Poznavanje regulatornega okvira iz 2. točke prvega
odstavka tega člena pomeni:
1.     
poznavanje predpisov, ki opredeljujejo posamezni produkt ali storitev,
2.     
poznavanje omejitev, ki jih predpisujejo predpisi iz prejšnje točke, in
jasno poznavanje katere informacije lahko oseba iz prvega odstavka tega člena
posreduje in katere informacije lahko posreduje le borzni posrednik.
(4) Poznavanje gospodarske slike in značilnosti
kapitalskih trgov ter njun vpliv na zadevne produkte ali storitve
iz 3. točke prvega odstavka tega člena pomeni:
1.     
osnovno poznavanje stanja regionalnega in globalnega gospodarstva,
2.     
poznavanje delovanja kapitalskih trgov,
3.     
razumevanje, kako 1. in 2. točka tega odstavka skupaj vplivata na zadevne
produkte ali storitve.
(5) Razlika med realiziranimi rezultati in napovedmi
rezultatov ter njihovimi omejitvami iz 4. točke prvega odstavka tega člena
pomeni, da se oseba zaveda, da so pretekli rezultati le omejeno lahko napoved
prihodnjih pričakovanj in da se pri prihodnjih pričakovanjih predstavi vsaj tri
scenarije (neugodni, normalni in ugodni).
(6) Poznavanje notranjih politik institucije pri kateri
so osebe zaposlene iz 5. točke prvega odstavka tega člena pomeni, da oseba
pozna notranje akte in postopke institucije, ki so namenjeni pravilnemu in
zakonitemu izvajanju posameznih storitev ali posameznih dejanj.
(7) Poznavanje možnih konfliktov interesov pri dajanju
informacij in kako jih preprečiti ali omejiti iz 6. točke prvega odstavka tega
člena pomeni, da oseba pozna in razume pojem konflikta interesov in kako jih
preprečiti ali omejiti oziroma kako pri morebitnih konfliktih interesov
ravnati.
(8) Poznavanje osnov pravil o zlorabah trga ter
preprečevanja pranja denarja in financiranja terorizma iz 7. točke prvega
odstavka tega člena pomeni poznavanje predpisov in obveznosti s teh področij.
(9) Poslovna etika na kapitalskih trgih iz 8. točke
prvega odstavka tega člena pomeni ravnanja, ki povečujejo ugled kapitalskih
trgov, njihovih ustanov in oseb, ki delajo na tem področju. Osebe morajo s
svojimi ravnanji prispevati k uveljavitvi dobrih praks s področja kapitalskih
trgov in se izogibati dejanj, ki bi lahko bila kakor koli moralno sporna.
(10) Poznavanje kontaktov drugih oseb v instituciji, ki
lahko podajo bolj natančne informacije o podrobnostih posameznih produktov ali
storitev iz 8. točke prvega odstavka tega člena pomeni razpolagati z
informacijami o kontaktih tistih oseb, ki imajo bolj natančne informacije o
produktih (so v instituciji odgovorne za pripravo produkta, njegovega prospekta
ali ključnih informacij), ali so upravičene investicijsko svetovati in lahko
strankam dajejo takšne nasvete, ali se neposredno ukvarjajo s posamezno
storitvijo in imajo zato več natančnih informacij (npr. gospodarjenje s
finančnimi instrumenti). Osebe morajo vedeti na, koga se lahko obrnejo za
posamezne bolj natančne informacije, s katerimi same ne razpolagajo.
(11) Osebe iz prvega odstavka tega člena morajo imeti
tista znanja in usposobljenosti iz tega člena, ki so potrebna za opravljanje
nalog, ki jih posamezne osebe dejansko opravljajo. Pri tem se upošteva narava,
zahtevnost in kompleksnost teh nalog.
4. člen
(Merila za uspešnost)
(1) Osebe, ki dajejo strankam informacije o finančnih
instrumentih, strukturiranih vlogah, investicijskih storitvah in poslih ter
pomožnih investicijskih storitvah morajo opraviti ustrezen preizkus znanja in
usposobljenosti, ki ga pripravijo osebe iz prvega odstavka 6. člena tega
sklepa.
(2) Preizkus znanja in usposobljenosti uspešno opravijo
osebe, ki dosežejo vsaj 60 % možnih točk na preizkusu.
5. člen
(Delovne izkušnje)
(1) Poleg opravljenega preizkusa znanja in
usposobljenosti morajo imeti osebe iz prvega odstavka prejšnjega člena najmanj
6 mesecev ustreznih delovnih izkušenj, da lahko samostojno dajejo strankam
informacije o finančnih instrumentih, strukturiranih vlogah, investicijskih
storitvah in poslih ter pomožnih investicijskih storitvah.
(2) Ustrezne delovne izkušnje pridobi oseba na delovnem
mestu, kjer uporablja enakovredno znanje, kot je potrebno za dajanje informacij
strankam iz 3. člena tega sklepa. To velja za zaposlitev, ki je
enakovredna polni delovni obveznosti (40 ur na teden).
(3) Oseba, ki ni pridobila ustreznih znanj in
usposobljenosti ali delovnih izkušenj samostojno ne sme dajati informacij iz
prvega odstavka tega člena. Takšne informacije lahko daje le pod nadzorstvom
(mentorstvom) osebe, ki te pogoje izpolnjuje.
(4) Oseba lahko daje informacije pod nadzorstvom (mentorstvom)
največ dve leti. V tem času mora pridobiti ustrezno znanje in usposobljenost
ter delovne izkušnje, ki so potrebni za samostojno dajanje informacij.
III. OSEBE, KI LAHKO OCENJUJEJO ZNANJA IN
USPOSOBLJENOSTI
6. člen
(Osebe, ki lahko ocenjujejo znanja in usposobljenosti)
(1) Znanja in usposobljenosti lahko z ustreznim
preizkusom ocenjujejo osebe iz prvega odstavka 2. člena tega sklepa, ali
pa to v njihovem imenu opravi tretja oseba (zunanji izvajalec).
(2) Osebe, ki ocenjujejo znanja in usposobljenosti
morajo izdati potrdilo osebam, ki so opravile preizkus znanja in
usposobljenosti. V potrdilu se navede kdo je preizkus opravil, za katero
področje ga je opravljal in kdaj ga je opravil.
(3) Osebe iz prvega odstavka 2. člena tega sklepa
morajo voditi seznam zaposlenih, ki so opravili preizkuse znanj in
usposobljenosti z navedbo področij, za katere so jih opravili.
(4) Agencija lahko vedno preveri ali ima oseba, ki daje
informacije strankam potrebna znanja in usposobljenosti za katera je uspešno
opravila preizkus.
IV. STALNO PREVERJANJE ZNANJ IN USPOSOBLJENOSTI
7. člen
(Stalno preverjanje znanj in usposobljenosti)
(1) Osebe iz prvega odstavka 2. člena tega sklepa
morajo stalno preverjati znanje in usposobljenost svojih zaposlenih, ki dajejo
informacije strankam in zagotoviti, da so ti obnovili svoja znanja oziroma jih
nadgradili z vsemi relevantnimi spremembami, ki so se zgodile od zadnjega
preverjanja. Preverjanje mora biti izvedeno vsakič, kadar je to potrebno,
najmanj pa enkrat letno. Ocenjevanje lahko izvede oseba iz prvega odstavka
2. člena tega sklepa ali zunanji izvajalec.
(2) Osebe, ki dajejo strankam informacije o finančnih
instrumentih, strukturiranih vlogah, investicijskih storitvah in poslih ter
pomožnih investicijskih storitvah morajo svoje znanje ves čas obnavljati in
nadgrajevati tako, da v vsakem trenutku izpolnjujejo zahteve glede ustreznih
znanj in usposobljenosti, ki so potrebna pri njihovih delovnih nalogah.
(3) Znanja in usposobljenosti, ki jih mora oseba iz
prejšnjega odstavka izpolnjevati, so ustrezna poslom, ki jih ta oseba opravlja.
(4) Agencija lahko vedno preveri ali ima oseba iz
drugega odstavka tega člena potrebna znanja in usposobljenosti za posle, ki jih
ta oseba opravlja.
(5) Osebe iz prvega odstavka 2. člena tega sklepa
vodijo evidenco preverjanja znanj ter evidenco izobraževanj s katerimi so
osebe, ki dajejo informacije obnovile ali nadgradile svoja znanja.
V. PREHODNA IN KONČNA DOLOČBA
9. člen
(Uskladitev s tem sklepom)
Osebe iz prvega odstavka 2. člena tega sklepa morajo svoje
poslovanje uskladiti s tem sklepom v šestih mesecih od uveljavitve tega sklepa.
10. člen
(Veljavnost sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 0070-5/2019-4
Ljubljana, dne 12. junija 2019
EVA 2019-1611-0071
Predsednik Sveta
Agencije za trg vrednostnih papirjev
mag. Miloš Čas