1. člen
Uvodne določbe
Ta statut določa ime in sedež Združenja
mestnih občin Slovenije (v nadaljevanju: ZMOS), namen in naloge ZMOS, način
včlanjevanja in prenehanja članstva v ZMOS, pravice in obveznosti članic,
financiranje ZMOS, organe ZMOS, njihovo sestavo, delovno področje in medsebojna
razmerja, zastopanje ZMOS, nadzor nad poslovanjem ZMOS in prenehanje ZMOS ter
druga vprašanja, pomembna za delovanje ZMOS.
Ime združenja je: ZDRUŽENJE MESTNIH OBČIN
SLOVENIJE. V mednarodnem delovanju se enakovredno uporablja ime: ASSOCIATION OF
URBAN MUNICIPALITIES OF SLOVENIA.
Sedež ZMOS je v Ljubljani, Mestni trg 1.
ZMOS ima svoj žig. Žig je pravokotne oblike
50x23 mm, modre barve, z napisom v sredini, in sicer v prvi vrsti z napisom
»ZMOS«, v drugi vrsti z napisom »Združenje Mestnih Občin Slovenije«.
ZMOS ima svoj znak. Znak je sestavljen iz
prvih črk besed, ki sestavljajo ime Združenja mestnih občin Slovenije. Črke so
povezane, kar simbolizira povezanost občin, barve črk se prelivajo od oranžne,
rdeče, vijolične do modre.
ZMOS je pravna oseba javnega prava, ki jo
predstavlja predsednik združenja.
2. člen
Namen in naloge
ZMOS je interesno združenje slovenskih
mestnih občin, ustanovljeno zaradi predstavljanja in uveljavljanja lokalne
samouprave ter usklajevanja in skupnega zagotavljanja svojih interesov. ZMOS
zastopa interese slovenskih mestnih občin na državni
in mednarodni ravni.
ZMOS se povezuje s sorodnimi institucijami
in organizacijami doma in v tujini in sodeluje z drugimi pravnimi osebami z
namenom pridobitve znanj in izkušenj s področja lokalne samouprave in
gospodarskih javnih služb.
ZMOS opravlja naloge, ki se nanašajo
predvsem na: izmenjavo izkušenj in krepitev lokalne samouprave; organiziranje
razprav o aktualnih vprašanjih v zvezi z uresničevanjem lokalne samouprave, s
poudarkom na delovanju mestnih občin; obravnavanje zakonskih predpisov, ki se
nanašajo na lokalno samoupravo ter dajanje pobud državnemu zboru, državnemu
svetu in vladi; uveljavljanje in zastopanje skupnih interesov mestnih občin;
sodelovanje z organizacijami lokalnih in regionalnih skupnosti; oblikovanje
skupnih razvojnih projektov ter opravljanje drugih nalog v skladu z odločitvami
organov ZMOS.
3. člen
Članstvo
V ZMOS se prostovoljno vključujejo
slovenske mestne občine.
Članstvo se pridobi na podlagi odločitve
mestnega sveta oziroma občinskega sveta mestne občine (v nadaljevanju: mestni
svet). Članstvo v ZMOS se prične z dnem veljavnosti sklepa mestnega sveta.
Članstvo v ZMOS preneha:
-       
s prenehanjem mestne občine,
-       
z izstopom iz ZMOS,
-       
z izključitvijo, ki jo sprejme skupščina ZMOS (v nadaljevanju:
skupščina).
O izstopu iz ZMOS odloča mestni svet mestne
občine članice (v nadaljevanju: članica). O izključitvi odloča skupščina na
predlog predsednika ZMOS. Članica, ki je izstopila ali je bila izključena, mora
v celoti poravnati svoje obveznosti do ZMOS za tekoče leto.
Članica se izključi, kolikor se ugotovi
delovanje, ki je v nasprotju z interesi ZMOS in je bila s tem povzročena škoda
drugim članicam.
Izključena članica ima možnost ugovora na
skupščino, v roku 30 dni od dneva prejema sklepa. O ugovoru odloča skupščina z
večino glasov vseh članov.
3.a člen
Častni naziv
(1) Županu članice se za dolgoletno aktivno delovanje v
okviru združenja ter za njegov prispevek k razvoju združenja in krepitvi
lokalne samouprave lahko podeli naziv častni član skupščine ZMOS ali častni
predsednik ZMOS.
(2) O podelitvi častnega naziva iz prejšnjega odstavka odloča
skupščina na predlog predsednika.
(3) Naziv se podeli na seji skupščine s posebno listino, ki vsebuje
besedilo sklepa o podelitvi naziva
(4) Naziv častni član skupščine ZMOS oziroma častni
predsednik ZMOS se lahko podeli tudi osebi, ki ne opravlja več funkcije župana,
ali posmrtno.
4. člen
Pravice in obveznosti članic
Članice so upravičene, da njihovi
predstavniki volijo in so izvoljeni v organe ZMOS. Članice morajo biti
seznanjene s programom ZMOS ter njegovim materialnim in finančnim poslovanjem.
Članice so dolžne redno plačevati
članarino, spoštovati pravila ZMOS, določena s tem statutom, ter varovati ugled
in interese ZMOS.
5. člen
Financiranje
Poslovanje ZMOS se
financira iz sredstev članarine, prispevkov, subvencij in dotacij, sredstev
članic za določene namene, sredstev državnega proračuna, donacij, sponzorstva,
sredstev, pridobljenih na javnih razpisih in od prodaje storitev
(izobraževanje, skupni projekti, pravno svetovanje itd.) ter iz drugih virov.
Letno članarino za vsako koledarsko leto
posebej določi skupščina s finančnim načrtom. Članice so dolžne plačati
članarino do konca marca tekočega leta. Kolikor skupščina do konca marca ne
določi višine letne članarine, članice plačajo
članarino v višini preteklega leta. Višina članarine je odvisna od števila
prebivalcev občine.
6. člen
Organi ZMOS
Organi ZMOS so:
-       
skupščina,
-       
predsednik,
-       
nadzorni odbor.
7. člen
Skupščina
Skupščina je najvišji organ ZMOS in odloča
o vseh zadevah v okviru pravic in dolžnosti ZMOS.
Skupščina:
-       
sprejema statut in spremembe statuta,
-       
sprejema ostale akte in njihove spremembe in dopolnitve,
-       
sprejema delovni program,
-       
sprejema finančni načrt in letno poročilo,
-       
voli predsednika in podpredsednika,
-       
voli člane nadzornega odbora,
-       
odloča o višini članarine in drugih obveznostih članic,
-       
sprejema skupna stališča, kadar gre za interese, ki zadevajo vse
članice,
-       
odloča o članstvu v mednarodnih organizacijah,
-       
voli predstavnike v mednarodnih organizacijah,
-       
odloča o drugih zadevah, ki so pomembna za delovanje.
Skupščino sestavljajo župani članic. V
primeru zadržanosti lahko župana nadomešča podžupan. Mandatna doba skupščine
traja štiri leta, kolikor traja mandat župana. Župan članice, katere
župan je bil predsednik v preteklem mandatu, mora sklicati
skupščino najkasneje v treh mesecih po izvedenih rednih lokalnih volitvah, da
se določi nova sestava skupščine.
Mandat člana skupščine preneha z iztekom
županske funkcije.
Vsaki članici pripada en glas v skupščini.
Skupščina se skliče praviloma enkrat
mesečno. Skupščina je sklepčna, če je na zasedanju navzočih vsaj polovica
predstavnikov članic.
Skupščina zaseda javno. V primeru, da tako
sklene skupščina, se o posameznih točkah dnevnega reda lahko razpravlja in
odloča tudi brez javnosti. O delu skupščine se vodi zapisnik.
Na skupščini se glasuje javno. Na predlog
najmanj1/3 navzočih predstavnikov članic lahko skupščina odloči, da se o
posamezni točki glasuje tajno.
Skupščina sprejema sklepe z večino glasov
navzočih predstavnikov članic, razen o:
-       
sprejemu statuta,
-       
izvolitvi predsednika in podpredsednika,
-       
izvolitvi predsednika in dveh članov nadzornega odbora,
-       
in v drugih primerih, določenih s tem statutom,
kjer je potrebna večina glasov vseh
predstavnikov članic, ali pa dvotretjinska večina članic.
O predsedniku in podpredsedniku se glasuje
kot o kandidatni listi. O članih nadzornega odbora se glasuje poimensko.
V primeru, da pride do zamenjave župana v
članici, iz katere župan opravlja funkcijo predsednika ali podpredsednika, novi
župan nadaljuje funkcijo v ZMOS.
8. člen
Predsednik in podpredsednik
Predsednika in podpredsednika izvoli
skupščina. Funkcija predsednika in podpredsednika je nepoklicna. Mandat
predsednika in podpredsednika je 2 leti. Podpredsednika se praviloma direktno
uvrsti na kandidatno listo za predsednika.
V času do izvolitve predsednika in
podpredsednika opravlja operativne naloge predsednika župan članice, katere župan je bil predsednik v preteklem mandatu.
Združenje predstavlja predsednik, zastopa
pa ga sekretar združenja (vodja strokovne službe). Predsednika v njegovi
odsotnosti nadomešča podpredsednik.
Predsednik sklicuje in vodi seje skupščine
in je odgovoren za izvajanje njenih sklepov.
9. člen
Delovna telesa skupščine
Skupščina lahko ustanovi stalna in začasna
delovna telesa, ki v okviru svojega delovnega področja, v skladu s tem
statutom, obravnavajo zadeve iz pristojnosti skupščine in dajejo skupščini
mnenja in predloge.
Stalna delovna telesa skupščine so:
1.     
kolegij direktorjev,
2.     
odbor za finance,
3.     
odbor za urejanje prostora in varstvo okolja,
4.     
odbor za gospodarske dejavnosti in trajnostno mobilnost,
5.     
odbor za družbene dejavnosti,
6.     
odbor za lokalno samoupravo,
7.     
odbor za evropske zadeve in mednarodno
sodelovanje,
8.     
odbor za digitalizacijo in pametna mesta.
Kolegij direktorjev vodi direktor članice,
katere župan je predsednik ZMOS.
Vsaka članica ima najmanj enega
predstavnika v odboru. Člani odborov so predstojniki organov MU članic, ki
pokrivajo posamezno področje, lahko pa tudi predstavniki strokovne in
zainteresirane javnosti. Število članov in sestavo strokovnih odborov določi
skupščina s sklepom o ustanovitvi.
Kandidate za strokovne odbore lahko predlagajo
predsednik in drugi predstavniki članic v skupščini, članica ali strokovni
odbor. Člane strokovnih odborov imenuje skupščina, glede na strokovno področje,
usposobljenost kandidatov in organizacijo dela.
Člani strokovnega odbora izmed sebe določijo
predsednika, ki predstavlja in vodi odbor.
10. člen
Strokovne službe
Organizacijske, administrativne, tehnične
in druge naloge za ZMOS opravlja mestna uprava članice, katere župan je
predsednik ZMOS, ali strokovna služba ZMOS.
V kolikor se naloge iz prejšnjega odstavka opravljajo v
okviru strokovne službe ZMOS, se organizacija dela in sistemizacija delovnih
mest določi s pravilnikom, ki ga sprejme Skupščina ZMOS.
O zaposlitvah v strokovni službi ZMOS, skladno s sprejetim
kadrovskim načrtom, odloča predsednik, ki izvršuje naloge delodajalca.
Kadrovski načrt sprejme Skupščina ZMOS.
11. člen
Volitve in imenovanja
Predstavnike ZMOS v mednarodnih delegacijah lokalnih
skupnosti, posvetovalnih telesih Državnega zbora RS in Vlade RS ter drugih
institucijah imenuje oziroma izvoli skupščina. Kandidata lahko predlaga
predsednik, drug član skupščine ali stalno delovno telo ZMOS. Predstavnike ZMOS
v delovnih skupinah za sodelovanje z državnimi in drugimi organi oziroma
organizacijami lahko imenuje tudi predsednik. Pred imenovanjem oziroma
izvolitvijo predstavnika ZMOS v mednarodnih delegacijah se izvede evidentiranje
kandidatov.
Postopek volitev in imenovanj se podrobneje uredi v
poslovniku skupščine.
12. člen
Nadzorni odbor
Nadzorni odbor nadzoruje materialno in
finančno poslovanje ZMOS ter namenskost in smotrnost porabe finančnih sredstev.
Nadzorni odbor ima pravico do neomejenega vpogleda v dokumentacijo ter finančno
in materialno poslovanje ZMOS.
Finančno poslovanje ZMOS se opravlja v
skladu s predpisi, ki urejajo finančno in materialno poslovanje oseb javnega
prava.
Nadzorni odbor ima predsednika in dva
člana, ki jih izvoli skupščina najkasneje v 45 dneh po
svoji prvi seji. Kandidate za tričlanski nadzorni odbor predlagajo članice.
Člani v nadzornem odboru ne morejo biti
člani v drugih organih ZMOS.
Nadzorni odbor je dolžan obvestiti članice,
skupščino in predsednika o nepravilnostih v poslovanju ZMOS.
13. člen
Javnost dela
Delo ZMOS je javno.
Javnost dela se zagotavlja z obveščanjem
javnosti o delu organov, s posredovanjem posebnih pisnih sporočil članicam in
sredstvom javnega obveščanja, z navzočnostjo predstavnikov sredstev javnega
obveščanja na sejah organov in delovnih teles in na druge načine.
Predsednik skrbi za obveščanje o delu ZMOS.
Skupščina lahko sklene, da se o seji izda uradno obvestilo ali organizira
novinarska konferenca.
14. člen
Prenehanje ZMOS ter združitev ali
razdružitev
Sklep o prenehanju ZMOS ter združitvi ali
razdružitvi sprejme skupščina z dvotretjinsko večino članic. Pooblaščena oseba
ZMOS v skladu s tretjim odstavkom 86.a člena Zakona o lokalni samoupravi
obvesti pristojno ministrstvo o prenehanju ZMOS.

Statut Združenja mestnih občin Slovenije
(Uradni list RS, št. 69/10) vsebuje naslednjo prehodno in
končno določbo:
»15. člen
Prehodne določbe
Za leto 2010 se članarina določi do konca
junija 2010.
Organizacijske, administrativne, tehnične
in druge naloge za ZMOS opravlja, do potrditve mandata predsednika oziroma ustanovitve
strokovne službe ZMOS, Mestna uprava Mestne občine Ljubljana.
16. člen
Končna določba
Ta statut začne veljati z dnem, ko ga
sprejme skupščina.«.

Dopolnitve Statuta Združenja mestnih občin
Slovenije (Uradni list RS, št. 42/13) vsebujejo naslednjo končno
določbo:
»2. člen
Te dopolnitve statuta začnejo veljati z
dnem, ko jih sprejme skupščina, in se objavijo v Uradnem listu Republike
Slovenije.«.

Spremembe in dopolnitve Statuta Združenja
mestnih občin Slovenije (Uradni list RS, št. 1/14) vsebujejo naslednjo končno določbo:
»8. člen
Te spremembe in dopolnitve statuta začnejo
veljati z dnem, ko jih sprejme skupščina. Objavijo se v Uradnem listu Republike
Slovenije.«.

Dopolnitev Statuta Združenja mestnih občin
Slovenije (Uradni list RS, št. 23/15) vsebuje naslednjo končno določbo:
»2. člen
Ta dopolnitev statuta začne veljati z dnem,
ko jo sprejme skupščina, objavi pa se v Uradnem listu Republike Slovenije.«.

Spremembe in dopolnitve Statuta Združenja
mestnih občin Slovenije (Uradni list RS, št. 28/16) vsebujejo naslednjo končno
določbo:
»3. člen
Te spremembe in dopolnitve statuta začnejo
veljati z dnem, ko jih sprejme skupščina. Objavijo se v Uradnem listu Republike
Slovenije.«.

Spremembe Statuta Združenja mestnih občin
Slovenije (Uradni list RS, št. 8/20) vsebujejo naslednjo končno določbo:
»3. člen
Te spremembe začnejo veljati naslednji dan
po objavi v Uradnem listu Republike Slovenije.«.

Spremembe in dopolnitve Statuta Združenja
mestnih občin Slovenije (Uradni list RS, št. 159/21) vsebujejo naslednjo končno
določbo:
»5. člen
Te spremembe in dopolnitve začnejo veljati
z dnem sprejema, objavijo pa se v Uradnem listu Republike Slovenije.«.