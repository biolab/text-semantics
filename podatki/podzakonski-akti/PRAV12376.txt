1. člen
(vsebina)
Ta pravilnik natančneje ureja posest in nošenje službenega orožja
in streliva delavcev Obveščevalno varnostne službe Ministrstva za obrambo (v
nadaljnjem besedilu: Obveščevalno varnostna služba), prevoz, vzdrževanje ter
hrambo, usposabljanje, vrnitev in odvzem službenega orožja.
2. člen
(posest in nošenje službenega orožja)
(1) Delavci Obveščevalno varnostne službe pridobijo
pravico do posesti in nošenja službenega orožja in streliva (v nadaljnjem
besedilu: službeno orožje), ko uspešno opravijo usposabljanje iz četrtega
odstavka 34. člena Zakona o obrambi (Uradni list RS, št. 103/04 –
uradno prečiščeno besedilo) in uspešno opravijo testiranje v temeljnem
rokovanju z orožjem s kontrolnim streljanjem.
(2) Generalni direktor Obveščevalno varnostne službe z
odredbo določi, katerim delavcem Obveščevalno varnostne službe se zaradi
opravljanja nalog in za potrebe usposabljanja kratkocevno orožje in strelivo
dodeli v osebno zadolžitev. V odredbi se določita tudi vrsta dodeljenega
službenega orožja ter prostor hrambe.
(3) Dolgocevno orožje, avtomatsko orožje in drugo
službeno orožje nosijo delavci Obveščevalno varnostne službe takrat, kadar to
odredi generalni direktor Obveščevalno varnostne službe.
(4) Ob dodelitvi službenega orožja delavci Obveščevalno
varnostne službe prejmejo pisno pooblastilo za nošenje službenega orožja, ki ga
izda generalni direktor Obveščevalno varnostne službe.
3. člen
(nošenje službenega orožja)
(1) Delavci Obveščevalno varnostne službe nosijo
službeno orožje pri opravljanju nalog v skladu s pravili stroke.
(2) Delavci Obveščevalno varnostne službe praviloma
nosijo službeno orožje, ki ga imajo v osebni zadolžitvi, v toku ali torbici za
prikrito nošenje orožja oziroma na način, ki omogoča učinkovito in varno
uporabo.
(3) Kadar nosijo delavci Obveščevalno varnostne službe
pri opravljanju nalog službeno orožje, morajo imeti pri sebi pooblastilo za
nošenje službenega orožja.
4. člen
(prevoz službenega orožja)
Prevoz službenega orožja, ki ni v osebni zadolžitvi, izvajajo
delavci Obveščevalno varnostne službe na podlagi odredbe generalnega direktorja
Obveščevalno varnostne službe.
5. člen
(vzdrževanje in hramba službenega orožja)
(1) Službeno orožje mora biti zavarovano tako, da ni
dostopno nepooblaščenim osebam, da je onemogočena njegova odtujitev ali
zloraba, poškodovanje ter povzročanje nevarnosti.
(2) Delavec Obveščevalno varnostne službe sme v
primerih, ko to odredi generalni direktor Obveščevalno varnostne službe,
službeno orožje, ki ga ima v osebni zadolžitvi, hraniti pri sebi na delovnem
mestu ali na svojem domu, pri čemer mora delavec zagotoviti, da so izpolnjeni
vsi predpisani ukrepi za zavarovanje orožja.
(3) Če delavec Obveščevalno varnostne službe odda
službeno orožje v popravilo, preizkus ali v drugih upravičenih primerih, se mu
na predlog generalnega direktorja Obveščevalno varnostne službe začasno dodeli
drugo službeno orožje.
(4) Delavci Obveščevalno varnostne službe morajo
skrbeti, da je službeno orožje v brezhibnem stanju ter redno očiščeno in
vzdrževano.
6. člen
(usposabljanje)
(1) Za učinkovito in varno uporabo službenega orožja se
morajo delavci Obveščevalno varnostne službe vsaj enkrat letno udeležiti
usposabljanja s službenim orožjem na strelišču in enkrat letno uspešno opraviti
testiranje v temeljnem rokovanju z orožjem po programu usposabljanja delavcev
Obveščevalno varnostne službe v rokovanju z orožjem, ki ga določi generalni
direktor Obveščevalno varnostne službe.
(2) Delavci Obveščevalno varnostne službe, ki na podlagi
odredbe generalnega direktorja Obveščevalno varnostne službe hranijo službeno
orožje pri sebi na delovnem mestu ali na svojem domu, se morajo vsaj štirikrat
letno udeležiti usposabljanja s službenim orožjem na strelišču in enkrat letno
uspešno opraviti testiranje doseganja minimalnih operativnih strelskih
standardov po programu usposabljanja delavcev Obveščevalno varnostne službe v
rokovanju z orožjem, ki ga določi generalni direktor Obveščevalno varnostne
službe.
7. člen
(vrnitev in odvzem službenega orožja)
(1) Delavec vrne službeno orožje, ki ga ima v osebni
zadolžitvi, ob premestitvi v drugo organizacijsko enoto Ministrstva za obrambo
izven Obveščevalno varnostne službe, ob prenehanju delovnega razmerja ali ko
prenehajo razlogi za dodelitev službenega orožja v osebno zadolžitev.
(2) Delavcu Obveščevalno varnostne službe se odvzame
službeno orožje, ki ga ima v osebni zadolžitvi, če je začasno odstranjen z dela
v skladu s predpisi, če se ne udeleži predpisanega usposabljanja s službenim
orožjem ali uspešno ne opravi testiranja v skladu s prvim odstavkom prejšnjega
člena.
(3) Delavec Obveščevalno varnostne službe, ki hrani
službeno orožje pri sebi na delovnem mestu ali na svojem domu in ki se ne
udeleži predpisanih usposabljanj s službenim orožjem ali uspešno ne opravi
testiranja v skladu z drugim odstavkom prejšnjega člena, mora službeno orožje
predati v hrambo pristojni organizacijski enoti Obveščevalno varnostne službe.
(4) Vrnjeno ali odvzeto službeno orožje iz prejšnjih
odstavkov tega člena se preda organizacijski enoti Obveščevalno varnostne službe,
ki je odgovorna za hrambo službenega orožja.
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o posesti in nošenju službenega orožja in streliva v Obveščevalno varnostni
službi Ministrstva za obrambo (Uradni list RS, št. 55/07).
9. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-20/2015-9
Ljubljana, dne 19. novembra 2015
EVA 2015-1911-0007
Andreja Katič l.r.
Ministrica
za obrambo