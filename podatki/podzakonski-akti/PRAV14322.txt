I. SPLOŠNI DOLOČBI
1. člen
(vsebina pravilnika)
Ta pravilnik v skladu z Direktivo Sveta 1999/105/ES z dne
22. decembra 1999 o trženju gozdnega reprodukcijskega materiala (UL L št.
L11/17 z dne 15. 1. 2000, str. 17–40), zadnjič spremenjeno z Odločbo
Komisije 2007/527/ES z dne 25. julija 2007 o odobritvi Bolgariji in
Romuniji odstopanja od Direktiva Sveta 1999/105/ES o trženju gozdnega
reprodukcijskega materiala glede zalog, ki so se nakopičile med
1. januarjem 2003 in 31. decembrom 2006 (UL L št. 194 z dne
26. 7. 2007, str. 9), določa:
a)    
pogoje glede strokovne usposobljenosti osebe, ki je odgovorna za
izpolnjevanje obveznosti dobavitelja gozdnega reprodukcijskega materiala (v
nadaljnjem besedilu: odgovorna strokovna oseba) ter podrobnejše zahteve glede
zemljišč, objektov, strojev, oziroma opreme;
b)    
obrazec ter listine, ki morajo biti priložene vlogi za vpis v register
dobaviteljev (v nadaljnjem besedilu: register);
c)    
obliko in vsebino načrta pridelave;
č)    kriterije za ustrezno kakovost
gozdnega reprodukcijskega materiala (v nadaljnjem besedilu: reprodukcijski
material);
d)    
način označevanja in pakiranja reprodukcijskega materiala, ki se trži;
e)    
podrobnejšo vsebino in obliko dobaviteljevega dokumenta;
f)     
količine semena, ki se štejejo za majhne;
g)    
razvrstitev reprodukcijskega materiala v kakovostne razrede;
h)    
način vodenja zapisov o pridelovanju, skladiščenju, zalogah, prodaji in
nabavi reprodukcijskega materiala, ter o ukrepih, ki se izvajajo za zatiranje
škodljivih organizmov in ukrepov, določenih za odstranitev ali zmanjšanje
prisotnosti fitoftor (Phytophthora spp.) s seznama;
i)      
način sporočanja podatkov o trženju reprodukcijskega materiala.
II. VPIS V REGISTER
2. člen
(pogoji glede strokovne usposobljenosti)
(1) Pogoji glede strokovne usposobljenosti odgovorne
strokovne osebe so:
a)    
pogoji glede ravni izobrazbe v skladu s predpisom, ki ureja
klasifikacijski sistem izobraževanja in usposabljanja, so:
- 
najmanj izobrazba, pridobljena po študijskem programu prve stopnje,
oziroma izobrazba, ki ustreza ravni izobrazbe, pridobljene po študijskih
programih prve stopnje, in je v skladu z zakonom, ki ureja slovensko ogrodje
kvalifikacij, uvrščena na 7. raven, ali
- 
najmanj izobrazba, pridobljena po študijskih programih za pridobitev
višje izobrazbe, sprejetih pred 1. 1. 1994, in je v skladu z zakonom, ki
ureja slovensko ogrodje kvalifikacij, uvrščena na 6. raven;
b)    
pogoji glede delovnih izkušenj pri pridelovanju oziroma trženju
reprodukcijskega materiala, in sicer:
- 
izobrazba na področju gozdarstva in lova (0821) ali izobrazba na
področju bioloških in sorodnih ved (051): vsaj 1 leto ali
- 
izobrazba na področijih kmetijstva (081) ali naravnega okolja in divjih
živali (0522) ali interdisciplinarne izobraževalne aktivnosti, pretežno
kmetijstvo, gozdarstvo, ribištvo in veterinarstvo (088): vsaj 3 leta.
(2) Šteje se, da odgovorna strokovna oseba dobavitelja,
ki se ne ukvarja s pridelovanjem reprodukcijskega materiala, izpolnjuje pogoje
glede strokovne usposobljenosti, če ima najmanj srednješolsko izobrazbo
katerekoli smeri in najmanj 3 leta delovnih izkušenj pri opravljanju dejavnosti
dobavitelja.
(3) Za odgovorno strokovno osebo pri dobavitelju, ki je
nosilec javnega pooblastila za izvajanje nadzora nad pridelovanjem in trženjem
reprodukcijskega materiala, ne more biti imenovana ista oseba, ki je
pooblaščena za izvajanje nadzora nad pridelovanjem in trženjem reprodukcijskega
materiala.
3. člen
(izpolnjevanje pogojev glede odgovorne strokovne osebe za
lastnike gozdnih semenskih objektov)
Fizične osebe, ki so lastniki zemljišč, na katerih so sestoji
ali skupine semenjakov, vpisanih v register gozdnih semenskih objektov, in ki
same opravljajo dejavnost pridobivanja semenskega materiala ali puljenk v
svojem gozdnem semenskem objektu, se štejejo za odgovorne strokovne osebe po
tem pravilniku.
4. člen
(zahteve glede zemljišč, objektov, strojev oziroma opreme)
(1) V posamezni fazi pridelovanja reprodukcijskega
materiala mora dobavitelj zagotavljati zemljišča, objekte, opremo ali embalažo,
ki omogočajo fizično ločevanje in označevanje posameznih partij sadilnega in
semenskega materiala, v skladu z zahtevami za posamezno fazo.
(2) Če izvajalec javne gozdarske službe od drugih
dobaviteljev odkupi sadilni material za obnovo gozdov in obnovo gozdov po
naravnih ujmah in ga razdeli končnim uporabnikom, izpolnjevanje pogojev iz
prejšnjega odstavka ni potrebno. V tem primeru mora izvajalec javne gozdarske
službe zagotoviti, da končni uporabnik sadilni material prejme najpozneje v
dveh dneh od dostave s strani drugega dobavitelja.
5. člen
(vloga za vpis v register)
(1) Vlogo za vpis v register (v nadaljnjem besedilu:
vloga) dobavitelj odda v pisni ali elektronski obliki. Pisno vlogo vloži pri
ministrstvu, pristojnem za gozdarstvo (v nadaljnjem besedilu: ministrstvo).
Vloga se vloži na obrazcih iz Priloge 1, ki je sestavni del tega pravilnika.
Oddajo vloge v elektronski obliki pa dobavitelj izvede preko spletnega portala
SPOT, Slovenska poslovna točka.
(2) Dobavitelj mora vlogi priložiti:
a)    
dokazilo o zagotovitvi odgovorne strokovne osebe:
- 
kopijo pogodbe o sklenitvi delovnega razmerja, ali
- 
kopijo druge pogodbe, s katero dobavitelj in odgovorna strokovna oseba
dogovorita medsebojna razmerja, v kateri morajo biti določene obveznosti
odgovorne strokovne osebe v skladu z zakonom, ki ureja reprodukcijski material,
in s tem pravilnikom;
b)    
dokazila o strokovni usposobljenosti odgovorne strokovne osebe:
- 
kopijo diplome ali spričevala in
- 
kopijo dokazil, iz katerih so razvidne delovna doba in delovne izkušnje;
c)    
zapisnik pristojnega inšpektorja o izpolnjevanju predpisanih pogojev iz
prejšnjega člena;
č)    dokazila
o odsotnosti fitoftor (Phytophthora spp.) s seznama iz četrtega odstavka
7. člena
tega pravilnika v zemlji, substratu in vodi za zalivanje ali pisno izjavo
dobavitelja, s katero dobavitelj jamči, da se ne ukvarja s proizvodnjo
sadilnega materiala. Testiranje oziroma strokovni in zdravstveni nadzor nad
gozdnim semenarstvom in drevesničarstvom pri dobaviteljih opravlja Gozdarski
inštitut Slovenije (v nadaljnjem besedilu: inštitut) v skladu z zakonom, ki
ureja gozdove.
(3) Če ima dobavitelj na mestu pridelave več enot
pridelave ali če dobavitelj opravlja dejavnost na več mestih pridelave, se
obrazec 2 iz Priloge 1 tega pravilnika ter dokazila iz prejšnjega odstavka
priložijo za vsako enoto oziroma mesto pridelave posebej.
(4) Za mesto pridelave iz prejšnjega odstavka se šteje
lokacijsko, organizacijsko in poslovno zaokrožena gospodarska celota, na kateri
dobavitelj opravlja dejavnosti dobavitelja, razen gozdnih semenskih objektov.
Dobavitelj lahko opravlja dejavnosti dobavitelja tudi na različnih mestih
pridelave oziroma na različnih ločenih enotah pridelave, na katerih opravlja
različne dejavnosti.
6. člen
(vpis sprememb v register)
(1) Registrirani dobavitelj mora sporočiti ministrstvu
spremembe podatkov o naslovu ali sedežu, odgovorni osebi oziroma zakonitem
zastopniku dobavitelja, dejavnosti dobavitelja, pravno-organizacijski obliki,
odgovorni strokovni osebi in mestu ter enotah pridelovanja v 30 dneh od nastale
spremembe.
(2) Vlogo za vpis spremembe podatkov iz prejšnjega
odstavka dobavitelj vloži na obrazcu 1 oziroma obrazcu 2 iz Priloge 1 tega
pravilnika in ji priložiti ustrezna dokazila o spremembi iz drugega odstavka
prejšnjega člena.
III. KRITERIJI ZA USTREZNO KAKOVOST REPRODUKCIJSKEGA
MATERIALA
7. člen
(zahteve za dele rastlin)
(1) Deli rastlin, ki se tržijo, morajo biti ustrezne
tržne kakovosti, t.j. primerne velikosti, zdravi in ustrezati splošnim
značilnostim drevesne vrste ali umetnega križanca, razen pri delih rastlin iz
rodu Populus, kjer so zahteve naslednje:
a)    
za stebelne potaknjence se šteje, da niso ustrezne tržne kakovosti, če
imajo katere koli od naslednjih pomanjkljivosti:
- 
njihov les je star več kot dve leti,
- 
imajo manj kot dva dobro oblikovana popka,
- 
prizadeti so od nekroz ali škodljivih organizmov,
- 
kažejo znake izsušitve, pregretosti, plesnivosti ali razkroja,
- 
ne ustrezajo kakovostnim razredom iz Priloge 2, ki je sestavni del tega
pravilnika;
b)    
za šibe se šteje, da niso ustrezne tržne kakovosti, če obstajajo katere
koli od naslednjih pomanjkljivosti:
- 
njihov les je star več kot tri leta,
- 
imajo manj kot pet dobro oblikovanih popkov,
- 
prizadeti so od nekroz ali škodljivih organizmov,
- 
kažejo znake izsušitve, pregretosti, plesnivosti ali razkroja,
- 
imajo druge poškodbe razen poškodb zaradi obrezovanja,
- 
imajo več stebelc,
- 
imajo preveliko ukrivljenost stebla,
- 
ne ustrezajo velikostnim razredom iz Priloge 2 tega pravilnika.
(2) Deli rastlin, ki se tržijo, morajo biti zdravi. Deli
rastlin so zdravi, če izpolnjujejo naslednje pogoje:
a)    
so najmanj dvakrat letno strokovno in zdravstveno pregledani, in sicer
prvič v času od 1. junija do 31. julija in drugič od
1. septembra do 31. oktobra, vključno s pregledom 100 m od okolice
objekta, kjer so pridelani. Strokovni in zdravstveni nadzor je podrobneje
določen v Prilogi 3, ki je sestavni del tega pravilnika,
b)    
so pridelani v pogojih brez prisotnosti fitoftor (Phytophthora
spp.) s seznama, določenega v četrtem odstavku tega člena,
c)    
so na podlagi vizualnega pregleda brez škodljivih organizmov oziroma
brez znamenj ali simptomov prisotnosti škodljivih organizmov, ki vplivajo na
njegovo kakovost ali uporabnost,
č)    so nepoškodovani in brez drugih
napak, ki lahko vplivajo na njegovo kakovost ali uporabnost.
(3) Za objekte za pridelavo delov rastlin, ki se tržijo,
je obvezno testiranje zemlje, substrata in vode za zalivanje na prisotnost
fitoftor (Phytophthora spp.) s seznama iz četrtega odstavka tega člena.
Testiranje se izvaja periodično, in sicer najmanj vsako peto leto.
(4) Seznam vrst fitoftor (Phytophthora spp.),
katerih prisotnost je v objektih prepovedana, objavi in posodablja inštitut na
svoji spletni strani (v nadaljnjem besedilu: seznam fitoftor). Vrste fitoftor (Phytophthora
spp.) na seznamu fitoftor so izključno vrste z znanim negativnim vplivom na
gozdne sestoje.
(5) V primeru prisotnosti fitoftor (Phytophthora
spp.) s seznama fitoftor ali ob vidnih znamenjih oziroma simptomih škodljivih
organizmov ali poškodb, ki vplivajo na kakovost ali uporabnost delov rastlin,
mora dobavitelj obvestiti inštitut in gozdarskega inšpektorja, ki v sodelovanju
z inštitutom in v skladu s predpisi, ki urejajo gozdni reprodukcijski material,
določi ukrepe za ustrezno tretiranje ali odstranitev, če tretiranje ni mogoče.
(6) Dobavitelj za tretiranje škodljivih organizmov in
ukrepe za odstranitev ali zmanjšanje prisotnosti fitoftor (Phytophthora
spp.) s seznama fitoftor vodi zapise.
8. člen
(zahteve za sadilni material)
(1) Sadilni material, ki se trži, mora biti ustrezne
tržne kakovosti, to je zdrav, vitalen, fiziološko kakovosten, in ustrezati
splošnim značilnostim drevesne vrste ali umetnega križanca, razen pri sadilnem
materialu, ki se trži do končnega uporabnika na območjih s sredozemskim
podnebjem, kjer se šteje, da ni ustrezne tržne kakovosti, če ima katere koli od
naslednjih pomanjkljivosti:
a)    
poškodbe, razen vreznin od obrezovanja ali poškodb, ki nastanejo pri
izruvanju;
b)    
premalo popkov, sposobnih za razvoj v glavni poganjek;
c)    
večstebelnost;
č)    deformiran koreninski sistem;
d)    
znaki izsušitve, pregretosti, plesnivosti ali drugih škodljivih
organizmov;
e)    
neenakomerna rast.
(2) Poleg zahtev iz prejšnjega odstavka mora:
a)    
partija sadilnega materiala, ki se trži do končnega uporabnika na
območjih s sredozemskim podnebjem, vsebovati najmanj 95% sadilnega materiala
ustrezne tržne kakovosti, in
b)    
sadilni material ustrezati zahtevam glede starosti in velikosti iz
Priloge 4, ki je sestavni del tega pravilnika.
(3) Če se pri vzgoji sadilnega materiala iz prejšnjega
odstavka uporabljajo kontejnerji, mora biti njihova velikost najmanj 200 cm3,
pri vrsti Pinus pinaster pa najmanj 120 cm3.
(4) Sadilni material, ki se trži, mora biti zdrav.
Sadilni material je zdrav, če izpolnjuje naslednje pogoje:
a)    
je najmanj dvakrat letno strokovno in zdravstveno pregledan, in sicer
prvič v času od 1. junija do 31. julija in drugič od
1. septembra do 31. oktobra, vključno s pregledom 100 m od okolice
objekta, kjer je pridelan. Strokovni in zdravstveni nadzor je podrobneje
določen v Prilogi 3 tega pravilnika;
b)    
je pridelan v pogojih brez prisotnosti fitoftor (Phytophthora
spp.) s seznama fitoftor;
c)    
je na podlagi vizualnega pregleda brez škodljivih organizmov oziroma
brez znamenj ali simptomov prisotnosti škodljivih organizmov, ki vplivajo na
njegovo kakovost ali uporabnost;
č)    je nepoškodovan in brez drugih
napak, ki lahko vplivajo na njegovo kakovost ali uporabnost.
(5) Za objekte za pridelavo sadilnega materiala, ki se
trži, je obvezno testiranje zemlje, substrata in vode za zalivanje na
prisotnost fitoftor (Phytophthora spp.) s seznama fitoftor. Testiranje
se mora izvajati periodično, in sicer najmanj vsako peto leto.
(6) V primeru prisotnosti fitoftor (Phytophthora
spp.) s seznama fitoftor ali ob vidnih znamenjih oziroma simptomih škodljivih
organizmov ali poškodb, ki vplivajo na kakovost ali uporabnost delov rastlin,
mora dobavitelj obvestiti inštitut in gozdarskega inšpektorja, ki v sodelovanju
z inštitutom in v skladu s predpisi, ki urejajo gozdni reprodukcijski material,
določi ukrepe za ustrezno tretiranje ali odstranitev, če tretiranje ni mogoče.
(7) Dobavitelj za tretiranje škodljivih organizmov in
ukrepe za odstranitev ali zmanjšanje prisotnosti fitoftor (Phytophthora
spp.) s seznama fitoftor vodi zapise.
IV. NAČIN PAKIRANJA IN OZNAČEVANJA
9. člen
(dobaviteljev dokument)
(1) Zaradi zagotavljanja sledljivosti reprodukcijskega
materiala, za katerega je bilo izdano glavno spričevalo o istovetnosti, in
zaradi zagotavljanja njegove istovetnosti v vseh fazah pridelovanja in trženja,
dobavitelj za vsako količino reprodukcijskega materiala, ki se trži ali
premešča med posameznimi enotami pridelave, izda dokument, ki ga sestavljajo:
a)    
številka dobaviteljevega dokumenta;
b)    
spričevalo o istovetnosti in kakovosti reprodukcijskega materiala (v
nadaljnjem besedilu: spričevalo);
c)    
rastlinski potni list, če tako določajo predpisi o zdravstvenem varstvu
rastlin, in
č)    obrazec
za vodenje zapisov o porabi in zalogah.
(2) Obrazca spričeval iz prejšnjega odstavka za
posamezne oblike reprodukcijskega materiala sta v Prilogi 5, ki je sestavni del
tega pravilnika.
(3) Obrazec za vodenje zapisov iz prvega odstavka tega
člena je v Prilogi 6, ki je sestavni del tega pravilnika.
10. člen
(spričevala)
(1) Dobavitelj pridobi podatke za spričevalo iz:
a)    
lastnih zapisov;
b)    
rezultatov analiz, ko gre za seme;
c)    
glavnega spričevala o istovetnosti, ko gre za prvo trženje, oziroma
č)    prejetega
dobaviteljevega dokumenta v primeru vseh nadaljnjih faz trženja.
(2) S spričevalom dobavitelj prejemniku reprodukcijskega
materiala zagotavlja njegovo istovetnost in kakovost.
11. člen
(izjema za majhne količine semena)
(1) Če se izdaja dobaviteljev dokument za majhno
količino semena, v spričevalu ni treba navajati podatkov o kalivosti in številu
kalivih ali vitalnih semen na kilogram partije.
(2) Za majhne količine semena iz prejšnjega člena se
štejejo količine, ki niso večje od tistih, ki so za posamezne vrste in umetne
križance navedene v Prilogi 7, ki je sestavni del tega pravilnika.
12. člen
(način pakiranja in označevanja semenskega materiala)
(1) Semenski material mora biti pakiran v embalaži, ki
omogoča ohranjanje ustrezne tržne kakovosti ter onemogoča raztros oziroma
razsipanje med hrambo, prevozom in manipulacijo.
(2) Dobavitelj mora semenski material, ki se trži,
pakirati tako, da uporabi način zapiranja, ki po odpiranju originalnega
pakiranja postane neuporaben.
(3) Partije semenskega materiala morajo biti pri
shranjevanju, v vseh fazah dodelovanja ter pri trženju med seboj fizično
ločene. Vsaka enota mora biti opremljena z označbo, ki vsebuje najmanj
naslednje podatke:
a)    
ime ali firmo dobavitelja, ki je semenski material pakiral ali ga
dodeluje;
b)    
botanično ime;
c)    
količino;
č)    številko partije ali v primeru trženja številko dobaviteljevega
dokumenta;
d)    
datum pakiranja ali začetka dodelave.
(4) Pri skladiščenju in trženju semenskega materiala
mora biti označba iz prejšnjega odstavka nameščena na notranji in zunanji
strani vsake enote pakiranja. Za skladiščenje semenskega materiala se šteje
vsako shranjevanje, daljše od 3 mesecev.
(5) Ko dobavitelj pridobiva semenski material v gozdnem
semenskem objektu, ga mora nemudoma, najpozneje pa pred začetkom premeščanja s
kraja pridobivanja, zapakirati na način, predpisan s tem pravilnikom, ter
opremiti z označbo iz tretjega odstavka tega člena. V tem primeru se namesto
številke partije ali številke spričevala navede številka potrdila o izvoru.
13. člen
(način pakiranja in označevanja sadilnega materiala in delov
rastlin)
(1) Sadilni material in deli rastlin, ki se tržijo,
morajo biti povezani v svežnje. Sveženj je najmanjša enota pakiranja,
namenjenega trženju, ki vsebuje le sadilni material ali dele rastlin iste
partije. Če je predpisan kakovostni razred, posamezen sveženj vsebuje le
sadilni material ali dele rastlin istega kakovostnega razreda.
(2) Način povezovanja v svežnje mora onemogočati raztros
in omogočati pritrditev predpisane označbe.
(3) Vsak sveženj mora biti jasno označen s številko
dobaviteljevega dokumenta. Če je za več svežnjev izdan isti dobaviteljev
dokument, se na oznaki vsakega svežnja navede tudi njegova zaporedna številka.
(4) Kadar se sadilni material oziroma deli rastlin več
partij pridelujejo na isti drevesničarski površini ali skupaj prevažajo,
uvažajo, dobavljajo, delijo, dostavljajo ipd., mora dobavitelj zagotoviti njihovo
fizično ločenost glede na partije.
14. člen
(načrt pridelave)
(1) Dobavitelji, ki vzgajajo sadilni material, morajo za
vsako mesto pridelovanja voditi in redno dopolnjevati načrt pridelave, ki ga
sestavljata karta z vrisanimi drevesničarskimi površinami (polja, gredice) ter
zapisniki vzgoje sadilnega materiala, ki se vodijo na obrazcu iz Priloge 8, ki
je sestavni del tega pravilnika.
(2) Dobavitelj mora vsaki drevesničarski površini
dodeliti svojo oznako, ki mora biti razvidna iz karte iz prejšnjega odstavka
ter na kraju samem.
(3) V načrtu pridelave mora dobavitelj, ki vzgaja
sadilni material, opredeliti možne kritične točke za prenos škodljivih
organizmov znotraj objekta ter ukrepe za zmanjšanje tveganja prenosa škodljivih
organizmov v in znotraj objekta.
15. člen
(tujerodne vrste)
Če se dobaviteljev dokument izdaja za reprodukcijski material
tujerodnih vrst, ki v naravnem okolju na ozemlju Republike Slovenije še niso
prisotne in zanje veljajo omejitve glede naseljevanja v skladu s predpisi, ki
urejajo ohranjanje narave, je treba na njem navesti, da je uporaba tega
materiala v Republiki Sloveniji prepovedana brez predhodno opravljene presoje
tveganja za naravo.
16. člen
(barva dokumentov)
(1) Če se za dobaviteljeve dokumente in označbe
reprodukcijskega materiala iz tega pravilnika ter za dokumente iz drugih
predpisov, ki urejajo reprodukcijski material, uporablja papir ali drug
material, ki ni bele barve, se za posamezne kategorije reprodukcijskega
materiala uporabljajo naslednje barve, in sicer:
a)    
za kategorijo »znano poreklo«: rumena;
b)    
za kategorijo »izbran«: zelena;
c)    
za kategorijo »kvalificiran«: rožnata;
č)    za
kategorijo »testiran«: modra.
(2) Papir in črnilo, ki se uporabljata za označbe
reprodukcijskega materiala, morata biti vodoodporna in fotostabilna.
V. VODENJE ZAPISOV TER POROČANJE
17. člen
(zapisi)
(1) Zapise o porabi in zalogah vodi prejemnik
reprodukcijskega materiala na obrazcih, ki so sestavni del dobaviteljevega
dokumenta.
(2) Zapise o dodelovanju, dobavi oziroma porabi in
zalogah dodelanega semenskega materiala vodi dobavitelj na obrazcu iz Priloge
9, ki je sestavni del tega pravilnika.
(3) Zapise o skladiščenju, dobavi oziroma porabi in
zalogah skladiščenega semena vodi dobavitelj na obrazcu iz Priloge 10, ki je
sestavni del tega pravilnika. Vodenje zapisov o skladiščenju semena je obvezno
v primerih, ko dobavitelj hrani pridobljeno, dodelano ali nabavljeno seme dlje
od 3 mesecev.
(4) Zapise o pridelovanju, dobavi oziroma porabi in
zalogah sadilnega materiala vodi dobavitelj v načrtu pridelave iz prvega
odstavka 14. člena tega pravilnika, kjer se za vsako partijo in drevesničarsko
površino spremlja potek vzgoje sadilnega materiala in izvedene ukrepe, od dneva
sejanja ali saditve do zaključka pridelovanja t.j. izkopavanja.
(5) Na obrazcih iz drugega, tretjega in četrtega
odstavka tega člena se vodijo tudi zapisi o izdanih dobaviteljevih dokumentov.
(6) Dobavitelj vodi zapise vseh ukrepov, ki se izvajajo
za zatiranje škodljivih organizmov in ukrepov za odstranitev ali zmanjšanje
prisotnosti fitoftor (Phytophthora spp.) s seznama fitoftor. V zapis se
zabeležijo: datum ukrepa, vrsta in količina rastlin, ki so bile zajete v ukrep,
ter opis ukrepa. Na enak način se vodijo tudi zapisi o uničenju rastlin. Zapisi
se hranijo trajno.
18. člen
(sporočanje podatkov o dodelanem semenu)
Če dobavitelj dodeluje semenski material, za katerega še ni
pridobil glavnega spričevala o istovetnosti, mora po končani dodelavi
semenskega materiala inštitutu nemudoma posredovati kopijo zapisnika iz drugega
odstavka prejšnjega člena.
19. člen
(sporočanje podatkov o trženju)
(1) Če gre za reprodukcijski material, ki ga dobavitelj
dobavi končnim uporabnikom na območju Republike Slovenije, dobavitelj do 31. 1.
pošlje ministrstvu letno poročilo o trženju reprodukcijskega materiala v
preteklem koledarskem letu, ki vsebuje naslednje podatke:
a)    
številko in datum izdaje dobaviteljevega dokumenta;
b)    
prejemnika;
c)    
botanično ime;
č)    vzgojno obliko;
d)    
količino;
e)    
številko glavnega spričevala o istovetnosti.
(2) Če je reprodukcijski material, ki se trži, namenjen
prejemniku izven območja Republike Slovenije, mora dobavitelj najpozneje v 1
mesecu po dobavi posredovati ministrstvu kopijo spričevala.

Priloga
1: Vloga za vpis v register dobaviteljev
Priloga
2: Kakovostni razredi za dele rastlin iz rodu Populus
Priloga
3: Strokovni in zdravstveni nadzor reprodukcijskega materiala pri dobaviteljih
Priloga
4: Zahteve za sadilni material v sredozemskih območjih
Priloga
5: Spričevalo za nedodelan semenski material in sadilni material, dele rastlin
ali puljenke
Priloga
6: Obrazec za vodenje zapisov o porabi in zalogah
Priloga
7: Količine semena, ki se štejejo za majhne
Priloga
8: Zapisnik vzgoje sadilnega materiala
Priloga
9: Zapisnik dodelovanja semenskega materiala in dobave semena
Priloga
10: Zapisnik skladiščenja semena

Pravilnik o pogojih za vpis v register
dobaviteljev in drugih obveznostih dobaviteljev ter zahtevah za trženje
gozdnega reprodukcijskega materiala (Uradni list RS, št. 153/21) vsebuje naslednji končni določbi:
»VI. KONČNI DOLOČBI
20. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih za vpis v register dobaviteljev in drugih obveznostih dobaviteljev
ter zahtevah za trženje gozdnega reprodukcijskega materiala (Uradni list RS,
št. 109/03).
21. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o pogojih za
vpis v register dobaviteljev in drugih obveznostih dobaviteljev ter zahtevah za
trženje gozdnega reprodukcijskega materiala (Uradni list RS, št. 56/22) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik
o spremembah Pravilnika o pogojih za vpis v register dobaviteljev in drugih
obveznostih dobaviteljev ter zahtevah za trženje gozdnega reprodukcijskega
materiala (Uradni
list RS, št. 92/23)
vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.