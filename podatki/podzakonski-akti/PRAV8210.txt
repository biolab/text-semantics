1. člen
Ta pravilnik določa način pridelave in priprave za trg ter
območje pridelave za Vipavski pršut s priznano geografsko označbo (v nadaljnjem
besedilu: Vipavski pršut).
2. člen
(1) Ime Vipavski pršut ima lahko samo pršut pridelan in
pripravljen za trg po postopku in na območju, ki sta določena v specifikaciji
za Vipavski pršut, katero je potrdilo Ministrstvo za kmetijstvo, gozdarstvo in
prehrano v skladu s predpisom, ki ureja postopke za priznavanje označb posebnih
kmetijskih pridelkov oziroma živil. 
(2) Specifikacija za Vipavski pršut iz prejšnjega odstavka je
dosegljiva na Ministrstvu za kmetijstvo, gozdarstvo in prehrano, Dunajska cesta
58, Ljubljana ali na spletnih straneh ministrstva www.mkgp.gov.si pod povezavo
Zaščita kmetijskih pridelkov oziroma živil.
3. člen
Vipavski pršut mora biti označen v skladu s predpisom, ki
ureja splošno označevanje predpakiranih živil in s tem pravilnikom.
4. člen
Ime Vipavski pršut lahko uporablja proizvajalec pršuta, ki
zanj pridobi certifikat v skladu s predpisom, ki ureja postopke za priznavanje
označb posebnih kmetijskih pridelkov oziroma živil.
5. člen
Zaščitni znak za Vipavski pršut lahko pridobi proizvajalec
tega pršuta v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Proizvajalci Vipavskega pršuta, ki so do uveljavitve tega
pravilnika za svoje proizvode uporabljali oziroma navajali ime Vipavski pršut,
morajo pridobiti certifikat iz 4. člena tega pravilnika najpozneje v roku enega
leta od dneva uveljavitve tega pravilnika. V primeru, da certifikata v roku
niso pridobili, imena Vipavski pršut ne smejo več uporabljati oziroma navajati
na svojih proizvodih.
7. člen
Vsi proizvajalci Vipavskega pršuta, ki so pridobili
certifikat iz 4. člena tega pravilnika in proizvajajo Vipavski pršut, morajo
enkrat letno, najkasneje do konca februarja, na Ministrstvo za kmetijstvo,
gozdarstvo in prehrano pisno sporočiti količino Vipavskega pršuta, ki so ga v
preteklem letu proizvedli.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 324-545/2005/19
Ljubljana, dne 16. aprila 2007
EVA 2007-2311-0075
Iztok Jarc l.r. 
Minister 
za kmetijstvo, 
gozdarstvo in prehrano