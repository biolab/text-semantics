1. člen
(vsebina pravilnika)
Ta pravilnik ureja način hrambe in vračilo zasežene gotovine
iz prvega odstavka 130.b in drugega odstavka 130.c člena Zakona o
preprečevanju pranja denarja in financiranja terorizma (Uradni list RS, št. 48/22 in 145/22; v nadaljnjem besedilu:
ZPPDFT-2), ki jo zaseže Finančna uprava Republike Slovenije (v nadaljnjem
besedilu: FURS).
2. člen
(hramba in upravljanje gotovine)
(1) Z zaseženo gotovino
upravlja FURS.
(2) Zaseženo gotovino
se hrani in z njo upravlja s skrbnostjo dobrega gospodarja.
(3) Pri hrambi gotovine
v depoju Banke Slovenije se zagotavlja varovanje depoja.
3. člen
(hramba in upravljanje z zaseženo gotovino v obliki valute)
(1) Zaseženo gotovino v
obliki domače valute in tuje valute v bankovcih, denominirane v ameriškem
dolarju, švicarskem franku ali angleškem funtu, FURS položi na podračun
01100-6000009626 FURS – zavarovanje izpolnitve davčne obveznosti in zasežena
sredstva, odprt pri Upravi Republike Slovenije za javna plačila (v nadaljnjem
besedilu: UJP).
(2) Sredstva na
podračunu iz prejšnjega odstavka se obrestujejo v skladu z zakonom, ki ureja
javne finance. Sredstva iz naslova obresti se skupaj z gotovino v skladu s
6. členom tega pravilnika vrnejo osebi, ki ji je bila gotovina zasežena,
oziroma lastniku (v nadaljnjem besedilu: upravičenec) ali postanejo last
Republike Slovenije.
(3) Preostala zasežena
gotovina v obliki tuje valute se odda v hrambo Banki Slovenije kot depo. Depoji
se oddajo po pošti ali na sedežu Banke Slovenije najpozneje v štirih delovnih
dneh od zasega. Pri oddaji oziroma prevzemu v hrambo zasežene tuje valute se ta
popiše in preveri.
(4) Banka Slovenije v
primeru nastopa okoliščin, ki bi lahko onemogočile unovčitev zasežene tuje
valute iz prejšnjega odstavka zaradi izgube statusa zakonitega plačilnega
sredstva, o tem obvesti FURS.
(5) FURS proda zaseženo
tujo valuto, ki bo izgubila status zakonitega plačilnega sredstva, oziroma tujo
valuto, katere vrednost se je s potekom časa znatno zmanjšala ali je nadaljnja
hramba povezana z nesorazmernimi stroški. Hramba je povezana z nesorazmernimi
stroški, če FURS glede na predvideno trajanje postopka in pričakovano ceno pri
prodaji valute ugotovi, da stroški glede na vrednost ne upravičujejo nadaljnje
hrambe.
(6) FURS pred prodajo
valute iz prejšnjega odstavka pridobi, če je to mogoče v razumnem roku, mnenje
lastnika oziroma zakonitega prejemnika gotovine.
(7) Zaseženo tujo
valuto FURS proda subjektu, ki lahko opravlja menjalniške posle v skladu z
zakonom, ki ureja menjalniško poslovanje. Če tuje valute ni mogoče prodati
subjektu iz prejšnjega stavka, se unovči po postopkih, določenih z zakonom, ki
ureja davčni postopek v delu, ki se nanaša na davčno izvršbo na premično
premoženje. Izkupiček se položi na podračun iz prvega odstavka tega člena in se
z njim ravna v skladu s tem pravilnikom.
4. člen
(hramba in upravljanje z gotovino v obliki prenosljivih
instrumentov, nosilcev vrednosti in predplačniških kartic)
(1) Zasežena gotovina v
obliki prenosljivih instrumentov, ki se glasijo na prinosnika, blago, ki se
uporablja kot visoko likviden hranilec vrednosti, in predplačniške kartice se
oddajo v hrambo Banki Slovenije kot depo. Zasežena gotovina se odda po pošti
ali na sedežu Banke Slovenije najpozneje v štirih delovnih dneh od zasega.
(2) FURS unovči
zaseženo gotovino iz prejšnjega odstavka, katere vrednost se je s potekom časa
znatno zmanjšala ali je nadaljnja hramba povezana z nesorazmernimi stroški.
Hramba je povezana z nesorazmernimi stroški, če FURS glede na predvideno
trajanje postopka in pričakovano ceno pri unovčitvi gotovine ugotovi, da
stroški glede na vrednost ne upravičujejo nadaljnje hrambe.
(3) FURS pred
unovčitvijo gotovine iz prejšnjega odstavka pridobi, če je to mogoče v razumnem
roku, mnenje lastnika oziroma zakonitega prejemnika gotovine.
(4) Zasežena gotovina
se unovči pri izvajalcu storitev, ki opravlja te posle. Če to ni mogoče, se
zasežena gotovina unovči po postopkih, ki jih določa zakon, ki ureja davčni
postopek v delu, ki se nanaša na davčno izvršbo na premično premoženje.
Izkupiček se položi na podračun iz prvega odstavka 3. člena tega
pravilnika in se z njim ravna v skladu s tem pravilnikom.
5. člen
(gotovina, povezana s kaznivim dejanjem)
Če se v času hrambe gotovine, zasežene v skladu z določbami
ZPPDFT-2, ugotovi, da obstajajo znaki, da je zasežena gotovina povezana s
kaznivim dejanjem, FURS postopa v skladu s predpisi, ki urejajo kazenski
postopek, vključno s hrambo zasežene gotovine.
6. člen
(vračilo zasežene gotovine)
(1) Zasežena valuta iz
prvega in sedmega odstavka 3. člena tega pravilnika se na podlagi
plačilnega naloga FURS, poslanega UJP, vrne s prenosom denarnih sredstev na
plačilni račun upravičenca oziroma z dvigom valute s strani upravičenca ali
pooblaščene osebe FURS na sedežu Banke Slovenije. V primeru dviga valute s
strani upravičenca ali pooblaščene osebe FURS na sedežu Banke Slovenije FURS o
tem predhodno obvesti Banko Slovenije in Banki Slovenije preko UJP pošlje
plačilni nalog za dvig valute.
(2) Zasežena tuja
valuta, prenosljivi instrumenti, blago, ki se uporablja kot visoko likviden hranilec
vrednosti, in predplačniške kartice iz tretjega odstavka 3. člena oziroma 4. člena
tega pravilnika se vrnejo v naravi tako, da FURS pošlje Banki Slovenije
zahtevek za dvig depoja s strani upravičenca ali pooblaščene osebe FURS na
sedežu Banke Slovenije. Banka Slovenije omogoči izročitev vsebine depoja
upravičencu ali pooblaščeni osebi FURS naslednji delovni dan po prejemu
zahtevka. Ob prevzemu zasežene gotovine v naravi se sestavi zapisnik, v katerem
se navedejo vrsta, količina in opis stanja predmetov, ki jih upravičenec ali
pooblaščena oseba FURS prevzema.
(3) Kadar zasežena
gotovina ni bila odvzeta v postopku o prekršku in je upravičencu ni mogoče
vrniti ter je od zasega potekel rok iz 52. člena
Stvarnopravnega zakonika (Uradni list RS, št. 87/02,
91/13 in 23/20), postane gotovina last Republike Slovenije.
(4) Kadar gotovina
postane last Republike Slovenije, se razporedi na podračun državnega proračuna
kot prihodek proračuna. FURS pred razporeditvijo na podračun državnega
proračuna zaseženo gotovino iz tretjega odstavka 3. člena
tega pravilnika proda subjektu, ki lahko opravlja menjalniške posle v skladu z
zakonom, ki ureja menjalniško poslovanje. Če zasežene gotovine iz tretjega
odstavka 3. člena tega pravilnika ni
mogoče prodati subjektu iz prejšnjega stavka, se unovči po postopkih, določenih
z zakonom, ki ureja davčni postopek v delu, ki se nanaša na davčno izvršbo.
Zaseženo gotovino iz prvega odstavka 4. člena
tega pravilnika FURS pred razporeditvijo na podračun državnega proračuna unovči
pri izvajalcu storitev, ki opravlja te posle. Če to ni mogoče, se zasežena
gotovina unovči po postopkih, ki jih določa zakon, ki ureja davčni postopek v
delu, ki se nanaša na davčno izvršbo.
KONČNI DOLOČBI
7. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o hrambi zasežene gotovine (Uradni list RS, št. 105/09 in 145/22
– ZPPDFT-2A).
8. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-1165/2022/33
Ljubljana, dne 27. januarja 2023
EVA 2022-1611-0158
Klemen Boštjančič
minister 
za finance