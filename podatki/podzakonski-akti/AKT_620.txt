1. člen
(vsebina in namen splošnega akta)
(1) S tem splošnim aktom Agencija za
pošto in elektronske komunikacije Republike Slovenije (v nadaljevanju: agencija)
v skladu z Zakonom o poštnih storitvah (Uradni list RS, št. 51/09; v
nadaljevanju: zakon) določa izjeme pri izvajanju univerzalne poštne storitve in
pogoje za odstopanje od izvajanja univerzalne poštne storitve.
(2) Izjema pri izvajanju univerzalne
poštne storitve pomeni odstopanje od vročitve in dostave na dom ali v prostore
fizične ali pravne osebe, in sicer na način vročitve in dostave na drugo
ustrezno mesto.
2. člen
(pomen izrazov)
(1) V tem splošnem aktu uporabljeni pojmi
imajo naslednji pomen:
1.     
Javna cesta je cesta, kot jo ureja zakon, ki ureja ceste. Javna cesta je
za namene tega splošnega akta tudi gozdna cesta, kot jo ureja zakon, ki ureja
gozdove, in za katero zagotavlja vzdrževanje lokalna skupnost.
(2) Preostali izrazi, uporabljeni v
tem splošnem aktu, imajo enak pomen kot je določen v zakonu.
3. člen
(izjeme pri izvajanju univerzalne poštne
storitve)
(1) Izjeme pri izvajanju univerzalne
poštne storitve (v nadaljevanju: izjeme) so trajne ali začasne, in sicer iz
razloga:
-       
oteženega dostopa do naslovnika ali
-       
skrbi za zdravje in varnost dostavljavca.
(2) Izvajalec univerzalne poštne
storitve določi izjeme na osnovi kriterijev iz 4. in 5. člena tega splošnega akta, pri čemer mora biti vsaka določitev izjeme posledica ocene
varnostnih razmer in tveganja za nastanek poškodb ter zdravstvenih okvar
dostavljavca (skrb za zdravje in varnost dostavljavca) oziroma ocene težavnosti
terena (otežen dostop do naslovnika), o čemer mora naslovnika in agencijo pisno
obvestiti v skladu z določbami tega splošnega akta.
4. člen
(izjeme zaradi oteženega dostopa)
(1) Trajne izjeme pri vročanju in
dostavi v primeru oteženega dostopa do naslovnika se lahko določi v naslednjih
primerih:
-       
če je stanovanje, individualna stanovanjska hiša ali poslovni prostor
uporabnika poštnih storitev od najbližje javne ceste oddaljen več kot 200 m, dostop do njega pa ni mogoč z ustreznim vozilom, in sicer vse dni v letu;
-       
če je stanovanje, individualna stanovanjska hiša ali poslovni prostor
uporabnika poštnih storitev od najbližje javne ceste oddaljen več kot 2000 m, dostop do njega pa je mogoč z ustreznim vozilom, in sicer vse dni v letu;
-       
če je dostop do uporabnika poštnih storitev mogoč le s prehodom
zemljišča v zasebni lasti tretje osebe, ki prehoda ne dovoljuje.
(2) Oddaljenost iz prejšnjega odstavka
se meri od najbližje javne ceste, in sicer po najkrajši poti, h kateri se doda
tudi dodatek na višinsko razliko, tako da se nad 100 m višinske razlike za vsakih 100 m višinske razlike doda 1000 m poti oziroma sorazmerni delež.
(3) Začasne izjeme pri vročanju in
dostavi v okviru izvajanja univerzalne poštne storitve v primeru oteženega
dostopa do naslovnika se določijo v primeru, če je javna cesta ali pot do
naslovnika začasno neprevozna (v izgradnji ali poškodovana), če obstajajo
začasne fizične ovire, ki preprečujejo dostop do hišnega predalčnika oziroma naslovnika,
ali če vremenske razmere in druge hidrometeorološke in geofizikalne naravne
katastrofe ne dopuščajo vročitve in dostave (višja sila).
5. člen
(izjeme zaradi skrbi za zdravje in varnost
dostavljavca)
(1) Trajne izjeme pri vročanju in
dostavi v skrbi za zdravje in varnost dostavljavca se določijo, če je javna
cesta ali pot do naslovnika v tako slabem stanju, da predstavlja za
dostavljavca nevarnost za njegovo zdravje ali varnost.
(2) Začasne izjeme pri vročanju in
dostavi v skrbi za zdravje in varnost dostavljavca se določijo v primeru
nevarnih živali, nasilnega obnašanja do dostavljavca ali začasne nevarne fizične
ovire dostopa do hišnega predalčnika oziroma naslovnika.
(3) Začasne izjeme pri vročanju in
dostavi v skrbi za zdravje in varnost dostavljavca se lahko določijo tudi v
primeru začasno neprevozne javne ceste ali poti zaradi zasneženega ali ledenega
cestišča, poplavljenega cestišča, požara ali posledice le-tega in ostalih
podobnih vzrokov, na katere nimata vpliva ne uporabnik poštnih storitev in ne
izvajalec univerzalne poštne storitve, predstavljajo pa začasno nevarnost za
dostavljavca.
6. člen
(ravnanje v primeru začasnih izjem)
(1) O začasnih izjemah pri vročanju in
dostavi mora izvajalec univerzalne poštne storitve takoj, ko je to mogoče,
ustrezno pisno obvestiti naslovnika, agencijo pa na način kot je določen v 11.
členu tega splošnega akta.
(2) V primeru začasnih izjem lahko
izvajalec univerzalne poštne storitve, tam, kjer je to mogoče, poda možne
rešitve, ki bi spremenile trenutno stanje, in o tem ustrezno obvesti uporabnika
poštnih storitev in agencijo. Agencija lahko izvede ogled na terenu in predlaga
ustrezne rešitve.
7. člen
(načini vročanja in dostave v primeru
izjem)
(1) Poštne pošiljke iz naslova izjem
se praviloma dostavljajo v izpostavljene predalčnike, v prostorih kontaktnih
točk pa v skladu z določbo 8. člena tega splošnega akta.
(2) Poštne pošiljke iz naslova izjem
se vročajo v prostorih kontaktnih točk.
8. člen
(vročanje in dostava v prostorih kontaktne
točke)
Izvajalec univerzalne poštne storitve in
uporabnik poštnih storitev se v primeru izjem lahko dogovorita za vročanje in
dostavo v prostorih kontaktne točke, in sicer preko poštnih predalov ali na
poštnih okencih kontaktne točke.
9. člen
(dostava v izpostavljen predalčnik)
(1) Uporabnik poštnih storitev v
primeru izjem sporazumno z izvajalcem univerzalne poštne storitve namesti
ustrezen izpostavljen predalčnik, ki mora biti izdelan in nameščen tako, da
omogoča varno dostavo dostavljavcu in zagotavlja zaupnost poštnih pošiljk. O
namestitvi izpostavljenega predalčnika mora izvajalec univerzalne poštne
storitve obvestiti agencijo na način iz 11. člena tega splošnega akta.
(2) Glede namestitve, označitve,
vzdrževanja in praznjenja izpostavljenega predalčnika ter ravnanja v primeru
kršitev teh obveznosti se smiselno uporabljajo določbe 43. člena zakona.
10. člen
(pravica do ugovora)
(1) Uporabnik poštnih storitev ima v
skladu z 39. členom zakona pravico do ugovora v zvezi z vročanjem in dostavo v
izpostavljen predalčnik ali v prostorih kontaktne točke.
(2) Uporabnik poštnih storitev ima v
skladu z 39. členom zakona pravico do ugovora tudi v primeru bistveno
spremenjenih okoliščin (izboljšanje infrastrukture, odstranjene ovire, dovoljen
prehod čez zemljišče v zasebni lasti, zagotovljena varnost za vročevalca in
druge primerljive okoliščine), če izvajalec univerzalne poštne storitve kljub
temu, da je bil obveščen o bistveno spremenjenih okoliščinah s strani končnega
uporabnika, ni začel s ponovnim vročanjem in dostavo na dom ali v prostore
fizične ali pravne osebe.
11. člen
(poročanje o izjemah)
(1) Izvajalec univerzalne poštne
storitve je dolžan agenciji enkrat mesečno posredovati podatke o vseh izjemah
od vročanja in dostave pri izvajanju univerzalne poštne storitve, vključno z
njihovimi spremembami.
(2) Izvajalec univerzalne poštne
storitve mora v okviru podatkov iz prejšnjega odstavka agenciji posredovati
najmanj:
-       
poštni naslov izjeme,
-       
vrsto izjeme,
-       
vzrok za izjemo,
-       
način vročanja in dostave v primeru izjeme,
-       
datum začetka oziroma prenehanja izjeme.

Splošni akt o izjemah pri izvajanju
univerzalne poštne storitve (Uradni list RS, št. 22/10)
vsebuje naslednjo končno določbo:
»12. člen
(končna določba)
Ta splošni akt začne veljati
1. avgusta 2010.«.

Splošni akt o spremembah Splošnega akta o
izjemah pri izvajanju univerzalne poštne storitve (Uradni list RS, št. 58/13)
vsebuje naslednjo končno določbo:
»2. člen
Ta splošni akt začne veljati naslednji dan
po objavi v Uradnem listu Republike Slovenije.«.