I. SPLOŠNE DOLOČBE
1. člen
(vsebina)
Ta pravilnik določa način merjenja toplote ter način delitve
in obračuna stroškov za toploto v večstanovanjskih in drugih stavbah z najmanj
štirimi posameznimi deli (v nadaljnjem besedilu: stavbe).
2. člen
(uporaba)
(1) Ta pravilnik se uporablja za stavbe z najmanj
štirimi posameznimi deli, ki imajo centralno ogrevanje oziroma centralno pripravo
sanitarne tople vode (v nadaljnjem besedilu: topla voda) in se oskrbujejo s
toploto iz skupnega sistema ogrevanja (v nadaljnjem besedilu: generator
toplote) oziroma iz sistema daljinskega ogrevanja.
(2) Ta pravilnik se uporablja za delitev in obračun
stroškov za toploto iz sistema daljinskega ogrevanja oziroma stroškov za gorivo
za skupno kurilno napravo.
(3) Za postopek odločanja lastnikov posameznih delov
stanovanjske ali stanovanjsko-poslovne stavbe in določitev števila uporabnikov
posameznega stanovanjskega dela stavbe se uporabljajo predpisi, ki urejajo
upravljanje večstanovanjskih stavb.
(4) Za postopek odločanja lastnikov posameznih delov
poslovno-stanovanjske ali druge nestanovanjske stavbe se uporabljajo predpisi,
ki urejajo stvarnopravna razmerja.
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
1.     
celotni stroški za toploto oziroma gorivo stavbe (v nadaljnjem besedilu:
celotni stroški) so stroški za toploto, dobavljeno iz sistema daljinskega
ogrevanja, oziroma stroški za gorivo za proizvodnjo toplote iz skupne kurilne
naprave, ki so izkazani z računi ali specifikacijo stroškov za dobavljeno
toploto oziroma gorivo za stavbo, pri čemer se upoštevajo le stroški, ki so
odvisni od količine porabljene toplote oziroma goriva. Celotni stroški so
stroški za ogrevanje (ogrevanje posameznih in skupnih delov stavbe) in stroški
za pripravo tople vode;
2.     
delež ogrevane površine je razmerje med ogrevano površino posameznega
dela stavbe in seštevkom ogrevanih površin vseh posameznih delov stavbe;
3.     
delež števila uporabnikov je razmerje med številom uporabnikov
posameznega dela stavbe in številom uporabnikov vseh posameznih delov stavbe.
Pri tem se upošteva povprečno število uporabnikov v obračunskem obdobju;
4.     
delilnik stroškov toplote (v nadaljnjem besedilu: delilnik) je naprava,
ki omogoča indikacijo dejanske porabe toplote, ki omogoča določitev deležev
stroškov za ogrevanje in deležev stroškov za pripravo tople vode posameznih
delov stavbe. Delilniki po tem pravilniku so merilniki toplote, delilniki, ki
so nameščeni na radiatorjih, in vodomeri za toplo vodo za posamezne dele
stavbe;
5.     
indeks porabe toplote oziroma goriva je razmerje med porabo toplote
oziroma goriva v obravnavanem enoletnem obdobju in porabo toplote oziroma
goriva v predhodnem enoletnem obdobju, ki se pomnoži s 100;
6.     
izvajalec delitve je pravna ali fizična oseba, ki odčituje delilnike in
deli celotne stroške za toploto oziroma gorivo stavbe na podlagi pogodbenega
razmerja z upravnikom oziroma z lastniki stavbe ter ima programsko in strojno
opremo, ki omogoča odčitavanje delilnikov in delitev celotnih stroškov za
toploto oziroma gorivo stavbe;
7.     
izvajalec obračuna je pravna ali fizična oseba, ki razdeljuje in
obračunava celotne stroške za toploto oziroma gorivo stavbe na podlagi
pogodbenega razmerja z upravnikom oziroma lastniki stavbe. Izvajalec obračuna
je lahko upravnik stavbe, dobavitelj toplote ali upravljalec skupne kurilne
naprave;
8.     
obračunsko obdobje je obdobje, za katero se odčitujejo delilniki
stroškov toplote in drugi merilniki ter delijo in obračunavajo stroški za
toploto, traja pa največ dvanajst mesecev;
9.     
porabniški delež je delež stroškov za toploto oziroma gorivo, ki se
nanaša na merjeni del toplote za ogrevanje oziroma za pripravo tople vode
posameznega dela stavbe, vsota končnih porabniških deležev pa znaša 1;
10.  
posamezni del stavbe je stanovanje, poslovni prostor ali drug samostojen
prostor, za katerega se stroški delijo in obračunavajo ločeno;
11.  
poslovni del stavbe so posamezni poslovni deli v stanovanjsko-poslovni
stavbi ali nestanovanjski posamezni deli v drugi stavbi namenjeni stanovanjski
in nestanovanjski rabi;
12.  
poslovno-stanovanjska stavba je stavba, namenjena stanovanjski in
nestanovanjski rabi, razen stanovanjsko-poslovne stavbe, kot je določena s
Stanovanjskim zakonom (Uradni list RS, št. 69/03, 18/04 – ZVKSES, 47/06 –
ZEN, 45/08 – ZVEtL, 57/08, 62/10 – ZUPJS, 56/11 – odl. US, 87/11 in 40/12 –
ZUJF);
13.  
razdelilnik stroškov je preglednica deležev celotnih stroškov za toploto
oziroma gorivo stavbe, ki se nanašajo na posamezne dele stavbe v obračunskem
obdobju;
14.  
stanovanjski del stavbe so posamezni stanovanjski deli v
stanovanjsko-poslovni ali drugi stavbi, namenjeni stanovanjski in
nestanovanjski rabi;
15.  
temperaturni primanjkljaj je vsota dnevnih razlik med temperaturo zraka
v ogrevanem prostoru (20 °C) in povprečno dnevno zunanjo temperaturo. Pri
tem se upoštevajo le dnevi v ogrevalni sezoni, ko je bila povprečna zunanja
temperatura zraka nižja od 12 °C, po podatkih organa, ki je zadolžen za
izvajanje meteoroloških meritev;
16.  
toplota za ogrevanje je toplota za ogrevanje prostorov v posameznih in
skupnih delih;
17.  
ogrevana površina posameznega dela stavbe (v nadaljnjem besedilu:
ogrevana površina) je zaprta in ogrevana neto tlorisna površina posameznega
dela stavbe, določena na osnovi standarda SIST ISO 9836, razen neogrevanih
kleti, garaž, balkonov, lož in teras.
(2) Drugi izrazi s področja energetike, ki niso
opredeljeni s tem pravilnikom, imajo enak pomen, kot ga določajo predpisi, ki
urejajo področje energetike.
(3) Drugi izrazi s področja upravljanja stavb, ki niso
opredeljeni s tem pravilnikom, imajo enak pomen, kot ga določajo predpisi, ki
urejajo upravljanje stavb.
(4) Drugi izrazi s področja graditve objektov, ki niso
opredeljeni s tem pravilnikom, imajo enak pomen, kot ga določajo predpisi, ki
urejajo graditev objektov.
4. člen
(določitev delilnikov in parametrov obračuna)
(1) Lastniki posameznih delov stavbe (v nadaljnjem
besedilu: lastniki) odločijo o vrsti in tipu delilnikov, o izvajalcu delitve
ter o začetku in trajanju obračunskega obdobja. Lastniki odločitev sprejmejo na
zboru lastnikov ali s podpisovanjem listine.
(2) Če lastniki ne odločijo o začetku in trajanju
obračunskega obdobja, odloči o tem izvajalec obračuna, obračunsko obdobje pa
traja en mesec.
(3) Izvajalec delitve določi parametre za delitev in
obračun stroškov ogrevanja, in sicer:
-       
način določanja količine toplote za pripravo tople vode v skladu z
9. členom tega pravilnika,
-       
izračun korekturnih faktorjev za izenačitev vpliva lege posameznih delov
v stavbi v skladu s 15. členom tega pravilnika,
-       
delež stroškov za ogrevanje oziroma pripravo tople vode, ki se razdeli
med posamezne dele stavbe na osnovi porabniških deležev v skladu z
10. členom tega pravilnika.
(4) Upravnik oziroma lastniki, če stavba nima upravnika,
izvajalcu delitve in izvajalcu obračuna za posamezne dele stavbe posredujejo
podatke o številu oseb, o ogrevanih površinah, o višinah in celotnih toplotnih
izgubah iz 15. člena tega pravilnika.
II. MERJENJE PORABE TOPLOTE
5. člen
(delitev stroškov med stanovanjski in poslovni del stavbe)
(1) V stanovanjsko-poslovni stavbi ali
poslovno-stanovanjski stavbi se celotni stroški delijo na stanovanjski in
poslovni del stavbe.
(2) Če so vgrajene merilne naprave, ki omogočajo ločeno
indikacijo porabe stanovanjskega in poslovnega dela stavbe, se celotni stroški
med oba dela delijo na podlagi porabe obeh delov stavbe.
(3) Če merilne naprave iz prejšnjega odstavka niso
vgrajene, se celotni stroški med stanovanjski in poslovni del stavbe delijo
glede na razmerje priključne moči ogrevalnega sistema enega in drugega dela.
(4) Če merilne naprave iz drugega odstavka niso vgrajene
in podatki o priključnih močeh iz prejšnjega odstavka niso na razpolago, se
celotni stroški med stanovanjski in poslovni del stavbe delijo glede na
razmerje površine enega in drugega dela stavbe.
6. člen
(vgradnja merilnikov)
(1) Lastniki posameznih delov stavbe morajo vgraditi
merilnike toplote za ogrevanje.
(2) Ne glede na določbo prejšnjega odstavka se, če
toplota za ogrevanje v posamezni del stavbe vstopa na več mestih, lahko
uporabljajo delilniki, ki se namestijo na radiatorje. V tem primeru morajo biti
vsi posamezni deli stavbe opremljeni z delilniki iste vrste in istega tipa.
(3) Lastniki vseh posameznih delov stavbe morajo v vsak
posamezni del stavbe vgraditi vodomer za toplo vodo.
(4) Če tehnične možnosti ne omogočajo vgradnje vodomera za
toplo vodo v vsak posamezni del stavbe, morajo lastniki vgraditi vodomere za
toplo vodo ob rekonstrukciji razvoda tople vode.
(5) Izbrani tip delilnika mora biti združljiv z
ogrevalnim sistemom, posamezni delilniki pa nameščeni skladno z navodili
proizvajalca oziroma dobavitelja.
7. člen
(tehnične lastnosti delilnikov)
(1) Izbrani tip delilnika mora s tehničnimi lastnostmi
omogočati določitev porabniških deležev.
(2) Delilnik za namestitev na radiator izpolnjuje zahtevo
iz prejšnjega odstavka, če je izdelan skladno s standardom SIST EN 834.
(3) Merilnik toplote izpolnjuje zahteve iz prvega
odstavka tega člena, če je skladen s predpisi, ki urejajo merilne instrumente.
(4) Vodomer za toplo vodo izpolnjuje zahteve iz prvega
odstavka tega člena, če je skladen s predpisi, ki urejajo merilne instrumente.
8. člen
(zamenjava in vgradnja dodatnih radiatorjev)
Ob zamenjavi radiatorja, na katerem je nameščen delilnik,
oziroma vgradnji dodatnih radiatorjev morajo lastniki sočasno zagotoviti
namestitev delilnikov na te radiatorje in o tem predhodno obvestiti izvajalca
delitve.
III. DELITEV STROŠKOV ZA TOPLOTO
9. člen
(razdelitev celotnih stroškov)
(1) V stanovanjsko-poslovnih in poslovno-stanovanjskih
stavbah se delitev celotnih stroškov izvede ločeno za stanovanjski in za
poslovni del stavbe.
(2) V stavbah s centralnim ogrevanjem in centralno
pripravo tople vode, ki sta medsebojno povezana in kjer toplota za pripravo
tople vode ni merjena posebej, se toplota oziroma gorivo, porabljeno za
pripravo tople vode, določi na podlagi enačbe iz Priloge 1, ki je sestavni del
tega pravilnika.
(3) Toplota oziroma gorivo, porabljeno za ogrevanje, se
določi tako, da se od celotne porabljene toplote oziroma goriva odšteje toplota
oziroma gorivo, porabljeno za pripravo tople vode.
(4) Stroški za ogrevanje in stroški za pripravo tople
vode se določijo na podlagi celotnih stroškov z upoštevanjem deleža porabe
toplote za ogrevanje in pripravo tople vode.
10. člen
(deleži stroškov posameznih delov stavbe)
(1) Stroški za ogrevanje se v višini najmanj 50% in
največ 80% razdelijo med posamezne dele stavbe po porabniških deležih,
določenih na podlagi 11., 12., 13., 15., 18. in 19. člena tega pravilnika.
(2) Preostali del stroškov za ogrevanje se med posamezne
dele stavbe razdeli glede na delež ogrevane površine.
(3) Stroški za pripravo tople vode se v višini najmanj
50% in največ 80% razdelijo med posamezne dele stavbe po porabniških deležih,
določenih na podlagi 11., 12., 13., 14. in 19. člena tega pravilnika.
(4) Preostali del stroškov za pripravo tople vode se v
stanovanjskem delu na posamezne dele stavbe razdeli glede na delež števila
uporabnikov, v poslovnem delu pa glede na delež površine.
(5) Ne glede na določbe prvega do četrtega odstavka tega
člena se stroški za ogrevanje ali pripravo tople vode med posamezne dele stavbe
lahko razdelijo drugače, če se lastniki dogovorijo o načinu delitve s 100%
soglasjem in obvestijo o tem izvajalca delitve.
11. člen
(porabniški delež, če ni podatkov z delilnikov iz objektivnih
okoliščin)
Če ugotavljanje porabniškega deleža posameznega dela stavbe
zaradi objektivnih okoliščin ni mogoče, se porabniški delež določi tako, da je
za ogrevanje enak deležu ogrevane površine za pripravo tople vode pa je enak
deležu števila uporabnikov, v poslovnem delu pa deležu ogrevane površine.
12. člen
(porabniški delež, če ni podatkov z delilnikov po krivdi
lastnika)
Če ugotavljanje porabniškega deleža posameznega dela stavbe
ni mogoče, ker lastnik oziroma uporabnik:
-       
ni zagotovil vgradnje delilnikov,
-       
ni zagotovil pravilne vgradnje delilnikov,
-       
ni zagotovil vgradnje delilnikov ustreznega tipa,
-       
ne zagotovi odčitavanja delilnikov zaradi onemogočenega vstopa v
posamezni del stavbe,
-       
ne zagotovi overitve merilnika toplotne energije ali vodomera tople
vode,
-       
namerno poškoduje ali odstrani delilnike,
-       
ne javi poškodbe delilnikov,
-       
ne zagotovi popravila ali zamenjave delilnikov,
-       
ravna v nasprotju z 8. členom tega pravilnika ali
-       
izvede nedovoljen poseg v skupni sistem za ogrevanje (npr. vgradnja
dodatnega grelnega telesa, vgradnja naprave za gretje sanitarne tople vode s
toploto iz ogrevalnega sistema)
se porabniški delež za ogrevanje oziroma
pripravo tople vode določi skladno z 11. členom tega pravilnika in pomnoži
s faktorjem 3.
13. člen
(določitev osnovnih porabniških deležev na podlagi
delilnikov)
(1) Osnovni porabniški delež je razmerje med indicirano
porabljeno toploto posameznega dela stavbe in seštevkom indicirane porabljene
toplote vseh posameznih delov stavbe, ločeno za ogrevanje in za pripravo tople
vode. 
(2) Indicirana porabljena toplota posameznega dela stavbe se
določi na podlagi razlike odčitkov delilnikov na koncu in začetku obračunskega
obdobja.
14. člen
(določitev porabniških deležev za pripravo tople vode na
podlagi delilnikov)
Porabniški deleži za pripravo tople vode posameznega dela
stavbe na podlagi delilnikov se izračunajo s preračunom osnovnih porabniških
deležev iz prejšnjega člena na število uporabnikov, za katere so na voljo
odčitki z delilnikov za stanovanjske dele stavbe, oziroma na ogrevano površino,
za katero so na voljo odčitki z delilnikov za poslovne dele stavbe, po enačbi:
 za posamezni
stanovanjski del
oziroma
 za posamezni
poslovni del,
pri čemer je:
-     di:      porabniški
delež i-tega posameznega dela stavbe za pripravo tople vode,
-     do,i:    osnovni
porabniški delež i-tega posameznega dela stavbe, določen v 13. členu,
-     ∑Nd:  vsota
števila uporabnikov tistih stanovanjskih delov stavbe, za katere so na voljo
odčitki z delilnikov,
-     ∑Ad:  vsota
ogrevane površine tistih poslovnih delov stavbe, za katere so na voljo odčitki
z delilnikov (m2),
-     ∑N:   vsota
števila uporabnikov vseh stanovanjskih delov stavbe,
-     ∑A:   vsota
ogrevanih površin vseh poslovnih delov stavb (m2).
15. člen
(korekcija osnovnih porabniških deležev zaradi vpliva lege
in določitev porabniških deležev za ogrevanje na podlagi delilnikov)
(1) Osnovni porabniški deleži posameznih delov stavbe za
ogrevanje, določeni na način iz 13. člena tega pravilnika, se korigirajo s
korekturnimi faktorji zaradi izenačitve vpliva lege posameznih delov v stavbi,
po enačbi:
pri čemer je:
-       
dk,i:  korigirani porabniški delež i-tega posameznega
dela stavbe za ogrevanje,
-       
do,i:  osnovni porabniški delež posameznega dela
stavbe, določen v 13. členu,
-       
ki:    korekturni faktor i-tega posameznega dela
stavbe.
(2) Korekturni faktorji se določijo glede na celotne toplotne
izgube posameznih delov stavbe, določene na podlagi predpisa, ki ureja
učinkovito rabo energije v stavbah, in predpisa, ki ureja podrobnejšo vsebino,
obliko in metodologijo za izdajo energetske izkaznice. Pri izračunu celotnih
toplotnih izgub se za toplotne prehodnosti transparentnih delov elementov
zunanje površine stavbe privzamejo največje dovoljene vrednosti, skladno s
predpisom, ki ureja učinkovito rabo energije v stavbah. Privzame se naravno
prezračevanje posameznih delov stavbe s stopnjo izmenjave zraka 0,50 h-1.
Korekturni faktorji posameznih delov stavbe se izračunajo po enačbi:
¸
pri čemer je:
-       
QL,ref:   celotne toplotne izgube referenčnega dela
stavbe, pri čemer je referenčni del stavbe tisti del stavbe, ki ima najmanjše
celotne toplotne izgube na enoto ogrevane površine (kWh),
-       
Aref:      ogrevana površina referenčnega dela stavbe
(m2),
-       
QL,i:     celotne toplotne izgube i-tega posameznega
dela stavbe (kWh),
-       
Ai:        ogrevana površina i-tega posameznega dela
stavbe (m2).
(3) Korekturni faktorji se ponovno določijo, če se izvedejo
posegi na zunanjem ovoju stavbe, ki imajo vpliv na celotne toplotne izgube,
določene na način iz prejšnjega odstavka. 
(4) Porabniški deleži posameznih delov stavb za ogrevanje na
podlagi delilnikov se izračunajo s preračunom korigiranih porabniških deležev
iz prvega odstavka tega člena na ogrevano površino, za katero so na voljo
odčitki z delilnikov, po enačbi:
pri čemer je:
-       
di:         porabniški delež i-tega posameznega dela
stavbe za ogrevanje,
-       
dk,i:       korigirani porabniški delež i-tega
posameznega dela stavbe,
-       
∑dk:          vsota korigiranih porabniških deležev iz
prvega odstavka tega člena,
-       
∑Ad:    vsota ogrevane površine tistih delov stavbe,
za katere so na voljo odčitki z delilnikov (m2),
-       
∑A  :    vsota ogrevanih površin vseh delov stavbe (m2).
16. člen
(deleži stroškov posameznih delov stavbe, če ni vgrajenih
delilnikov)
Če noben posamezen del stavbe nima vgrajenih delilnikov, se
stroški za ogrevanje razdelijo glede na delež ogrevane površine, stroški za
pripravo tople vode v stanovanjskem delu stavbe glede na delež števila
uporabnikov, stroški za pripravo tople vode v poslovnem delu stavbe pa glede na
delež površine.
17. člen
(delitev stroškov po ogrevani prostornini)
Stroški, ki se delijo glede na ogrevano površino, se delijo
po ogrevani prostornini, če se višina vsaj enega posameznega dela stavbe
razlikuje od drugih posameznih delov stavbe za več kot 10%.
18. člen
(omejitev porabniških deležev na podlagi delilnikov za
ogrevanje)
(1) Porabniški deleži za ogrevanje, določeni v četrtem
odstavku 15. člena tega pravilnika, ki so nižji od 40 % deleža ogrevane
površine, se zaradi zagotavljanja ustreznih bivalnih pogojev posameznega dela
stavbe zvišajo na 40 % deleža ogrevane površine. 
(2) Porabniški deleži za ogrevanje, določeni v četrtem
odstavku 15. člena tega pravilnika, ki so višji od 300 % deleža ogrevane
površine, se znižajo na 300 % deleža ogrevane površine.
19. člen
(preračun porabniških deležev na končne porabniške deleže)
Porabniški deleži posameznih delov stavb za ogrevanje,
določeni v skladu z 11., 12., 15. in 18. členom tega pravilnika, ter porabniški
deleži posameznih delov stavb za pripravo tople vode, določeni v skladu z 11.,
12. in 14. členom tega pravilnika, se, ločeno za ogrevanje in pripravo tople
vode, preračunajo na končne porabniške deleže, tako da je njihova vsota enaka
1, po enačbi:
pri čemer je:
-       
dkon,i:    končni porabniški delež i-tega posameznega
dela stavbe,
-       
di:         porabniški delež i-tega posameznega dela
stavbe,
-       
∑d:       vsota porabniških deležev vseh posameznih delov stavb.
20. člen
(izdelava razdelilnika stroškov)
Izvajalec delitve na podlagi postopkov iz 9. do
19. člena tega pravilnika, za vsako obračunsko obdobje izdela razdelilnik
stroškov in ga predloži izvajalcu obračuna.
21. člen
(obveznosti izvajalca delitve)
(1) Izvajalec delitve mora voditi evidenco o delitvi
stroškov za toploto oziroma gorivo in te podatke hraniti najmanj pet let po
koncu obračunskega obdobja.
(2) Izvajalec delitve mora lastniku na njegovo zahtevo
omogočiti vpogled v vse podatke in izračune, ki so podlaga za delitev stroškov
za toploto oziroma gorivo.
(3) Izvajalec delitve mora lastnikom dati vse potrebne
informacije in podporo pri sprejemanju in uresničevanju odločitev v zvezi z
izvajanjem tega pravilnika.
IV. OBRAČUN STROŠKOV ZA TOPLOTO IN POROČANJE
22. člen
(obveznosti izvajalca obračuna)
(1) Izvajalec obračuna mora lastniku na njegovo zahtevo
omogočiti vpogled v vse podatke, ki so bili podlaga za obračun stroškov za
toploto oziroma gorivo.
(2) Izvajalec obračuna mora lastnikom dati vse potrebne
informacije in podporo pri sprejemanju in uresničevanju odločitev v zvezi z
izvajanjem tega pravilnika.
23. člen
(izdelava letnega poročila o porabi in stroških za toploto)
Izvajalec obračuna mora vsako leto izdelati letno poročilo o
porabi in stroških za toploto oziroma gorivo (v nadaljnjem besedilu: letno
poročilo) ter v treh mesecih po izteku obravnavanega enoletnega obdobja
zagotoviti objavo letnega poročila na oglasni deski.
24. člen
(vsebina letnega poročila)
(1) V letnem poročilu iz prejšnjega člena morajo biti
navedeni vsaj:
-       
začetek in konec obravnavanega enoletnega obdobja;
-       
ogrevana površina vseh posameznih delov stavbe, ogrevana površina
posameznih delov stavbe in delež ogrevane površine posameznih delov stavbe;
-       
število uporabnikov stavbe, število uporabnikov posameznih delov stavbe,
delež števila uporabnikov posameznih delov stavbe;
-       
skupna poraba toplote oziroma goriva za celotno stavbo, prikazana ločeno
za ogrevanje in za pripravo tople vode;
-       
cena toplote oziroma goriva;
-       
skupni stroški za toploto oziroma gorivo stavbe, razdeljeni na stroške
za ogrevanje in stroške za pripravo tople vode;
-       
delež stroškov za toploto oziroma gorivo posameznih delov stavbe,
razdeljen za ogrevanje in za pripravo tople vode;
-       
stroški za toploto oziroma gorivo posameznih delov stavbe, razdeljeni na
stroške za ogrevanje in stroške za pripravo tople vode;
-       
indeks porabe toplote oziroma goriva za ogrevanje in pripravo tople vode
za celotno stavbo.
(2) Pri določanju indeksa porabe toplote oziroma goriva
iz devete alinee prejšnjega odstavka se poraba toplote oziroma goriva za
ogrevanje za obravnavano enoletno obdobje preračuna z dejanskega na referenčni
temperaturni primanjkljaj, ki se vzame za predhodno triletno obdobje.
(3) Letno poročilo ne sme vsebovati osebnih podatkov.
25. člen
(poročanje ministrstvu)
Izvajalec obračuna mora Ministrstvu za infrastrukturo na zahtevo
posredovati podatke o številu in ogrevani površini stavb ter številu posameznih
delov stavb, v katerih so vgrajeni delilniki, pa tudi o porabi toplote oziroma
goriva za ogrevanje in pripravo tople vode v preteklih treh letih.
26. člen
(hramba dokumentacije)
Upravnik oziroma lastniki, če stavba nima upravnika, morajo trajno
hraniti tehnično dokumentacijo o stavbi, skupni kurilni napravi, grelnih
telesih, delilnikih, merilnikih in drugih napravah.

Priloga
1: Izračun toplote oziroma goriva za pripravo tople vode

Pravilnik o načinu delitve in obračunu
stroškov za toploto v stanovanjskih in drugih stavbah z več posameznimi deli
(Uradni list RS, št. 82/15) vsebuje naslednje prehodne in
končne določbe:
»V. PREHODNE IN KONČNE DOLOČBE
27. člen
(določitev parametrov
obračuna)
Parametri za delitev in obračun stroškov, sprejeti na podlagi
Pravilnika o načinu delitve in obračunu stroškov za toploto v stanovanjskih in
drugih stavbah z več posameznimi deli (Uradni list RS, št. 7/10 in 17/14 –
EZ-1), ki so skladni s tem pravilnikom, se uporabljajo do sprejetja novih
parametrov za delitev in obračun stroškov, sprejetih skladno z določbami
4. člena tega pravilnika.
28. člen
(določitev korekturnih
faktorjev)
Ne glede na določbo prvega odstavka 15. člena, se
korekturni faktorji, določeni na podlagi Pravilnika o načinu delitve in
obračunu stroškov za toploto v stanovanjskih in drugih stavbah z več
posameznimi deli (Uradni list RS, št. 7/10 in 17/14 – EZ-1) uporabljajo do
1. januarja 2025.
29. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o načinu delitve in obračunu stroškov za toploto v stanovanjskih in
drugih stavbah z več posameznimi deli (Uradni list RS, št. 7/10 in 17/14 –
EZ-1).
30. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o načinu delitve in obračunu stroškov za toploto v stanovanjskih in
drugih stavbah z več posameznimi deli (Uradni list RS, št. 61/16) spreminja 28. člen pravilnika
tako, da se glasi:
»28. člen
(določitev korekturnih
faktorjev)
Ne glede na določbo drugega odstavka 15. člena pravilnika se
lahko korekturni faktorji, določeni na podlagi Pravilnika o načinu delitve in
obračunu stroškov za toploto v stanovanjskih in drugih stavbah z več
posameznimi deli (Uradni list RS, št. 7/10 in 17/14 – EZ-1), uporabljajo še do
1. januarja 2025.«;
ter vsebuje naslednji prehodni in končno
določbo:
»PREHODNI IN KONČNA DOLOČBA
10. člen
(korekturni faktorji in obračunska obdobja)
(1) Šteje se, da so korekturni faktorji, ki so bili določeni
na podlagi Pravilnika o načinu delitve in obračunu stroškov za toploto v
stanovanjskih in drugih stavbah z več posameznimi deli (Uradni list RS, št.
82/15), skladni s spremenjenim drugim odstavkom 15. člena pravilnika.
(2) Pri obračunskih obdobjih, ki so se začela pred
uveljavitvijo tega pravilnika, se spremembe in dopolnitve pravilnika začnejo
uporabljati s prvim naslednjim obračunskim obdobjem.
11. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.