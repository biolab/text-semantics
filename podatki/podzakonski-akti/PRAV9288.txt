1. člen
(vsebina)
Ta pravilnik določa metode merjenja zemljišč in tehnične tolerance
meritev za izvedbo kontrol za ukrepe kmetijske politike in za izvedbo
inšpekcijskega nadzora ukrepov kmetijske politike ter zbirk podatkov, ki
vključujejo podatke o zemljiščih, za izvajanje Uredbe Komisije (ES) št.
796/2004 z dne 21. Aprila 2004 o podrobnih pravilih za izvajanje navzkrižne
skladnosti, modulacije in integriranega administrativnega ter kontrolnega sistema,
predvidenih z Uredbo Sveta (ES) št. 1782/2003 o skupnih pravilih za sheme
neposrednih podpor v okviru skupne kmetijske politike ter o uvedbi nekaterih
shem podpor za kmete (UL L št. 141 z dne 30. 4. 2004, str. 18), zadnjič
spremenjene z Uredbo Komisije (ES) št. 319/2008 z dne 7. aprila 2008 o spremembi
Uredbe (ES) št. 795/2004 o podrobnih pravilih za izvajanje sheme enotnega
plačila, predvidenega v Uredbi Sveta (ES) št. 1782/2003 o skupnih pravilih za
sheme neposrednih podpor v okviru skupne kmetijske politike in o uvedbi
nekaterih shem podpor za kmete, ter Uredbe (ES) št. 796/2004 o podrobnih pravilih
za izvajanje navzkrižne skladnosti, modulacije in integriranega
administrativnega in kontrolnega sistema, predvidenih z Uredbo Sveta (ES) št.
1782/2003 (UL L št. 95 z dne 8. 4. 2008, str. 63).
2. člen
(metode merjenja)
(1) Za merjenje zemljišč se uporabljajo naslednje merilne metode:
-       
merjenje z GPS napravo,
-       
merjenje na ekranu iz ortofotov narejenih iz letalskih ali satelitskih
posnetkov (v nadaljnjem besedilu: merjenje iz ortofotov),
-       
merjenje z merilnim kolesom in
-       
merjenje z merskim trakom.
(2) Za merjenje površin se praviloma uporabljata merjenje z
GPS napravo ter merjenje iz ortofotov.
(3) Merjenje površin z merilnim kolesom ali merskim trakom se
uporablja le izjemoma na ravnini za poligone pravilnih oblik.
(4) Pri merjenju površine posameznega poligona se lahko uporabi
več metod, če meritve ni mogoče opraviti le z eno metodo.
3. člen
(tehnične tolerance za meritve površin)
(1) Tehnične tolerance za meritve površin z merilnimi
metodami iz prvega odstavka prejšnjega člena so naslednje:
-       
za merjenje površin z GPS napravo je 1,25 metra krat obseg izmerjene
površine,
-       
za merjenje površin iz ortofotov je 1,5 krat velikost slikovnega elementa
ortofota krat obseg izmerjene površine,
-       
za merjenje površin z merilnim kolesom in merskim trakom je 4% od
izmerjene površine.
(2) Ne glede na določila prvega odstavka, največja tehnična toleranca
ne sme preseči 1 hektara.
(3) V primeru ko se pri izmeri površine posameznega poligona kombinirata
dve merilni metodi, se uporabi tehnična toleranca prevladujoče merilne metode
posamezne meritve.
(4) V primeru, ko se za posamezno vrsto kontrole ali kontrolo
posameznega ukrepa zahteva drugačna tehnična toleranca kot je navedena v prvem
odstavku, Agencija Republike Slovenije za kmetijske trge in razvoj podeželja (v
nadaljnjem besedilu: agencija) tehnično toleranco meritve določi v skladu s
smernicami Komisije o tehničnih tolerancah meritev in jo objavi na spletni
strani agencije pred rokom za oddajo zahtevkov.
(5) Ne glede na določbo prejšnjega odstavka, v primerih ko
Komisija smernice o tehničnih tolerancah meritev objavi po roku za oddajo
zahtevkov, agencija tehnično toleranco meritev določi na način določen v
prejšnjem odstavku in objavi na spletni strani agencije najpozneje pred
začetkom izvajanja kontrol.
4. člen
(tehnične tolerance za meritve linij)
(1) Linije dolžine nad 100 metrov se praviloma meri z uporabo
GPS naprave pri čemer se upošteva toleranca 2 metra.
(2) Pri merjenju linij na ekranu iz ortofotov je toleranca meritve
2%.
(3) Z merilnim kolesom ali merskim trakom se praviloma meri
linije dolžine do 100 metrov pri čemer se upošteva 2% toleranca.
5. člen
(pozicijska toleranca)
(1) Za potrebe tega pravilnika pozicijska toleranca pomeni dovoljen
prostorski premik za poligon izmerjen z GPS napravo ali izmerjen na ekranu iz
ortofotov.
(2) Zaradi pozicijske nenatančnosti vira za določitev GERK-a
ali neugodnih pogojev za izvedbo meritve z GPS napravo, je pozicijska toleranca
največ 3 metre.
(3) Na območjih, kjer meje uporabe zemljišč niso razvidne iz ortofotov
in se teh mej ne da dovolj natančno določiti iz drugih kartografskih virov, je
pozicijska toleranca največ 10 metrov. Ta območja Ministrstvo za kmetijstvo,
gozdarstvo in prehrano objavi na spletni strani http://rkg.gov.si/GERK vsako
leto pred rokom za oddajo zbirne vloge.
(4) Uporabo pozicijske tolerance je potrebno zabeležiti v aplikacijo
za kontrolo.
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
metodah ugotavljanja in merjenja kmetijskih parcel ter o tolerancah meritev
(Uradni list RS, št. 118/06).
7. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-431/2008
Ljubljana, dne 19. decembra 2008
EVA 2008-2311-0169
dr. Milan Pogačnik l.r.
Minister
za kmetijstvo, gozdarstvo in prehrano