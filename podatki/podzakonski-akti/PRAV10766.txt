I. SPLOŠNO
1. člen
(vsebina)
Ta pravilnik v skladu z Direktivo Evropskega parlamenta in
Sveta 98/70/ES z dne 13. oktobra 1998 o kakovosti motornega bencina in
dizelskega goriva ter spremembo Direktive 93/12/EGS (UL L št. 350 z dne 28. 12.
1998, str. 58), zadnjič spremenjeno z Direktivo Komisije 2014/77/EU z dne 10. junija
2014 o spremembi prilog I in II k Direktivi 98/70/ES Evropskega parlamenta in
Sveta o kakovosti motornega bencina in dizelskega goriva (UL L št. 170 z dne
11. 6. 2014, str. 62) in Direktivo Sveta 1999/32/ES z dne 26. aprila 1999 o
zmanjšanju deleža žvepla v nekaterih vrstah tekočega goriva, ki spreminja
Direktivo 93/12/EGS (UL L št. 121 z dne 11. 5. 1999, str. 13), zadnjič spremenjeno
z Direktivo 2012/33/EU Evropskega parlamenta in Sveta z dne 21. novembra 2012 o
spremembi Direktive Sveta 1999/32/ES glede vsebnosti žvepla v gorivih za
plovila (UL L št. 327 z dne 27. 11. 2012, str. 1) določa:
-       
monitoring fizikalno-kemijskih lastnosti goriv (v nadaljnjem besedilu:
monitoring lastnosti goriv);
-       
način poročanja o opravljenih meritvah;
-       
pogoje za izdajo in odvzem pooblastila za izvajanje monitoringa.
2. člen
(uporaba)
Ta pravilnik se uporablja za monitoring:
-       
lastnosti goriv, ki se uporabljajo za motorje na prisilni vžig in motorje
na kompresijski vžig za cestna vozila in necestno mobilno mehanizacijo
(vključno s plovili za celinske plovne poti, ko niso na morju), kmetijske in
gozdarske traktorje ter plovila za rekreacijo, ko niso na morju, in katerakoli
druga plovila v teritorialnem morju Republike Slovenije;
-       
vsebnosti žvepla v gorivih, ki se uporabljajo v kurilnih napravah.
3. člen
(izrazi)
(1) Izrazi, uporabljeni v tem pravilniku, imajo naslednji
pomen:
1.     
negotovost določa znotraj katerih meja okrog izmerjene vrednosti se nahaja
pravi rezultat preskusa in s kolikšno verjetnostjo. Pri ugotavljanju skladnosti
lastnosti se kot podatek za negotovost uporablja razširjeno negotovost, to je
kombinirana negotovost povečana za faktor pokritja, kot npr. k = 2 (za 95 %
interval zaupanja);
2.     
obnovljivost pomeni merilo za natančnost preskusne metode in je določena
na podlagi primerjave rezultatov preskusa pri obnovljivih pogojih (ista metoda,
isti vzorec, različni izvajalec, različna oprema, različni laboratorij, daljši
čas med meritvami). Vrednost obnovljivosti je podana v standardni preskusni
metodi.
(2) Drugi izrazi, uporabljeni v tem pravilniku, imajo enak
pomen, kot ga določa uredba, ki ureja fizikalno-kemijske lastnosti goriv.
II. MONITORING LASTNOSTI GORIV
4. člen
(ugotavljanje lastnosti goriv)
(1) Merila za določanje obsega in načina izvajanja programa
monitoringa lastnosti goriv (v nadaljnjem besedilu: program monitoringa) so
določena v 1. točki priloge 1, ki je sestavni del tega pravilnika, obseg
ugotavljanja lastnosti goriv v 2. točki priloge 1 tega pravilnika in postopek
vzorčenja goriv v 3. točki priloge 1 tega pravilnika.
(2) Lastnosti goriv se na plovilih in na kraju dobave
določajo, če ni drugače navedeno, po metodah iz zadnje veljavne izdaje
standardov, določenih v prilogi 2, ki je sestavni del tega pravilnika.
5. člen
(ugotavljanje skladnosti motornega bencina in dizelskega
goriva)
(1) Pri ugotavljanju skladnosti lastnosti motornega bencina
in dizelskega goriva, ki je namenjeno za delovanje motorjev na prisilni vžig in
dizelskih motorjev na kompresijski vžig, se za najmanjšo dovoljeno vrednost
odstopanja pod ali nad pravo vrednostjo, kot je opredeljena v predpisu, ki
ureja fizikalno-kemijske lastnosti goriv, uporabi ocenjena negoto­vost
uporabljene preskusne metode.
(2) Rezultat meritve za posamezno lastnost je neskladen,
kadar je rezultat preskusa, vključno z upoštevanjem negotovosti uporabljene
preskusne metode, pod ali nad pravo vrednostjo.
(3) V primerih, kjer negotovost uporabljene preskusne metode
ni ocenjena, se namesto podatka o negotovosti uporabi podatek o obnovljivosti
uporabljene preskusne metode in merila, opisana v standardu SIST EN ISO
4259:2006.
6. člen
(monitoring goriv na kraju dobave)
(1) Monitoring goriv na kraju dobave opravljajo izvajalci
monitoringa iz 8. člena tega pravilnika po programu monitoringa, ki ga pošljejo
v potrditev ministrstvu, pristojnemu za okolje (v nadaljnjem besedilu:
ministrstvo) najpozneje do 30. septembra tekočega leta za prihodnje leto.
(2) Izvajalec monitoringa mora dobavitelju ali distributerju
najpozneje v 30 dneh od dneva vzorčenja goriva izdati poročilo o monitoringu
lastnosti goriv na obrazcu iz 4. točke priloge 1 tega pravilnika.
(3) Izvajalec monitoringa mora hraniti rezultate preizkušanja
lastnosti vzorcev goriv in poročila iz drugega odstavka tega člena najmanj tri
leta ter jih poslati ministrstvu na njegovo zahtevo.
7. člen
(monitoring lastnosti goriv na plovilih)
(1) Monitoring lastnosti goriv na plovilih se izvaja:
1.     
z nadzorom ladijskih listin in dokumentacije o dobavi goriv za plovila
in
2.     
po potrebi z:
a)   
vzorčenjem goriva za plovila med dobavo na bencinskih servisih v skladu
s Smernicami za vzorčenje goriva za namen določitve skladnosti s spremenjeno
prilogo VI k Mednarodni konvenciji o preprečevanju onesnaževanja morja z ladij
iz leta 1973 in Protokolu iz leta 1978 (Uradni list SFRJ, št. 2/81; v
nadaljnjem besedilu MARPOL), sprejetimi z Resolucijo 182 (59) Odbora za varstvo
morskega okolja Mednarodne pomorske organizacije z dne 17. julija 2009, ki so
objavljene na spletni strani ministrstva, pristojnega za promet, in analizo
vsebnosti žvepla v tem gorivu, ali
b)   
vzorčenjem goriva za plovila med bunkeriranjem, vzorčenjem in analizo
vsebnosti žvepla v gorivu za plovila v rezervoarjih, če je to tehnično in
ekonomsko izvedljivo, ter zapečatenih vzorcev na krovu ladij.
(2) Analizo vsebnosti žvepla v gorivih za plovila opravljajo
izvajalci monitoringa po programu monitoringa, ki ga pošljejo v potrditev
najpozneje do 30. septembra tekočega leta za prihodnje leto:
1.     
ministrstvu za vzorčenje iz a) točke pod 2 prejšnjega odstavka,
2.     
Upravi Republike Slovenije za pomorstvo (v nadaljnjem besedilu: uprava)
za vzorčenje iz b) točke pod 2 prejšnjega odstavka.
(3) Izvajalec monitoringa mora najpozneje v dveh dneh od
odvzema vzorca goriva med bunkeriranjem ali iz rezervoarja ali prevzema
zapečatenega vzorca goriva iz b) točke pod 2 prvega odstavka tega člena oziroma
pred odhodom ladje, kar je prej, oddati poročilo o monitoringu ladjarju na
obrazcu iz 4. točke priloge 1 tega pravilnika, kopijo poročila o monitoringu pa
mora poslati upravi v elektronski obliki.
(4) Izvajalec monitoringa mora hraniti rezultate preizkušanja
lastnosti vzorcev goriv in poročila iz prejšnjega odstavka najmanj tri leta in
jih poslati upravi ali ministrstvu na njuno zahtevo.
III. IZVAJALCI MONITORINGA
8. člen
(izvajalci monitoringa)
Monitoring goriv lahko opravljajo izvajalci monitoringa, če
jim za posamezno leto program monitoringa potrdi:
-       
ministrstvo v primeru iz prvega odstavka 6. člena in 1. točke drugega
odstavka 7. člena tega pravilnika ali
-       
uprava v primeru iz 2. točke drugega odstavka 7. člena tega pravilnika.
9. člen
(pridobitev pooblastila)
(1) Izvajalec monitoringa je lahko pravna oseba ali
samostojni podjetnik posameznik, ki pridobi pooblastilo ministrstva pod pogoji
iz zakona, ki ureja varstvo okolja in naslednjimi pogoji:
1.     
je usposobljena izvajati program monitoringa na najvišji ravni strokovne
usposobljenosti in tehničnega znanja in v skladu s standardom SIST EN 14274,
2.     
izpolnjuje zahteve za nadziranje naftnih derivatov, kar mora dokazati z
akreditacijsko listino, skladno z zahtevami standarda SIST/EN ISO/IEC 17020 in
3.     
ima za podizvajalce le laboratorije, ki izpolnjujejo zahteve za
izvajanje preskusov, enakovredne tistim, navedenim v standardu SIST EN ISO/IEC
17025, kar morajo laboratoriji dokazati z akreditacijsko listino ter
zagotavljati, da so preskusi, ki jih izvajajo po metodah iz drugega odstavka 4.
člena tega pravilnika, akreditirani.
(2) Oseba, ki je upravičena izvajati monitoring v drugi
državi članici Evropske unije, lahko na podlagi overjene kopije akta, ki ga je
za izvajanje monitoringa izdal pristojni organ države članice, pridobi
pooblastilo za izvajanje monitoringa.
(3) Izvajalec monitoringa in zaposleni pri njem morajo
varovati poslovne skrivnosti o vseh informacijah, ki so bile pridobljene med
izvajanjem monitoringa lastnosti goriv.
10. člen
(veljavnost in podaljšanje pooblastila)
(1) Pooblastilo iz prvega odstavka 8. člena tega pravilnika
se izda za dobo šestih let.
(2) Veljavnost pooblastila iz prejšnjega odstavka se lahko na
podlagi vloge izvajalca monitoringa podaljša za šest let, če so izpolnjeni
pogoji iz tega pravilnika.
IV. LETNO POROČANJE O MONITORINGU
11. člen
(letno poročanje o monitoringu lastnosti goriv)
(1) Izvajalec monitoringa mora najpozneje do 31. marca
tekočega leta za preteklo leto poročati:
-       
ministrstvu o izvedbi programa monitoringa na kraju dobave, ki ga je
opravil v preteklem letu;
-       
upravi in ministrstvu o vseh analizah vsebnosti žvepla v zapečatenih
vzorcih dobavljenega goriva za plovila, ki jih je opravil v preteklem letu.
(2) Letno poročanje iz prve alineje prejšnjega odstavka
vključuje podatke o:
-       
letnem monitoringu na obrazcu iz 5. točke priloge 1 tega pravilnika;
-       
letnih količinah motornega bencina in dizelskega goriva, ki so dane na
trg;
-       
izmerjenih parametrih okoljskih specifikacij vzorcev motornega bencina
in dizelskega goriva, ki so določeni za posamezno gorivo v predpisu, ki ureja
fizikalno-kemijske lastnosti tekočih goriv;
-       
številu izvedb monitoringa posamezne vrste goriva po mesecih;
-       
letnih količinah težkega kurilnega olja, ki so dane na trg;
-       
izmerjenem deležu žvepla v težkem kurilnem olju;
-       
številu izvedb monitoringa težkega kurilnega olja po mesecih;
-       
kratek opis geografskega obsega, na katerem posamezni distributer daje
na trg motorna in dizelska goriva z vsebnostjo žvepla manj kot 10 ppm.
(3) Podatke iz druge, tretje in četrte alineje prejšnjega
odstavka pošlje izvajalec monitoringa ministrstvu na obrazcu, ki je objavljen
na spletni strani ministrstva.

Priloga
1: Program monitoringa
Priloga
2: Metode za ugotavljanje lastnosti goriv
Priloga 3: (črtana)

Pravilnik o monitoringu fizikalno-kemijskih
lastnosti tekočih goriv (Uradni list RS, št. 76/11) vsebuje naslednjo prehodno in
končno določbo:
»V. PREHODNA IN KONČNA DOLOČBA
12. člen
(prehodna določba)
Pravna oseba ali samostojni podjetnik posameznik, ki je
pridobil pooblastilo za ugotavljanje skladnosti goriv v skladu z Uredbo o
fizikalno kemijskih lastnostih goriv (Uradni list RS, št. 63/06 in 92/06),
lahko izvaja monitoring lastnosti goriv v skladu z določbami tega pravilnika do
izteka roka veljavnosti pridobljenega pooblastila.
13. člen
(začetek veljavnosti)
Ta pravilnik začne veljati 1. oktobra 2011.«.

Pravilnik o spremembah in dopolnitvah
Pravilnika o monitoringu fizikalno-kemijskih lastnosti tekočih goriv (Uradni
list RS, št. 56/14) vsebuje naslednjo končno določbo:
»5. člen
(končna določba)
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o monitoringu fizikalno-kemijskih lastnosti tekočih goriv (Uradni
list RS, št. 35/18) vsebuje naslednjo končno določbo:
»KONČNA DOLOČBA
8. člen
Ta pravilnik začne veljati petnajsti dan po objavi v Uradnem
listu Republike Slovenije.«.