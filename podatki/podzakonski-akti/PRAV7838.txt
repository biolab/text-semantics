1. člen
Ta pravilnik v skladu Direktivo Sveta
96/53/ES z dne 25. julija 1996 o določitvi največjih dovoljenih mer
določenih cestnih vozil v Skupnosti v notranjem in mednarodnem prometu in
največjih dovoljenih tež v mednarodnem prometu (UL L št. 235 z dne 17. 9.
1996, str. 59), kot je bila nazadnje spremenjena z Direktivo 2002/7/ES
Evropskega parlamenta in Sveta z dne 18. februarja 2002 o spremembi
Direktive Sveta 96/53/ES o določitvi največjih dovoljenih mer določenih cestnih
vozil v Skupnosti v notranjem in mednarodnem prometu in največjih dovoljenih
tež v mednarodnem prometu (UL L št. 67 z dne 9. 3. 2002, str. 47), določa
največje dovoljene mere in mase določenih kategorij* vozil v cestnem prometu
ter vrste in vsebino dokazil o skladnosti z določbami tega pravilnika.
2. člen
(1) Ta pravilnik velja za:
-      
največje mere in mase motornih vozil kategorij M2, M3 in N ter
priklopnih vozil kategorij O;
-      
največje mere kmetijskih in gozdarskih traktorjev kategorij T in C ter
njihovih priklopnih vozil kategorije R in zamenljivih vlečenih strojev
kategorije S, kadar so na gospodarski vožnji.
(2) Ta pravilnik ne velja za zgibne
avtobuse, ki so sestavljeni iz več kot dveh delov.
3. člen
(1) Zahteve glede največjih mer in mas
kategorij vozil iz prejšnjega člena so določene v Prilogi I, ki je sestavni del
tega pravilnika.
(2) Vse največje mere, določene v
Prilogi I tega pravilnika, se merijo v skladu z določbami tehnične
specifikacije TSV 148 (za cestna vozila) in tehnične specifikacije TSV 422 (za
traktorje in njihove priklopnike oziroma zamenljive vlečene stroje), brez
pozitivnih odstopanj.
4. člen
(1) Izrazi, uporabljeni v tem pravilniku,
imajo naslednji pomen:
-      
»motorno vozilo« pomeni kakršno koli vozilo, namenjeno vožnji po cesti,
ki se premika po cesti z lastno močjo;
-      
»priklopnik« pomeni priklopno vozilo, namenjeno priključitvi na motorno
vozilo (razen polpriklopnikov) ter konstruirano in opremljeno za prevoz blaga;
-      
»polpriklopnik« pomeni priklopno vozilo brez sprednje osi, ki je
konstruirano tako, da se s sprednjim delom opira na vlečno vozilo;
-      
»skupina vozil« pomeni med seboj povezano skupino najmanj enega vlečnega
in najmanj enega priklopnega vozila, ki so v cestnem prometu udeleženi kot
celota;
-      
»klimatizirano vozilo« pomeni kakršno koli vozilo, katerega zamenljive
ali stalne nadgradnje so posebej opremljene za prevoz blaga pri nadzorovanih
temperaturah in katerega stranske stene so, vključno z izolacijo, debele vsaj 45 mm;
-      
»avtobus« pomeni motorno vozilo, namenjeno prevozu oseb, ki ima poleg
sedeža za voznika več kot osem sedežev;
-      
»zgibni avtobus« pomeni avtobus, sestavljen iz dveh ali več togih delov,
ki so med seboj povezani s pregibnim delom, ki omogoča prehajanje oseb iz enega
v drugi del;
-      
»traktor« pomeni motorno vozilo, ki je konstruirano tako, da vozi, vleče
ali potiska določeno zamenljivo opremo in se uporablja za njen pogon ali za
vleko priklopnega vozila;
-      
»traktorski priklopnik« pomeni vsako vlečeno kmetijsko ali gozdarsko
priklopno vozilo, namenjeno predvsem za prevoz tovora in konstruirano za
priklop na traktor za kmetijske ali gozdarske namene;
-      
»zamenljivi vlečeni stroj« pomeni vsako napravo, ki se uporablja v kmetijstvu
ali gozdarstvu, ki je konstruirana za vleko s traktorjem ter spremeni ali
dopolni njegovo delovanje, če ta naprava ni niti rezervni del niti delovni
pripomoček; lahko vključuje nakladalno ploščad, konstruirano in izdelano za
prevoz orodja in naprav, potrebnih za opravljanje teh nalog ter za začasno
hranjenje materiala, izdelanega ali potrebnega pri delu;
-      
»največje dovoljene mere« pomenijo največje mere vozila, kot so določene
v Prilogi I tega pravilnika;
-      
»največja dovoljena skupna masa« pomeni največjo maso obremenjenega
vozila;
-      
»največja dovoljena osna obremenitev« pomeni največjo obremenitev na
obremenjeni osi ali skupini osi;
-      
»nedeljiv tovor« pomeni tovor, ki za namene cestnega prevoza ne more
biti razdeljen na dva ali več tovorov brez pretiranih stroškov ali možnosti
poškodb in ga je zaradi mer ali mase nemogoče prevažati z motornim vozilom,
priklopnim vozilom ali skupino vozil, ki v vseh pogledih ustrezajo temu
pravilniku;
-      
»tona« pomeni težo mase ene tone in ustreza 9,8 kilonewtonom (kN);
-      
»zračnemu vzmetenju enakovredno vzmetenje« pomeni vzmetenje, katerega
lastnosti so enakovredne lastnostim, ki jih ima zračno vzmetenje in se določajo
po postopku, opisanem v Prilogi II tega pravilnika.
(2) Ostali izrazi, uporabljeni v tem
pravilniku, imajo enak pomen, kot je določen v zakonu, ki ureja varnost
cestnega prometa.
5. člen
(1) V Republiki Sloveniji so lahko
udeležena v prometu vozila v notranjem in mednarodnem prevozu, registrirana ali
dana v uporabo v kateri koli državi, če ta vozila glede njihovih mas in mer
ustrezajo mejnim vrednostim, določenim v Prilogi I tega pravilnika.
(2) Prejšnji odstavek velja tudi v
primeru, če so pristojni organi države, v kateri so bila vozila registrirana
ali dana v uporabo, dovolili največje mere, ki presegajo mejne vrednosti,
določene v Prilogi I tega pravilnika, z izjemo točk 1.1, 1.2, 1.4, 1.4a, 1.5,
1.5a, 1.6, 1.7, 1.8, 4.2 in 4.4.
6. člen
(1) V Republiki Sloveniji je
prepovedana udeležba v prometu vozil in skupin vozil, ki ne ustrezajo zahtevam
iz Priloge I tega pravilnika.
(2) Vozila ali skupine vozil, ki
presegajo največje mere oziroma mase, navedene v Prilogi I tega pravilnika, so
lahko udeleženi v prometu le s posebnim dovoljenjem, ki ga izda organ pristojen
za izredne prevoze, če vozila ali skupine vozil prevažajo nedeljive tovore.
(3) Na podlagi posebnega dovoljenja,
ki ga izda organ pristojen, za izredne prevoze, lahko opravljajo lokalne prevoze
v Republiki Sloveniji za čas poskusne dobe tudi vozila ali skupine vozil, ki
predstavljajo nove tehnologije ali nove postopke prevoza, ki ne ustrezajo eni
ali več zahtevam tega pravilnika. Organ, ki izda tako dovoljenje, mora o tem
nemudoma obvestiti Komisijo Evropske unije.
7. člen
(1) Vozila kategorij M2, M3 in njihova
priklopna vozila kategorij O ter vozila kategorij N2, N3 in njihova priklopna
vozila kategorij O3 in O4, morajo biti opremljena z enim od naslednjih dokazil:
-      
»tablico proizvajalca«, izdelano in pritrjeno v skladu s tehnično
specifikacijo TSV 118 in »tablico o merah vozila«, določeno v Prilogi III tega
pravilnika, izdelano in pritrjeno skladno s tehnično specifikacijo TSV 118;
-      
eno tablico izdelano in pritrjeno skladno s tehnično specifikacijo TSV
118, ki vsebuje podatke iz obeh tablic iz prejšnje alinee;
-      
dokument, ki ga je izdal organ za posamično odobritev vozil po predpisih
o ugotavljanju skladnosti vozil v Republiki Sloveniji. Ta dokument mora
vsebovati enake rubrike in podatke kot tablici iz prve alinee tega odstavka in
mora biti v vozilu na lahko dostopnem mestu za inšpekcijski nadzor in ustrezno
zaščiten.
(2) Če značilnosti vozila ne ustrezajo
več značilnostim, navedenim na dokazilu o skladnosti iz prejšnjega odstavka,
mora pristojni organ dokazilo o skladnosti spremeniti.
(3) Srednji stolpec dokazila o
skladnosti z masami iz prvega odstavka tega člena mora vsebovati podatke o masi
iz tehnične specifikacije TSV 118. Pri vozilih iz točke 2.2.2 (c) Priloge I
tega pravilnika, je vpis »44 ton« naveden v oklepaju pod največjo dovoljeno
maso skupine vozil.
(4) Na vozilih, registriranih in danih
v promet v Republiki Sloveniji, morajo biti največje mase, dovoljene pri
registraciji oziroma uporabi, navedene v dokazilu o skladnosti z masami iz
prvega odstavka tega člena v levem stolpcu in tehnično dovoljene mase v desnem
stolpcu.
(5) Klimatizirana vozila morajo imeti
ATP potrdilo ali ATP tablico, kot jo zahteva mednarodni Sporazum o mednarodnem
prevozu pokvarljivih živil in o specialnih vozilih za njihov prevoz.
8. člen
Na vozilih, ki imajo dokazila o skladnosti
iz prejšnjega člena, se lahko opravi naključni pregled glede zahtev tega
pravilnika o največjih dovoljenih masah. Pregled glede izpolnjevanja zahtev o
največjih dovoljenih merah, se lahko opravi le, če obstaja sum, da ne ustrezajo
zahtevam tega pravilnika.

* Kategorije vozil so določene v Pravilniku o
ugotavljanju skladnosti vozil (Uradni list RS, št. 30/04)

Priloga
I: Največje mere in mase vozil
Priloga
II: Pogoji za enakovrednost drugih sistemov vzmetenja z
zračnim vzmetenjem na pogonskih oseh vozila
Priloga III: Tablica o merah vozila

Pravilnik o merah in masah vozil v cestnem
prometu (Uradni list RS, št. 138/06)
vsebuje naslednje prehodne in končne določbe:
»PREHODNE IN KONČNE DOLOČBE
9. člen
(1) V Republiki Sloveniji so lahko do
31. decembra 2020 udeleženi v prometu avtobusi, registrirani ali dani v
uporabo v Republiki Sloveniji pred 1. majem 2004, katerih mere presegajo
zahteve točk 1.1, 1.2, 1.5 in 1.5a Priloge I tega pravilnika.
(2) Šteje se, da sedlasti vlačilci s
polpriklopniki, dani v uporabo pred 1. januarjem 1991, ki ne izpolnjujejo
določb točk 1.6 in 4.4 Priloge I tega pravilnika, izpolnjujejo zahteve iz 5.
člena tega pravilnika, če ne presegajo skupne dolžine 15,50 m.
10. člen
Z dokazilom iz prvega odstavka 7. člena
tega pravilnika morajo biti opremljena vsa vozila, ki so bila v Republiki Sloveniji
prvič registrirana po 1. maju 2004.
11. člen
(1) Z dnem uveljavitve tega pravilnika
se prenehata uporabljati Pravilnik o dimenzijah, masah in opremi vozil (Uradni
list RS, št. 24/96) in Pravilnik o merah in masah vozil v cestnem prometu
(Uradni list RS, št, 45/04).
(2) Ne glede na prejšnji odstavek se
določbe 2. do 7. člena Pravilnika o dimenzijah, masah in opremi vozil (Uradni
list RS, št. 24/96) še naprej uporabljajo za potrebe obračuna in odmere letnega
povračila za uporabo cest, ki ga plačujejo uporabniki cest za cestna motorna
vozila in priklopna vozila, v skladu z Uredbo o določitvi letnih povračil za
uporabo cest, ki jih plačujejo uporabniki cest za cestna motorna vozila in
priklopna vozila (Uradni list RS, št. 48/98, 55/99, 14/00, 67/00, 74/00, 62/01,
93/01, 68/02, 86/02, 59/03, 45/04, 67/04, 138/04 in 39/05).
12. člen
Ta pravilnik začne veljati 1. januarja
2007.«.

Zakon o motornih vozilih – ZMV (Uradni list
RS, št. 106/10)
v zvezi s prenehanjem veljavnosti tega pravilnika določa:
»87. člen
(razveljavitev
in uporaba predpisov)
[…]
(3) Z dnem uveljavitve tega zakona prenehajo veljati naslednji
predpisi, ki pa se do začetka uporabe predpisov, izdanih na podlagi 11., 27.,
47., 61., 65. in 79. člena tega zakona, uporabljajo še naprej, kolikor niso v
nasprotju s tem zakonom:
[…]
33.  Pravilnik o merah in masah
vozil v cestnem prometu (Uradni list RS, št. 138/06);
[…].«;
ter vsebuje naslednjo končno določbo:
»88. člen
(uveljavitev
in začetek uporabe zakona)
Ta zakon začne veljati 1. aprila 2011, uporabljati pa se začne 1.
julija 2011.«.

Pravilnik o dopolnitvi Pravilnika o merah in
masah vozil v cestnem prometu (Uradni list RS, št. 48/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.