I. SPLOŠNE DOLOČBE
1. člen
(področje urejanja)
(1) Ta pravilnik določa natančnejša
pravila za razvrstitev izdelkov med medicinske pripomočke, natančnejšo vsebino
vloge za razvrstitev izdelkov med medicinske pripomočke, natančnejše bistvene
zahteve za medicinske pripomočke, natančnejše postopke ugotavljanja skladnosti,
natančnejšo vsebino izjave in vrsto dokumentacije o medicinskih pripomočkih,
izdelanih za posameznega uporabnika in medicinskih pripomočkih, namenjenih za
klinične raziskave ter vsebino izjave za in vitro medicinske pripomočke za
ovrednotenje delovanja, oznako CE, natančnejše podatke, ki jih mora imeti
medicinski pripomoček ali sistemi in paketi medicinskih pripomočkov na prodajni
embalaži, nalepki in v navodilu za uporabo, pogoje za dajanje vzorcev
medicinskih pripomočkov strokovni in splošni javnosti, natančnejše pogoje, ki
jih mora izpolnjevati priglašeni organ in vsebino vloge za imenovanje
priglašenega organa za izvajanje postopkov ugotavljanja skladnosti, natančnejšo
vsebino vloge in druge podatke oziroma dokumentacijo za priglasitev klinične
raziskave oziroma spremembe klinične raziskave medicinskih pripomočkov in
priglasitev študije oziroma spremembe študije ovrednotenja delovanja in vitro
diagnostičnega medicinskega pripomočka, način izvajanja kliničnih raziskav
medicinskih pripomočkov, vsebino vloge za vpis v register medicinskih
pripomočkov in vsebino vloge za pridobitev izjave o prosti prodaji medicinskega
pripomočka v skladu z:
-      
Direktivo Sveta z dne 20. junija 1990 o
približevanju zakonodaje držav članic o aktivnih medicinskih pripomočkih za
vsaditev (UL L št. 189 z dne 20. 7. 1990, str. 17), zadnjič spremenjeno z
Direktivo 2007/47/ES Evropskega parlamenta in Sveta z dne 5. septembra
2007 o spremembah Direktive Sveta 90/385/EGS o približevanju zakonodaje držav
članic o aktivnih medicinskih pripomočkih za vsaditev, Direktive Sveta
93/42/EGS o medicinskih pripomočkih in Direktive 98/8/ES o dajanju biocidnih
pripravkov v promet (UL L št. 247 z dne 21. 9. 2007, str. 21; v nadaljnjem
besedilu: Direktiva 2007/47/ES), (v nadaljnjem besedilu: Direktiva 90/385/EGS);
-      
Direktivo Sveta 93/42/EGS z dne 14. junija
1993 o medicinskih pripomočkih (UL L št. 169 z dne 12. 7. 1993, str. 1),
zadnjič spremenjeno z Direktivo 2007/47/ES, (v nadaljnjem besedilu: Direktiva
93/42/EGS);
-      
Direktivo 98/79/ES Evropskega parlamenta in
Sveta z dne 27. oktobra 1998 o in vitro diagnostičnih medicinskih pripomočkih
(UL L št. 331 z dne 7. 12. 1998, str. 1), zadnjič spremenjeno z Direktivo
Komisije 2011/100/EU z dne 20. decembra 2011 o spremembi Direktive 98/79/ES
Evropskega parlamenta in Sveta o in vitro diagnostičnih medicinskih pripomočkih
(UL L št. 341 z dne 22. 12. 2011, str. 50), (v nadaljnjem besedilu: Direktiva
98/79/ES);
-      
Direktivo Komisije 2003/32/ES z dne
23. aprila 2003 o uvedbi podrobnih tehničnih zahtev v zvezi z zahtevami,
določenimi v Direktivi Sveta 93/42/EGS o medicinskih pripomočkih, izdelanih z
uporabo tkiv živalskega izvora (UL L št. 105 z dne 26. 4. 2003, str. 18);
-      
Direktivo Komisije 2005/50/ES z dne 11. avgusta
2005 o ponovni razvrstitvi protez kolčnih, kolenskih in ramenskih sklepov v
okviru Direktive Sveta 93/42/EGS o medicinskih pripomočkih (UL L št. 210 z dne
12. 8. 2005, str. 41);
-      
Odločbo Komisije z dne 7. maja 2002 o
skupnih tehničnih specifikacijah za in vitro diagnostične medicinske pripomočke
(UL L št. 131 z dne 16. 5. 2002, str. 17), zadnjič spremenjeno z Odločbo
Komisije z dne 27. novembra 2009 o spremembi Odločbe 2002/364/ES o skupnih
tehničnih specifikacijah za in vitro diagnostične medicinske pripomočke (UL L
št. 318 z dne 4. 12. 2009, str. 25), (v nadaljnjem besedilu: Odločba
2002/364/ES);
-      
Uredbo (ES) št. 1882/2003 Evropskega parlamenta
in Sveta z dne 29. septembra 2003 o prilagoditvi določb glede odborov, ki
pomagajo Komisiji pri uresničevanju njenih izvedbenih pooblastil, predvidenih v
aktih, za katere se uporablja postopek iz člena 251 Pogodbe ES, Sklepu Sveta
1999/468/ES (UL L št. 284 z dne 31. 10. 2003, str. 1), zadnjič spremenjeno
z Uredbo (ES, EURATOM) št. 1101/2008 Evropskega parlamenta in Sveta z dne
22. oktobra 2008 o prenosu zaupnih podatkov na Statistični urad Evropskih
skupnosti (UL L št. 304 z dne 14. 11. 2008, str. 70), (v nadaljnjem
besedilu: Uredba 1882/2003/ES);
-      
Uredbo (ES) št. 1394/2007 Evropskega parlamenta
in Sveta z dne 13. novembra 2007 o zdravilih za napredno zdravljenje ter o
spremembi Direktive 2001/83/ES in Uredbe (ES) št. 726/2004 (UL L št. 324 z dne
10. 12. 2007, str. 121).
2. člen
(izrazi in definicije)
Poleg izrazov in definicij, ki so
uporabljeni v 3. do 9. členu Zakona o medicinskih pripomočkih (Uradni list RS,
št. 98/09; v nadaljnjem besedilu: zakon), se v tem pravilniku uporabljajo še
naslednji izrazi:
1.    
GMDN je globalni nomenklaturni sistem za
medicinske pripomočke.
2.    
Overjanje ES je postopek, s katerim
proizvajalec medicinskih pripomočkov ali njegov pooblaščeni predstavnik
zagotovi in izjavi, da so medicinski pripomočki usklajeni s tipom medicinskega
pripomočka, opisanim v listini o skladnosti o tipskem pregledu ES in ustrezajo
predpisanim zahtevam za medicinske pripomočke.
3.    
Sponzor oziroma sponzorka (v nadaljnjem
besedilu: sponzor) klinične raziskave medicinskega pripomočka je pravna ali
fizična oseba oziroma posameznik, ki prevzame odgovornost za začetek, vodenje
oziroma financiranje klinične raziskave medicinskega pripomočka.
4.    
Tipski preskus ES je postopek, pri katerem
priglašeni organ ugotovi in potrdi, da preizkušeni in reprezentativni vzorec iz
proizvodnje izpolnjuje predpisane zahteve za medicinske pripomočke.
II. RAZVRSTITEV IZDELKOV MED MEDICINSKE PRIPOMOČKE IN
RAZVRSTITEV MEDICINSKIH PRIPOMOČKOV
3. člen
(razvrstitev izdelka med medicinske
pripomočke)
(1) Izdelek se lahko razvrsti med
medicinske pripomočke, če glede na lastnosti in glavni namen njegovega
delovanja ustreza definiciji medicinskega pripomočka iz 3. do 8. člena zakona.
(2) V primeru dvoma glede razvrstitve
izdelka med medicinske pripomočke poda predlagatelj Javni agenciji Republike
Slovenije za zdravila in medicinske pripomočke (v nadaljnjem besedilu:
agencija), vlogo za razvrstitev izdelka.
(3) Vloga za razvrstitev izdelka med
medicinske pripomočke se predloži agenciji v papirni ali elektronski obliki na
obrazcu MedPri‑MP‑obr1, ki je na spletni strani www.jazmp.si.
(4) Vloga za razvrstitev izdelka med
medicinske pripomočke vsebuje:
-      
podatke o predlagatelju (ime ali firma, naslov
ali sedež, elektronska pošta, telefon, fax),
-      
ime izdelka,
-      
opis izdelka (sestava),
-      
glavni namen delovanja izdelka,
-      
namen uporabe izdelka,
-      
navodilo za uporabo izdelka,
-      
predstavitveno gradivo izdelka in
-      
podatke o plačani pristojbini.
4. člen
(razvrstitev medicinskih pripomočkov)
(1) Medicinski pripomočki se
razvrstijo v razrede I, IIa, IIb in III v skladu s pravili za razvrstitev
medicinskih pripomočkov iz Priloge IX Direktive 93/42/EGS.
(2) Ne glede na prejšnji odstavek se
prsni vsadki, kolčne in kolenske proteze ter proteze ramenskih sklepov, glede
na stopnjo tveganja za uporabnike, razvrščajo v razred III.
(3) In vitro diagnostični medicinski
pripomočki se glede na stopnjo tveganja za uporabnike razvrstijo v:
-      
Seznam A, ki je določen v Prilogi II Direktive
98/79/ES,
-      
Seznam B, ki je določen v Prilogi II Direktive
98/79/ES,
-      
in vitro diagnostični medicinski pripomočki za
samotestiranje, ki niso zajeti v Seznamu A ali Seznamu B in
-      
druge in vitro diagnostične medicinske
pripomočke.
III. NATANČNEJŠE BISTVENE ZAHTEVE ZA MEDICINSKE PRIPOMOČKE IN
POSTOPKI UGOTAVLJANJA SKLADNOSTI
5. člen
(natančnejše bistvene zahteve)
(1) Natančnejše bistvene zahteve so za
aktivne medicinske pripomočke za vsaditev določene v Prilogi I Direktive
90/385/EGS, za medicinske pripomočke v Prilogi I Direktive 93/42/EGS in za in
vitro diagnostične medicinske pripomočke v Prilogi I Direktive 98/79/ES.
(2) Natančnejše tehnične zahteve za
medicinske pripomočke, izdelane z uporabo neživega tkiva živalskega izvora ali
neživih proizvodov, pridobljenih iz tkiva živalskega izvora, razen za tiste, ki
niso namenjeni za stik s človeškim telesom ali so namenjeni za stik samo z
nepoškodovano kožo, so določene v Direktivi 2003/32/ES.
6. člen
(postopki ugotavljanja skladnosti
medicinskih pripomočkov)
(1) V primeru medicinskih pripomočkov
razreda III, ki niso izdelani za posameznega uporabnika ali namenjeni za
klinične preiskave, proizvajalec medicinskih pripomočkov za pritrditev oznake
CE ravna v skladu s:
-      
postopkom glede izjave ES o skladnosti iz
Priloge II Direktive 93/42/EGS (sistem za celovito zagotavljanje kakovosti)
ali
-      
postopkom za tipski preskus ES iz Priloge III
Direktive 93/42/EGS, skupaj s postopkom za overjanje ES iz Priloge IV Direktive
93/42/EGS ali postopkom glede izjave ES o skladnosti iz Priloge V Direktive
93/42/EGS (sistem za zagotavljanje kakovosti proizvodnje).
(2) V primeru medicinskih pripomočkov
razreda IIa, ki niso izdelani za posameznega uporabnika ali namenjeni za
klinične preiskave, proizvajalec medicinskih pripomočkov za pritrditev oznake
CE ravna v skladu s postopkom glede izjave ES o skladnosti iz Priloge VII
Direktive 93/42/EGS, skupaj s:
-      
postopkom za overjanje ES iz Priloge IV
Direktive 93/42/EGS,
-      
postopkom glede izjave ES o skladnosti iz
Priloge V Direktive 93/42/EGS (sistem za zagotavljanje kakovosti proizvodnje)
ali
-      
postopkom glede izjave ES o skladnosti iz
Priloge VI Direktive 93/42/EGS (sistem za zagotavljanje kakovosti izdelka).
(3) Ne glede na prejšnji odstavek
proizvajalec medicinskih pripomočkov lahko ravna v skladu s postopkom iz prve
alineje četrtega odstavka tega člena.
(4) V primeru medicinskih pripomočkov
razreda IIb, ki niso izdelani za posameznega uporabnika ali namenjeni za
klinične preiskave, proizvajalec medicinskih pripomočkov za pritrditev oznake
CE ravna v skladu s:
-      
postopkom glede izjave ES o skladnosti iz
Priloge II Direktive 93/42/EGS (sistem za celovito zagotavljanje kakovosti),
pri čemer se ne uporablja 4. točka navedene priloge
ali
-      
postopkom za tipski preskus ES iz Priloge III
Direktive 93/42/EGS, skupaj s postopkom za overjanje ES iz Priloge IV Direktive
93/42/EGS ali postopkom glede izjave ES o skladnosti iz Priloge V Direktive
93/42/EGS (sistem za zagotavljanje kakovosti proizvodnje) ali postopkom glede
izjave ES o skladnosti iz Priloge VI Direktive 93/42/EGS (sistem za
zagotavljanje kakovosti izdelka).
(5) V primeru medicinskih pripomočkov
razreda I, ki niso izdelani za posameznega uporabnika ali namenjeni za klinične
preiskave, proizvajalec medicinskih pripomočkov za pritrditev oznake CE ravna v
skladu s postopkom iz Priloge VII Direktive 93/42/EGS in pred dajanjem
medicinskega pripomočka na trg sestavi izjavo ES o skladnosti.
(6) Med postopkom ugotavljanja
skladnosti medicinskih pripomočkih proizvajalec medicinskih pripomočkov oziroma
priglašeni organ upoštevata rezultate vseh postopkov ugotavljanja skladnosti na
podlagi tega pravilnika, ki so bili opravljeni v vmesni fazi proizvodnje.
7. člen
(postopki ugotavljanja skladnosti aktivnih
medicinskih pripomočkov za vsaditev)
(1) V primeru aktivnih medicinskih
pripomočkih za vsaditev, razen pri medicinskih pripomočkih, izdelanih za
posameznega uporabnika ali medicinskih pripomočkih, namenjenih kliničnim
preiskavam, proizvajalec medicinskih pripomočkov za pritrditev oznake CE ravna
v skladu s:
-      
postopkom glede izjave ES o skladnosti iz
Priloge II Direktive 90/385/EGS
ali
-      
postopkom za tipski preskus ES iz Priloge III
Direktive 90/385/EGS, skupaj s postopkom za overjanje ES iz Priloge IV
Direktive 90/385/EGS ali postopkom glede izjave ES o skladnosti iz Priloge V
Direktive 90/385/EGS.
(2) Med postopkom ugotavljanja
skladnosti aktivnih medicinskih pripomočkih za vsaditev proizvajalec
medicinskih pripomočkov oziroma priglašeni organ upoštevata rezultate vseh
postopkov ugotavljanja skladnosti na podlagi tega pravilnika, ki so bili
opravljeni v vmesni fazi proizvodnje.
8. člen
(postopki ugotavljanja skladnosti in vitro
diagnostičnih medicinskih pripomočkov)
(1) Za vse in vitro diagnostične
medicinske pripomočke, razen tistih iz Priloge II Direktive 98/79/ES, in
pripomočkov za ovrednotenje delovanja, proizvajalec medicinskih pripomočkov za
namestitev oznake CE ravna v skladu s postopkom iz Priloge III Direktive
98/79/ES in sestavi izjavo ES o skladnosti pred dajanjem medicinskih
pripomočkov na trg.
(2) Za vse in vitro diagnostične
medicinske pripomočke za samotestiranje, razen tistih iz Priloge II Direktive
98/79/ES, in pripomočkov za ovrednotenje delovanja, proizvajalec medicinskih
pripomočkov pred sestavo izjave ES o skladnosti iz prejšnjega odstavka, izpolni
dodatne zahteve iz 6. točke Priloge III Direktive 98/79/ES.
(3) Ne glede na prejšnji odstavek
proizvajalec medicinskih pripomočkov lahko ravna v skladu s postopkom iz
četrtega ali petega odstavka tega člena.
(4) Za in vitro diagnostične
medicinske pripomočke iz Seznama A Priloge II Direktive 98/79/ES, razen tistih,
namenjenih ovrednotenju delovanja, proizvajalec medicinskih pripomočkov za
pritrditev oznake CE ravna v skladu s:
-      
postopkom glede izjave ES o skladnosti iz
Priloge IV Direktive 98/79/ES (sistem za celovito zagotavljanje kakovosti)
ali
-      
postopkom za tipski preskus ES iz Priloge V
Direktive 98/79/ES, skupaj s postopkom glede izjave ES o skladnosti iz Priloge
VII Direktive 98/79/ES (sistem za zagotavljanje kakovosti proizvodnje).
(5) Za in vitro diagnostične
medicinske pripomočke iz seznama B Priloge II Direktive 98/79/ES, razen tistih,
namenjenih ovrednotenju delovanja, proizvajalec medicinskih pripomočkov za
namestitev oznake CE ravna v skladu s:
-      
postopkom glede izjave ES o skladnosti iz
Priloge IV Direktive 98/79/ES (sistem za celovito zagotavljanje kakovosti);
ali
-      
postopkom za tipski preskus ES iz Priloge V
Direktive 98/79/ES, skupaj s postopkom za overjanje ES iz Priloge VI Direktive
98/79/ES ali s postopkom glede izjave ES o skladnosti iz Priloge VII Direktive
98/79/ES (zagotavljanje kakovosti proizvodnje).
(6) Med postopkom ugotavljanja
skladnosti in vitro diagnostičnih medicinskih pripomočkih proizvajalec
medicinskih pripomočkov oziroma priglašeni organ upoštevata rezultate vseh
postopkov ugotavljanja skladnosti na podlagi tega pravilnika, ki so bili opravljeni
v vmesni fazi proizvodnje.
9. člen
(izjava o medicinskih pripomočkih,
izdelanih za posameznega uporabnika in vrsta dokumentacije)
(1) Izjava o medicinskih pripomočkih,
izdelanih za posameznega uporabnika, obsega naslednje podatke:
-      
ime ali firmo, naslov ali sedež, elektronsko
pošto, številko telefona in faxa proizvajalca medicinskih pripomočkov,
-      
podatke, ki omogočajo identifikacijo zadevnega
medicinskega pripomočka,
-      
navedbo, da je medicinski pripomoček namenjen
izključno za uporabo pri določenem bolniku, skupaj z navedbo imena bolnika,
-      
ime ali firmo, naslov ali sedež izvajalca
zdravstvene dejavnosti, ime in priimek ter podpis zdravnika ali druge
pooblaščene osebe, ki je izdala pisno zahtevo,
-      
posebne značilnosti medicinskega pripomočka, ki
izhajajo iz pisne zahteve,
-      
navedbo, da zadevni medicinski pripomoček
izpolnjuje predpisane bistvene zahteve in izjemoma, kadar je s predpisi o
medicinskih pripomočkih to določeno, navedbo katere bistvene zahteve niso v
celoti izpolnjene in zakaj,
-      
datum, žig, ime in priimek ter podpis odgovorne
osebe proizvajalca medicinskih pripomočkov.
(2) Dokumentacija o medicinskih
pripomočkih, izdelanih za posameznega uporabnika, ki jo mora proizvajalec
medicinskih pripomočkov hraniti in dati na razpolago agenciji, je določena v
Prilogi VIII Direktive 93/42/EGS in v Prilogi VI Direktive 90/385/EGS.
10. člen
(izjava o medicinskih pripomočkih za
klinične raziskave in vrsta dokumentacije)
(1) Izjava o medicinskih pripomočkih
za klinične raziskave je kot vloga za priglasitev klinične raziskave določena v
18. členu tega pravilnika.
(2) Dokumentacija o medicinskih
pripomočkih za klinične raziskave, ki jo mora proizvajalec medicinskih
pripomočkov hraniti in dati na razpolago agenciji, je določena v Prilogi VIII
Direktive 93/42/EGS in v Prilogi VI Direktive 90/385/EGS.
11. člen
(izjava o medicinskih pripomočkih za
ovrednotenje delovanja in vitro diagnostičnega medicinskega pripomočka ter
vrsta dokumentacije)
(1) Izjava o medicinskih pripomočkih
za ovrednotenje delovanja in vitro diagnostičnega medicinskega pripomočka ter
vrsta dokumentacije je kot vloga za priglasitev študije ovrednotenja delovanja
in vitro diagnostičnega medicinskega pripomočka določena v 20. členu tega
pravilnika.
(2) Dokumentacija o medicinskih
pripomočkih za klinične raziskave, ki jo mora proizvajalec medicinskih
pripomočkov hraniti in dati na razpolago agenciji, je določena v Prilogi VIII
Direktive 98/79/ES.
IV. OZNAKA CE, OZNAČEVANJE, NAVODILO ZA UPORABO IN
DAJANJE VZORCEV MEDICINSKIH PRIPOMOČKOV
12. člen
(oznaka CE)
Oznaka CE je določena v Prilogi X Direktive
90/385/EGS, Prilogi XII Direktive 93/42/EGS in Prilogi IX Direktive 98/79/ES.
13. člen
(označevanje medicinskih pripomočkov in
navodilo za uporabo)
Natančnejši podatki, ki jih mora imeti
medicinski pripomoček ali sistemi in paketi medicinskih pripomočkov na prodajni
embalaži, nalepki in v navodilu za uporabo so za aktivne medicinske pripomočke
za vsaditev določeni v Prilogi I Direktive 90/385/EGS, za medicinske pripomočke
v Prilogi I Direktive 93/42/ES in za in vitro diagnostične medicinske
pripomočke v Prilogi I Direktive 98/79/ES.
14. člen
(dajanje vzorcev medicinskih pripomočkov
splošni in strokovni javnosti)
(1) Dajanje vzorcev medicinskih
pripomočkov splošni javnosti je dovoljeno za medicinske pripomočke, če so
izpolnjeni naslednji pogoji:
-      
vzorec medicinskega pripomočka mora ustrezati
vsem predpisanim zahtevam za medicinske pripomočke,
-      
vzorec medicinskega pripomočka mora biti
označen z navedbo, da gre za vzorec,
-      
vzorci medicinskih pripomočkov morajo biti v
najmanjšem pakiranju in
-      
poslovni subjekt, ki razdeljuje vzorce, mora
voditi evidence o vrsti in količini vzorcev medicinskih pripomočkov.
(2) Poslovni subjekti, ki izdelujejo
medicinske pripomočke ali opravljajo promet z medicinskimi pripomočki lahko
dajejo vzorce medicinskih pripomočkov strokovni javnosti (izvajalcem
zdravstvene, lekarniške ali druge dejavnosti, pri kateri uporabljajo medicinske
pripomočke), če so izpolnjeni naslednji pogoji:
-      
vzorec medicinskega pripomočka mora ustrezati
vsem predpisanim zahtevam za medicinske pripomočke,
-      
vzorec medicinskega pripomočka mora biti
označen z navedbo, da gre za vzorec,
-      
vzorci medicinskih pripomočkov morajo biti v
najmanjšem pakiranju,
-      
poslovni subjekt, ki razdeljuje vzorce, mora
voditi evidence o vrsti, količini in prejemnikih vzorcev medicinskih
pripomočkov,
-      
prejemnik vzorcev medicinskih pripomočkov teh
ne sme prodajati.
V. PRIGLAŠENI ORGAN
15. člen
(natančnejši pogoji za priglašeni organ)
Natančnejši pogoji, ki jih mora
izpolnjevati priglašeni organ, so za aktivne medicinske pripomočke za vsaditev
določeni v Prilogi VIII Direktive 90/385/EGS, za medicinske pripomočke v
Prilogi XI Direktive 93/42/EGS in za in vitro diagnostične medicinske
pripomočke v Prilogi IX Direktive 98/79/ES.
16. člen
(vloga za imenovanje priglašenega organa)
(1) Vloga za imenovanje priglašenega
organa se predloži agenciji v papirni ali elektronski obliki na obrazcu MedPri‑MP‑obr2,
ki je na spletni strani www.jazmp.si.
(2) Vloga za imenovanje priglašenega
organa vsebuje:
-      
ime ali firmo, naslov ali sedež, telefon, fax
in elektronsko pošto priglašenega organa,
-      
število in lokacije poslovnih prostorov in
poslovnih enot doma in v tujini, ki se uporabljajo za izvajanje postopkov
ugotavljanja skladnosti s predpisanimi zahtevami,
-      
ime ali firmo, naslov ali sedež pogodbenih
izvajalcev in povezanih družb,
-      
navedbo vrste medicinskih pripomočkov, za
katere bo priglašeni organ ugotavljal skladnost s predpisanimi zahtevami,
-      
navedbo oseb in njihove funkcije v postopku
ugotavljanja skladnosti medicinskih pripomočkov ter dokazila o njihovi
strokovni usposobljenosti,
-      
izjavo o ustreznosti prostorov, naprav in
opreme za ugotavljanje skladnosti medicinskih pripomočkov s predpisanimi
zahtevami,
-      
izjavo o vodenju ustrezne dokumentacije o
postopkih ocenjevanja ter preverjanja medicinskih pripomočkov in proizvajalca
medicinskih pripomočkov,
-      
dokazilo o zavarovanju odškodninske
odgovornosti (naziv zavarovalnice, številka police, vsota zavarovanja),
-      
izjavo, da opravlja dejavnost v skladu s prvim,
drugim in tretjim odstavkom 37. člena zakona in
-      
podatke o plačani pristojbini.
VI. KLINIČNE RAZISKAVE
17. člen
(potek klinične raziskave)
Klinična raziskava medicinskih pripomočkov
se mora izvajati za aktivne medicinske pripomočke za vsaditev v skladu s
Prilogo VII Direktive 90/385/EGS, za medicinske pripomočke pa v skladu s
Prilogo X Direktive 93/42/EGS.
18. člen
(priglasitev klinične raziskave)
(1) Vloga za priglasitev klinične
raziskave se predloži agenciji v papirni ali elektronski obliki na obrazcu
MedPri‑MP‑obr3, ki je na spletni strani www.jazmp.si.
(2) Vloga za priglasitev klinične
raziskave vsebuje splošne podatke, podatke o medicinskem pripomočku in o
klinični raziskavi.
(3) Splošni podatki iz prejšnjega
odstavka so:
-      
podatki o predlagatelju klinične raziskave (ime
ali firma, naslov ali sedež, država, elektronska pošta, telefon, fax, ime
kontaktne osebe),
-      
podatki o sponzorju klinične raziskave (ime ali
firma, naslov ali sedež, država, elektronska pošta, telefon, fax),
-      
podatki o proizvajalcu medicinskih pripomočkov
(ime ali firma, naslov ali sedež, elektronska pošta, telefon, fax, naslov
proizvodnje enote, kjer je bil zadevni medicinski pripomoček narejen, in ime
kontaktne osebe),
-      
podatki o pooblaščenem predstavniku proizvajalca
medicinskih pripomočkov, če ima proizvajalec medicinskih pripomočkov sedež v
tretji državi,
-      
podatki o priglašenem organu, ki sodeluje v
postopku pregleda sistema kakovosti na mestu proizvodnje medicinskega
pripomočka,
-      
dokazilo o zavarovanju odškodninske
odgovornosti sponzorja in za primer morebitne škode za preizkušanca, ki bi
nastala kot posledica raziskave in
-      
podatki o plačani pristojbini.
(4) Podatki o medicinskem pripomočku
iz drugega odstavka tega člena so:
-      
ime ali generično ime, dokumentacija, ki
pojasnjuje glavni namen delovanja, razred, splošni opis in načrt medicinskega
pripomočka z obrazložitvijo delovanja,
-      
izjava, da medicinski pripomoček izpolnjuje
predpisane zahteve medicinske pripomočke poleg vidikov, ki so zajeti v klinični
raziskavi,
-      
izjava, ali medicinski pripomoček kot sestavni
del vključuje snov ali derivat človeške krvi,
-      
dokumentacija, ki potrjuje upravičenost načrta
medicinskega pripomočka v zvezi z namembnostjo, v primerjavi s podobnimi
izdelki, ki so že na trgu ali v zvezi z dosedanjimi izkušnjami,
-      
osnutek ovojnine oziroma prodajne embalaže in
navodila za uporabo,
-      
poročilo o dosedanjih zapletih z medicinskim
pripomočkom, ki se raziskuje.
(5) Podatki o klinični raziskavi iz
drugega odstavka tega člena so:
-      
naslov klinične raziskave,
-      
številka protokola klinične raziskave,
-      
protokol, ki vsebuje namen in načrt klinične
raziskave, znanstveno tehnične in medicinske razloge, metodologijo, način
statistične obdelave in organizacije klinične raziskave,
-      
mnenje Komisije Republike Slovenije za medicinsko
etiko,
-      
podatki o lokacijah, kjer se izvaja klinična
raziskava,
-      
predviden začetek in konec klinične raziskave,
-      
število preizkušancev v klinični raziskavi,
-      
podatki o poslovnem subjektu, kjer se bo
klinična raziskava izvajala (ime ali firma, naslov ali sedež, telefon, fax,
elektronska pošta),
-      
ime in življenjepis zdravnika ali druge
pooblaščene osebe (v nadaljnjem besedilu: raziskovalec), ki je odgovoren za
vodenje klinične raziskave (ime, naslov, elektronska pošta),
-      
izjava, da bodo upoštevani vsi previdnostni
ukrepi za zaščito zdravja in varnosti raziskovalcev in preizkušancev,
-      
pisna privolitev preizkušanca in besedilo
obvestila, s katerim bodo preizkušanci predhodno obveščeni o namenu klinične
raziskave in morebitnih tveganjih za njihovo zdravje,
-      
dokumentacija o dosedanjih kliničnih podatkih,
če obstaja, in
-      
dokumentacija o že opravljenih kliničnih
raziskavah.
19. člen
(priglasitev spremembe klinične raziskave)
(1) Vloga za priglasitev spremembe
klinične raziskave se predloži agenciji v papirni ali elektronski obliki na
obrazcu MedPri‑MP‑obr4, ki je na spletni strani www.jazmp.si.
(2) Vloga za priglasitev spremembe
klinične raziskave vsebuje navedbo vsake spremembe splošnih podatkov in
podatkov o medicinskem pripomočku ali klinični raziskavi iz prejšnjega člena.
20. člen
(priglasitev študije ovrednotenja
delovanja in vitro diagnostičnega medicinskega pripomočka)
(1) Vloga za priglasitev študije
ovrednotenja delovanja in vitro diagnostičnega medicinskega pripomočka se
predloži agenciji v papirni ali elektronski obliki na obrazcu MedPri‑MP‑obr5,
ki je na spletni strani www.jazmp.si.
(2) Vloga za priglasitev študije
ovrednotenja delovanja in vitro diagnostičnega medicinskega pripomočka vsebuje
naslednje podatke:
-      
podatke o predlagatelju študije ovrednotenja delovanja
in vitro diagnostičnega medicinskega pripomočka (ime ali firma, naslov ali
sedež, država, elektronska pošta, telefon, fax, ime kontaktne osebe),
-      
podatke o proizvajalcu in vitro diagnostičnega
medicinskega pripomočka (ime ali firma, naslov ali sedež, elektronska pošta,
telefon, fax in ime kontaktne osebe),
-      
podatke o pooblaščenem predstavniku
proizvajalca medicinskih pripomočkov, če ima proizvajalec medicinskih
pripomočkov sedež v tretji državi,
-      
podatke o priglašenem organu, ki sodeluje v
postopku pregleda sistema kakovosti na mestu proizvodnje in vitro
diagnostičnega medicinskega pripomočka,
-      
ime in vitro diagnostičnega medicinskega
pripomočka,
-      
načrt ovrednotenja delovanja in vitro
diagnostičnega medicinskega pripomočka, ki navaja predvsem namen, znanstvene,
tehnične ali zdravstvene razloge, obseg ovrednotenja in število in vitro
diagnostičnih medicinskih pripomočkov, ki so predmet ovrednotenja delovanja,
-      
seznam laboratorijev ali drugih institucij, ki
sodelujejo v študiji ovrednotenja delovanja,
-      
datum začetka in predvideno trajanje študije
ovrednotenja delovanja in v primeru in vitro diagnostičnih medicinskih
pripomočkov za samotestiranje, lokacijo in število udeleženih tretjih oseb,
-      
izjavo, da določen pripomoček izpolnjuje
predpisane zahteve za in vitro diagnostične medicinske pripomočke poleg
vidikov, ki so zajeti v študiji ovrednotenja delovanja,
-      
izjavo, da so bili sprejeti vsi previdnostni
ukrepi za zaščito zdravja in varnosti bolnika, uporabnika in drugih oseb in
-      
podatke o plačani pristojbini.
21. člen
(priglasitev spremembe študije
ovrednotenja delovanja in vitro diagnostičnega medicinskega pripomočka)
(1) Vloga za priglasitev spremembe
študije ovrednotenja delovanja in vitro diagnostičnega medicinskega pripomočka
se predloži agenciji v papirni ali elektronski obliki na obrazcu MedPri‑MP‑obr6,
ki je na spletni strani www.jazmp.si.
(2) Vloga za priglasitev spremembe
študije ovrednotenja delovanja in vitro diagnostičnega medicinskega pripomočka
vsebuje navedbo vsake spremembe podatkov iz prejšnjega člena.
VII. REGISTER MEDICINSKIH PRIPOMOČKOV
22. člen
(register medicinskih pripomočkov)
(1) Agencija organizira, vodi in
upravlja register medicinskih pripomočkov, ki jih proizvajajo proizvajalci
medicinskih pripomočkov s sedežem v Republiki Sloveniji.
(2) Register medicinskih pripomočkov
iz 61. člena zakona je informatizirana baza podatkov in je objavljena na
spletni strani www.jazmp.si.
23. člen
(priglasitev za vpis v register)
(1) Proizvajalec medicinskih
pripomočkov oziroma pooblaščeni predstavnik proizvajalca medicinskih
pripomočkov s sedežem v Republiki Sloveniji mora najpozneje v 15 dneh po
dajanju na trg medicinskih pripomočkov, ki jih izdeluje, medicinski pripomoček
priglasiti pri agenciji za vpis v register medicinskih pripomočkov na obrazcu
MedPri‑MP‑obr7 oziroma obrazcu MedPri-MP-obr8, ki je na spletni strani
www.jazmp.si. Izpolnjen obrazec se posreduje v elektronski obliki, spremljajoče
listine pa lahko v papirni ali elektronski obliki.
(2) Vloga za priglasitev medicinskega
pripomočka za vpis v register medicinskih pripomočkov vsebuje podatke o
predlagatelju (ime ali firma, naslov ali sedež, elektronska pošta, telefon,
fax) ter naslednje podatke in listine o medicinskem pripomočku:
-      
generično ime medicinskega pripomočka in opisno
ime medicinskega pripomočka za njegovo enolično prepoznavnost,
-      
trgovsko ime in model medicinskega pripomočka,
-      
razred ali razvrstitev medicinskega pripomočka,
-      
opis in namen uporabe medicinskega pripomočka,
-      
koda GMDN ali drugega mednarodnega
nomenklaturnega sistema, če obstaja,
-      
kopijo certifikata ES,
-      
izjavo ES o skladnosti,
-      
navodilo za uporabo in
-      
podatke o plačani pristojbini.
(3) Vloga za priglasitev in vitro
diagnostičnih medicinskih pripomočkov za vpis v register medicinskih
pripomočkov vsebuje podatke o predlagatelju (ime ali firma, naslov ali sedež,
elektronska pošta, telefon, fax) ter naslednje podatke in listine o medicinskem
pripomočku:
-      
generično ime in vitro diagnostičnega
medicinskega pripomočka in opisno ime in vitro diagnostičnega medicinskega
pripomočka za njegovo enolično prepoznavnost,
-      
trgovsko ime in model in vitro diagnostičnega
medicinskega pripomočka,
-      
razvrstitev in vitro diagnostičnega
medicinskega pripomočka,
-      
opis in namen uporabe in vitro diagnostičnega
medicinskega pripomočka,
-      
koda GMDN ali drugega mednarodnega
nomenklaturnega sistema, če obstaja,
-      
kopijo certifikata ES,
-      
izjavo ES o skladnosti,
-      
navodilo za uporabo in vitro diagnostičnega
medicinskega pripomočka,
-      
informacije v zvezi z reagenti, reagenčnimi
izdelki, umerjevalci in kontrolnimi materiali, glede na skupne tehnološke
značilnosti, oziroma informacije v zvezi z analiti,
-      
v primeru in vitro diagnostičnih medicinskih
pripomočkov iz Priloge II Direktive 98/79/ES in in vitro diagnostičnih
medicinskih pripomočkov za samotestiranje, analitične in, kadar to pride v
poštev, diagnostične parametre glede analitične in diagnostične občutljivosti,
analitične in diagnostične specifičnosti, natančnosti, ponovljivosti, vključno
z mejami zaznavanja, ki jih navaja proizvajalec medicinskih pripomočkov, izid
študije ovrednotenja delovanja,
-      
posebno navedbo, kadar gre za nov in vitro
diagnostični medicinski pripomoček, ki ga ni bilo na trgu Evropske unije v
zadnjih treh letih, za ustrezni analit ali drug parameter, ali se za njegovo
izdelavo uporablja tehnologija, ki se v Evropski uniji ni uporabljala v zadnjih
treh letih za ustrezni analit ali drug parameter in
-      
podatke o plačani pristojbini.
24. člen
(vloga za pridobitev Izjave o prosti
prodaji medicinskih pripomočkov)
(1) Vloga za pridobitev Izjave o
prosti prodaji medicinskih pripomočkov se predloži na agenciji v elektronski
obliki na obrazcu MedPri‑MP‑obr9, ki je na spletni strani www.jazmp.si.
(2) Vloga za pridobitev izjave o
prosti prodaji medicinskih pripomočkov vsebuje:
-      
podatke o predlagatelju (ime ali firma, naslov
ali sedež, elektronska pošta, telefon, fax),
-      
seznam medicinskih pripomočkov, za katere jo
želi pridobiti, vključno s številko odločbe o vpisu medicinskega pripomočka v
register medicinskih pripomočkov,
-      
izjavo proizvajalca medicinskih pripomočkov, da
bo agenciji posredoval podatke o morebitnem umiku zadevnih medicinskih
pripomočkov s trga takoj po umiku, in
-      
podatke o plačani pristojbini.

Pravilnik o medicinskih pripomočkih (Uradni
list RS, št. 37/10)
vsebuje naslednje prehodne in končne določbe:
»VIII. PREHODNE IN KONČNE DOLOČBE
25. člen
(postopki po
uveljavitvi pravilnika)
(1) Medicinski pripomočki, katerih
proizvajalci oziroma predstavniki proizvajalcev imajo sedež v Republiki
Sloveniji, in so bili na trgu na dan 21. marca 2010, se vpišejo v register
medicinskih pripomočkov v skladu z Zakonom o medicinskih pripomočkih (Uradni
list RS, št. 98/09) in s tem pravilnikom do 21. septembra 2010.
(2) Register medicinskih pripomočkov, vzpostavljen
po določbah Zakona o medicinskih pripomočkih (Uradni list RS, št. 101/99,
70/00, 7/02, 13/02 – ZKrmi, 67/02, 47/04 – ZdZPZ in 31/06 – ZZdr‑1), je treba
uskladiti z določbami Zakona o medicinskih pripomočkih (Uradni list RS, št.
98/09) in tem pravilnikom do 21. septembra 2010.
(3) Poslovni subjekti s sedežem v
Republiki Sloveniji, katerih medicinski pripomočki so bili vpisani v register
medicinskih pripomočkov na podlagi Zakona o medicinskih pripomočkih (Uradni
list RS, št. 101/99, 70/00, 7/02, 13/02 – ZKrmi, 67/02, 47/04 – ZdZPZ in 31/06
– Zzdr‑1) do dneva uveljavitve tega pravilnika, zaradi uskladitve vsebine
registra medicinskih pripomočkov do 21. septembra 2010 agenciji priglasijo
dodatne podatke, ki jih določa ta pravilnik.
(4) Če podatki o medicinskih
pripomočkih za uskladitev registra o medicinskih pripomočkih iz prejšnjega
odstavka ne bodo priglašeni do 21. septembra 2010, se medicinski
pripomočki iz registra izbrišejo.
(5) Postopki za razvrstitev izdelka
med medicinske pripomočke, priglasitve kliničnih preizkušanj in postopki za
vpis v register medicinskih pripomočkov, ki so bili začeti na podlagi Zakona o
medicinskih pripomočkih (Uradni list RS, št. 101/99, 70/00, 7/02, 13/02 –
ZKrmi, 67/02, 47/04 – ZdZPZ in 31/06 – ZZdr‑1) do dneva uveljavitve tega
pravilnika in še niso zaključeni, se dokončajo po določbah tega pravilnika.
26. člen
(razveljavitev)
Z dnem uveljavitve tega pravilnika
prenehajo veljati:
-      
Pravilnik o medicinskih pripomočkih (Uradni
list RS, št. 71/03, 51/04, 98/06) razen v delu, ki se nanaša na izdelavo in
promet z medicinskimi pripomočki,
-      
Pravilnik o in vitro diagnostičnih medicinskih
pripomočkih (Uradni list RS, št. 47/02, 75/03, 51/04), razen v delu, ki se
nanaša na izdelavo in promet z in vitro diagnostičnimi medicinskimi pripomočki,
-      
Pravilnik o oglaševanju zdravil in medicinskih
pripomočkov (Uradni list RS, št. 76/01 in 105/08) in
-      
Pravilnik o pogojih in postopku za pridobitev
posebnega dovoljenja za uvoz zdravil in medicinskih pripomočkov (Uradni list
RS, št. 72/00 in 30/09).
27. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o medicinskih pripomočkih (Uradni list RS, št. 66/12) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.