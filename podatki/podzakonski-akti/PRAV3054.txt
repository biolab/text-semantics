SPLOŠNE DOLOČBE
1. člen
Ta pravilnik določa vrste vzdrževalnih del na javnih cestah
in potrebni nivo vzdrževanosti javnih cest (v nadaljnjem besedilu: cest).
2. člen
Vzdrževanje cest vodi in organizira za to dejavnost pristojna
strokovna služba upravljavca cest (v nadaljnjem besedilu: strokovna služba).
Ceste morajo biti vzdrževane tako, da je omogočen varen promet na njih, da se
ohranijo ali izboljšajo njihove prometne, tehnične in varnostne lastnosti, da
se ceste in okolje zaščitijo pred škodljivimi vplivi cestnega prometa (v
nadaljnjem besedilu: prometa) ter ohranja urejen videz cest.
3. člen
Vzdrževalna dela se morajo izvajati vestno in po pravilih
stroke, z uporabo sodobnih tehnologij in mehanizacije ter s strokovno
usposobljenimi izvajalci, ki izpolnjujejo predpisane pogoje za izvajanje teh
del. Opravljati se morajo v skladu s predpisi o cestah, graditvi objektov,
urejanju prostora, varnosti cestnega prometa, varstvu okolja, navodili za
obratovanje in obveznostmi do sosedov ob cesti. Strokovno nadzorstvo nad
izvajanjem vzdrževalnih del zagotavlja strokovna služba.
Vzdrževanje ceste se začne takoj po predaji ceste ali njenega
posameznega dela v promet. Vzdrževalna dela se praviloma opravljajo takrat, ko
so za to najprimernejše vremenske, prometne in druge razmere za izvajanje del.
Območje, kjer se izvajajo vzdrževalna dela, je izvajalec del dolžan označiti in
zavarovati s predpisano prometno signalizacijo tako, da je zagotovljena varnost
prometa in delavcev pri opravljanju del. Začasno prometno ureditev in
signalizacijo je izvajalec del dolžan umakniti takoj, ko ni več potrebna.
4. člen
Zbiranje podatkov o stanju in prevoznosti cest ter obveščanje
javnosti o pogojih za odvijanje prometa organizira strokovna služba.
Zagotovljeno mora biti sprotno obveščanje javnosti, kadar se zaradi vremenskih
razmer, vzdrževalnih del na cesti, naravnih ali prometnih nesreč ali drugih
dogodkov spremenijo pogoji za odvijanje prometa.
5. člen
Z letnim planom vzdrževanja določena vzdrževalna dela se
izvajajo v skladu z izvedbenim programom vzdrževanja, ki ga izdela in sprejme
strokovna služba. Del izvedbenega programa, ki se nanaša na redno vzdrževanje,
pripravi izvajalec rednega vzdrževanja in ga predloži v sprejem strokovni
službi.
Z izvedbenim programom se določijo obdobja in razpored
izvajanja posameznih del, obseg in tehnološki postopki izvajanja, roki izvedbe
ter drugi pogoji za izvajanje del.
6. člen
Za posamezne ceste, ki jih določi strokovna služba, ali za
njihove posamezne sestavne dele se izdela dolgoročen načrt vzdrževanja, s
katerim se določijo vrste in razpored vzdrževalnih del. Dolgoročen načrt
vzdrževanja se upošteva pri pripravi izvedbenega programa vzdrževanja.
NADZOR NAD STANJEM CEST
7. člen
Nadzor nad stanjem cest zagotavljata strokovna služba z
rednimi in izrednimi pregledi cest ter izvajalec rednega vzdrževanja s
pregledniško službo. Posebej se pregled ceste lahko opravi tudi na podlagi
opozorila ali zahteve inšpekcije za ceste ali policije. Strokovna služba zbira podatke
s pregledov cest ter na predpisani način vodi evidenco o stanju cest.
Ugotovitve s pregledov cest so osnova za določanje potrebnih vzdrževalnih
ukrepov.
1. Redni pregledi
8. člen
Redni pregledi cest se izvajajo periodično v skladu z
razporedom, določenim z izvedbenim programom vzdrževanja. Rezultat rednega
pregleda je poročilo o stanju pregledanega dela ceste in predlog o potrebnih
vzdrževalnih ukrepih. Na zahtevo strokovne službe je pri rednih pregledih
dolžan sodelovati tudi predstavnik izvajalca rednega vzdrževanja.
Vrste rednih pregledov so:
-       
sezonski pregledi cest,
-       
letni pregledi cestnih objektov,
-       
glavni pregledi cestnih objektov.
Letni in glavni pregledi cestnih objektov se nanašajo na
objekte svetlih razpetin 5 m in več.
9. člen
Sezonski pregledi cest se opravljajo dvakrat letno, in sicer
po koncu zimskega obdobja (marec–maj) in jeseni (september–november). Preverita
se stanje cest in obseg poškodb, pri čemer se za ugotavljanje obsega poškodb
izvajajo tudi meritve.
10. člen
Jekleni in leseni premostitveni objekti se pregledajo najmanj
enkrat letno, drugi cestni objekti pa najmanj enkrat na dve leti. Pregledajo se
vsi dostopni deli objekta, pri čemer se glede na ugotovitve pregleda ali pa na
predhodno zahtevo inšpekcije za ceste ali strokovne službe izvedejo tudi
meritve in preizkusi.
11. člen
Glavni pregledi cestnih objektov se opravljajo najmanj enkrat
na šest let. Podrobno se pregledajo vsi deli objekta in izvedejo meritve in
preizkusi. Izvajalec pregleda je dolžan odpraviti poškodbe zaradi preizkusov.
2. Izredni pregledi
12. člen
Izredni pregledi cest se opravljajo:
-       
ob ali takoj po dogodkih, kot so naravne nesreče, težje prometne
nesreče, požar, eksplozije, posedanje ali drsenje terena, izredni prevozi ter
drugi izredni dogodki, ki vplivajo na cesto,
-       
ob pojavu nenadnih večjih poškodb posameznih elementov ceste,
-       
pri ugotavljanju sposobnosti ceste za prevzemanja dodatnih ali izrednih
obremenitev,
-       
pred pretekom garancijske dobe za cesto.
Strokovna služba določi vsebino in obseg izrednega pregleda
ter imenuje komisijo za opravljanje pregleda. Komisija o svojih ugotovitvah
sestavi poročilo s predlogom o potrebnih ukrepih.
REDNO VZDRŽEVANJE JAVNIH CEST
13. člen
Redno vzdrževanje se izvaja v skladu z izvedbenim programom
vzdrževanja. Izvajalec rednega vzdrževanja je dolžan o svojem delu voditi
evidenco, iz katere mora biti razvidno, kdaj in katera dela so bila opravljena,
obseg in trajanje teh del, potrošnja materialov, uporabljena delovna sila in
mehanizacija ter drugi pomembni podatki o opravljenih delih. Redna vzdrževalna
dela se praviloma opravljajo v času manjšega prometa in po možnosti brez
omejitev prometa.
Dela rednega vzdrževanja so:
1.     
pregledniška služba,
2.     
redno vzdrževanje prometnih površin,
3.     
redno vzdrževanje bankin,
4.     
redno vzdrževanje odvodnjavanja,
5.     
redno vzdrževanje brežin,
6.     
redno vzdrževanje prometne signalizacije in opreme,
7.     
redno vzdrževanje cestnih naprav in ureditev,
8.     
redno vzdrževanje vegetacije,
9.     
zagotavljanje preglednosti,
10.  
čiščenje cest,
11.  
redno vzdrževanje cestnih objektov,
12.  
nadzor osnih obremenitev, skupnih mas in dimenzij vozil,
13.  
intervencijski ukrepi,
14.  
zimska služba.
1. Pregledniška služba
14. člen
Pregledniška služba je dolžna nadzirati vsa dogajanja, ki
lahko vplivajo na cesto in promet na njej, ter preverjati (vizualni pregled)
stanje vseh sestavnih delov ceste. Pregledniška služba opravlja tudi manjša
vzdrževalna ali zavarovalna dela na cesti, ki jih je možno opraviti s
predpisano pregledniško opremo in sredstvi. Podatke o ugotovitvah s pregledov
in opravljenih delih je dolžna zapisovati in hraniti na predpisani način ter
jih posredovati strokovni službi.
O posegih ali uporabi ceste in varovalnega pasu, ki so v
nasprotju z določili predpisov o cestah in varnosti cestnega prometa, je
pregledniška služba dolžna opozoriti povzročitelja in obvestiti strokovno
službo, pri večjih kršitvah pa tudi policijo ali inšpekcijo za ceste.
Pregledniška služba opravlja preglede cest najmanj:
-       
trikrat dnevno na avtocestah in hitrih cestah,
-       
enkrat dnevno na glavnih cestah, glavnih mestnih cestah in drugih cestah
s PLDP > 4000,
-       
dvakrat tedensko na regionalnih, zbirnih mestnih ali krajevnih cestah,
-       
enkrat tedensko na lokalnih cestah, mestnih ali krajevnih cestah.
Na cestah nižjih kategorij in cestah, ki so prometno
obremenjene le v omejenih časovnih obdobjih (na primer: kolesarske poti,
turistične ceste, ceste, ki so v zimskem obdobju zaprte), pogostost pregledov
določi strokovna služba glede na pomen ceste, prometne obremenitve,
geografsko-klimatske razmere ter druge posebne razmere.
V obdobjih neugodnih vremenskih razmer in v drugih primerih,
ki lahko ogrožajo cesto ali promet na njej, je treba pogostost in obseg
pregledov prilagoditi razmeram. Pregled se opravi takoj, ko to omogočajo
vremenske razmere ali ko preneha nevarnost, zaradi katere je lahko ogrožena
varnost preglednika.
Pregledniška služba je dolžna najmanj enkrat mesečno
pregledati cestne objekte, pri čemer je treba preveriti zlasti elemente, ki so
bistvenega pomena za stabilnost, funkcionalnost in trajnost objekta ter varnost
prometa.
2. Redno vzdrževanje prometnih površin
15. člen
Redno vzdrževanje prometnih površin, ki so sestavni del javne
ceste obsega čiščenje teh površin ter popravila lokalnih poškodb, kot so
krpanje udarnih jam in mrežastih razpok oziroma polaganje asfaltne prevleke,
kjer je to racionalnejše, zalivanje posameznih razpok, stikov in reg, rezkanje
zglajenih asfaltnih površin ali posipanje s peskom ter popravila drugih
podobnih poškodb.
Prometne površine morajo biti vzdrževane tako, da je omogočen
varen in neoviran promet. Poškodbe prometnih površin se praviloma popravljajo z
enakim materialom, iz katerega je obstoječa konstrukcija. Izjemoma, kadar
zaradi neugodnih vremenskih ali drugih okoliščin to ni možno, se lahko poškodbe
začasno popravijo tudi z drugim primernim materialom.
3. Redno vzdrževanje bankin
16. člen
Kota bankine ne sme biti višja od kote roba vozišča, niti ne
nižja več kot 3 cm. Prečni naklon bankine mora omogočati odtok vode z vozišča
in ne sme biti manjši kot 4% in ne večji kot 10%. Bankina mora biti poravnana
in utrjena. Vidne in dostopne morajo biti prometna signalizacija in oprema ter
cestne naprave in ureditve na bankinah.
4. Redno vzdrževanje odvodnjavanja
17. člen
Z območja ceste mora biti omogočen odtok površinskih in
talnih voda. Preprečeno mora biti pritekanje vode in nanašanje naplavin z
brežin in cestnih priključkov na vozišče. Naprave za odvodnjavanje je treba
vzdrževati in čistiti tako, da ne puščajo, da na njih ali v njih voda ne
zastaja in da je z vseh sestavnih delov ceste zagotovljeno regulirano odvajanje
vode.
5. Redno vzdrževanje brežin
18. člen
Brežine usekov, zasekov in nasipov morajo biti vzdrževane
tako, da sta zagotovljena določen nagib in oblika, da se na njih stalno utrjuje
ali odstranjuje nestabilni material ter da so tehnične in biološke zaščitne
ureditve (zaščitna vegetacija, zaščitne mreže ter druge naprave in ureditve za
zadrževanje nestabilnega materiala) v takšnem stanju, da je zagotovljeno
učinkovito zavarovanje brežin in ceste.
6. Redno vzdrževanje prometne signalizacije in opreme
19. člen
Redno vzdrževanje prometne signalizacije in opreme obsega
čiščenje ter dopolnitve, nadomestitve ali popravila dotrajane, poškodovane,
pomanjkljive ali izginule prometne signalizacije in opreme ter njihovih
nosilnih konstrukcij. Prometna signalizacija in oprema na cestah morata biti
redno vzdrževani tako, da je zagotovljeno njuno brezhibno delovanje in vidnost
ter da izpolnjujeta zahteve zakona o varnosti cestnega prometa (Uradni list RS,
št. 30/98) in predpisa o prometni signalizaciji in opremi cest.
7. Redno vzdrževanje cestnih naprav in ureditev
20. člen
Cestne naprave in ureditve morajo biti vzdrževane tako, da je
zagotovljeno njihovo brezhibno delovanje in omogočena normalna uporaba. Vzroke,
ki to preprečujejo, je treba nemudoma odpraviti, če to ni mogoče, pa izvesti
ustrezne začasne rešitve in ustrezne zavarovalne ukrepe.
Posebne naprave in kontrolni sistemi, ki so vgrajeni v cesto
in so namenjeni urejanju in nadzoru prometa, nadzoru nad stanjem ceste,
meritvam, obveščanju, pobiranju cestnine, telekomunikacijske naprave,
energetski kabli, prezračevalne, zaščitne in varnostne naprave ter ureditve in
naprave na počivališčih, morajo biti vzdrževani v skladu z navodili in predpisi
za delovanje teh naprav.
8. Redno vzdrževanje vegetacije
21. člen
Na površinah, ki so sestavni del ceste, se vegetacijo kosi,
obrezuje in seka najmanj v takem obsegu, da sta zagotovljena prost profil ceste
in predpisana preglednost, da sta omogočena pregled in dostop do cestnih
objektov, da so vidne in dostopne prometna signalizacija, prometna oprema ter
cestne naprave in ureditve. Vzdrževati je treba tudi cesti bližnja drevesa, ki
lahko ogrožajo cesto in promet na njej. Na cestnih površinah izven območja
cestišča se kosi najmanj enkrat letno.
Vegetacijo se mora vzdrževati v skladu s pravili stroke.
Okolju neprijaznih sredstev za zatiranje rasti vegetacije ni dovoljeno
uporabljati.
9. Zagotavljanje preglednosti
22. člen
Polja preglednosti, določena s preglednim trikotnikom in
pregledno bermo, morajo biti vzdrževana tako, da je zagotovljena s predpisom
določena preglednost, izjemoma, če to ni mogoče, pa tako, da je glede na
terenske razmere zagotovljena največja možna preglednost.
10. Čiščenje cest
23. člen
Vsi sestavni deli ceste se čistijo tako, da se odstrani vse,
kar lahko negativno vpliva na varnost prometa, funkcionalnost in urejen videz
ceste ter varovanje okolja.
11. Redno vzdrževanje cestnih objektov
24. člen
Cestni objekti se redno vzdržujejo tako, da se na objektu in
prostoru okoli objekta pravočasno ugotovijo in odpravijo vzroki, ki lahko
negativno vplivajo na stabilnost, funkcionalnost in trajnost objekta ter
varnost prometa.
Med dela rednega vzdrževanja cestnih objektov sodi zlasti
čiščenje:
-       
prometnih površin in prometne opreme na objektu,
-       
prostora neposredno okoli objekta,
-       
ležišč, dilatacij, členkov in drugih dostopnih delov objekta,
-       
naprav za odvodnjavanje,
-       
naplavin, nanosov in drugega materiala, ki lahko ogroža objekt ali
promet,
in manjša popravila:
-       
poškodb prometnih površin (krpanje udarnih jam, zalivanje razpok,
rezkanje neravnin),
-       
posameznih manjših poškodb na konstrukcijskih delih objekta (krpanje
odkruškov, zapolnjevanje fug, popravila zaščitne plasti armature itd.),
-       
protikorozijske zaščite,
-       
hidroizolacije in odvodnjavanja,
-       
izpodjedenih delov stebrov, opornih in podpornih konstrukcij.
12. Nadzor osnih obremenitev, skupnih mas in dimenzij vozil
25. člen
Največje dovoljene osne obremenitve ter skupne mase in
dimenzije vozil se nadzirajo na lokacijah in v terminih, določenih z izvedbenim
programom. Nadzor opravlja izvajalec rednega vzdrževanja s sodelovanjem
policije.
13. Intervencijski ukrepi
26. člen
Izvajalec rednega vzdrževanja je dolžan organizirati dežurno
službo in delovne skupine za izvajanje intervencijskih ukrepov zaradi izrednih
dogodkov na cesti. O izvajanju intervencijskega ukrepa in vzrokih zanj je
dolžan takoj obvestiti strokovno službo, kadar je ogrožen ali oviran promet, pa
tudi policijo.
Pri naravnih nesrečah, kot so neurje, poplava, plaz, potres,
žled in podobno, pri težjih prometnih nesrečah in drugih izrednih dogodkih ali
pa na zahtevo policije, je izvajalec rednega vzdrževanja dolžan nemudoma
odpraviti vzroke (poškodbe ceste, ovire na cesti), zaradi katerih je oviran ali
ogrožen promet ali zaradi katerih lahko pride do hujših poškodb ceste in večje
materialne škode.
Če to ni mogoče, je dolžan:
-       
označiti ovire in zavarovati promet s predpisano prometno signalizacijo,
-       
izvesti nujne ukrepe za zavarovanje ceste,
-       
vzpostaviti prevoznost ceste, če je to možno.
14. Zimska služba
27. člen
Zimska služba obsega sklop dejavnosti in opravil, potrebnih
za omogočanje prevoznosti cest in varnega prometa v zimskih razmerah. Zimske
razmere nastopijo takrat, ko je zaradi zimskih pojavov (sneg, poledica in
drugo) lahko ogroženo normalno odvijanje prometa.
28. člen
V zimskem obdobju, ki praviloma traja od 15. novembra
tekočega leta do 15. marca naslednjega leta, se ceste vzdržujejo v skladu z
izvedbenim programom zimske službe. Izvedbeni program zimske službe pripravi
izvajalec rednega vzdrževanja in ga predloži v sprejem strokovni službi
najkasneje do 15. oktobra tekočega leta.
Z izvedbenim programom zimske službe se določijo zlasti:
-       
organizacijska shema vodenja ter pristojnosti in odgovornosti izvajalcev
zimske službe,
-       
razpored pripravljalnih del,
-       
načrt cestne mreže z oznakami prednostnih razredov in izhodiščna mesta
za izvajanje zimske službe (cestne baze),
-       
razporeditev mehanizacije, opreme, materiala za posipanje in delavcev za
izvajanje načrtovanih del,
-       
dežurstva, obveznost prisotnosti, stopnje pripravljenosti in razpored
delovnih skupin,
-       
načrt posipanja proti poledici in odstranjevanja snega,
-       
mesta in način izločanja posameznih vrst vozil ob neugodnih razmerah na
cesti,
-       
način zbiranja podatkov in shema obveščanja o stanju in prevoznosti
cest.
29. člen
Pripravljalna dela se izvajajo pred začetkom zimskega obdobja
z namenom, da se omogoči učinkovito delo zimske službe. Pripravljalna dela
obsegajo zlasti dela, ki se nanašajo na:
-       
pripravo mehanizacije, prometne signalizacije in opreme, posipnega
materiala,
-       
pripravo ceste in njene okolice (namestitev dopolnilne prometne
signalizacije na nevarnih mestih, postavitev snežnih kolov, namestitev naprav
in ureditev za zaščito pred snežnimi zameti),
-       
usposabljanje in strokovno izobraževanje za dela zimske službe.
30. člen
V obdobjih, ko obstaja nevarnost poledice, se izpostavljeni
in prometno nevarni deli cest posipajo proti poledici. Mesta in način posipanja
se določijo glede na geografsko-klimatske razmere, lego, naklon in kategorijo
ceste ter druge lokalne razmere.
Na delih cest, kjer se poledica pogosto pojavlja, je treba
namestiti dopolnilno prometno signalizacijo, ki na to nevarnost opozarja ali pa
(predvsem na avtocestah, hitrih in glavnih cestah) zagotoviti stalno
spremljanje razmer in izvajanje ukrepov za preprečitev poledice na vozišču.
Okolju neprijazna topilna sredstva za sneg in led je
dovoljeno uporabljati le v minimalnih potrebnih količinah. Za posipanje
topilnih sredstev je dovoljeno uporabljati le takšne naprave, ki omogočajo
natančno odmerjanje količin. Pri odmerjanju količin posipa je treba upoštevati
količino topilnega sredstva, ki je že na vozišču.
31. člen
Vzdrževanje prevoznosti posameznih cest v zimskih razmerah je
opredeljeno s prednostnimi razredi, v katere so ceste razvrščene glede na
kategorijo, gostoto in strukturo prometa, geografsko-klimatske razmere in
krajevne potrebe. Razvrstitev cest po prednostnih razredih določi strokovna
služba tako, da je zagotovljena usklajena prevoznost cestne mreže. Tabela 1, ki
določa prednostne razrede za vzdrževanje cest v zimskih razmerah, je sestavni
del tega pravilnika.
Tabela 1


Predn.
Razred

Vrsta ceste

Prevoznost ceste

Sneženje

Močno sneženje


I

avtoceste, hitre ceste

24 ur

zagotoviti prevoznost vozišč, pomembnejših križanj, dovozov k večjim
  parkiriščem in odstavnih pasov

zagotoviti prevoznost vsaj enega voznega pasu in dovozov k večjim
  parkiriščem


II

ceste s PLDP > 4000, glavne ceste, glavne mestne ceste, pomembnejše
  regionalne ceste

od 5. do 22. ure

zagotoviti prevoznost; možni zastoji do 2 ur med 22. in 5. uro

zagotoviti prevoznost (pri več pasovnicah prevoznost vsaj enega
  voznega pasu), možni zastoji do 2 ur predvsem med 22. in 5. uro


III

ostale regionalne ceste, pomembnejše lokalne ceste, zbirne mestne in
  krajevne ceste

od 5. do 20. ure

zagotoviti prevoznost; možni zastoji do 2 ur predvsem med 20. in 5.
  uro

zagotoviti prevoznost (pri več pasovnicah vsaj enega voznega pasu),
  možni zastoji predvsem med 20. in 5. uro


IV

ostale lokalne ceste, mestne in krajevne ceste

od 7. do 20. ure,
upoštevati krajevne potrebe

 zagotoviti prevoznost;
možni krajši zastoji

zagotoviti prevoznost;
možni zastoji do enega dne


V

javne poti, parkirišča, kolesarske povezave

upoštevati krajevne potrebe

zagotoviti prevoznost;
možni zastoji do enega dne

zagotoviti prevoznost;
možni večdnevni zastoji


VI

 ceste, ki se v zimskih razmerah zapro


Opombe k tabeli 1:
1. Šteje se, da je prevoznost zagotovljena, če višina
snega na cestah I. in II. prednostnega razreda ne presega 10 cm, na drugih
cestah pa 15 cm, promet pa je možen z uporabo zimske opreme vozil.
2. Ne glede na določila v tretjem stolpcu, v obdobju
izredno močnega sneženja, ob močnih zametih in snežnih plazovih prevoznosti ni
nujno potrebno zagotavljati. Podobno velja za poledico, če je zaradi dežja
cesta gladka in poledice ni mogoče odpraviti z razpoložljivimi tehničnimi
sredstvi.
Načrt pluženja, mesta odvažanja in mesta odlaganja
snega se določijo z izvedbenim programom zimske službe. Mehanizirano
odstranjevanje snega in ledu je treba izvajati tako, da ne pride do poškodb
ceste, če pa to ni mogoče, je dela treba izvesti ročno. V naseljih morajo biti
omogočeni prehodi za pešce. Ob taljenju snega in ledu mora biti omogočen odtok
vode z vozišča.
32. člen
Po koncu zimskega obdobja je potrebno s cest odstraniti
ostanke posipnih materialov (peska), začasno dopolnilno prometno signalizacijo
ter začasno prometno opremo, cestne naprave in ureditve za zavarovanje ceste in
prometa v zimskem obdobju.
33. člen
V tabeli 2, ki je sestavni del tega pravilnika, so navedena
dela rednega vzdrževanja, ki so potrebna za omogočanje varnega prometa in
ohranitev dobrega stanja cest. Dela so razvrščena v prednostne razrede glede na
kategorijo ceste in pomembnost opravila. Dela se izvajajo v skladu s tem
pravilnikom in v obsegu, določenim z izvedbenim programom.
Prednostni razred:
1     neodložljiva
dela; opustitev teh del lahko ogrozi cesto in varnost prometa na njej (izvajajo
se skladu z izvedbenim programom oziroma nemudoma po ugotovitvi
pomanjkljivosti),
2     dela,
ki so nujno potrebna (izvajajo se v skladu z roki, določenimi v izvedbenem
programu vzdrževanja),
3     dela,
katerih opustitev neposredno ne ogroža ceste in varnosti prometa, so pa
potrebna za ohranjanje funkcionalnosti in urejenosti ceste (izvajajo se v
skladu z izvedbenim programom oziroma po ugotovitvi pomanjkljivosti).
Legenda:
AC       avtocesta
JP       javna
pot
HC      hitra
cesta
LG       glavna
mestna cesta
G1       glavna
cesta I. reda
LZ        zbirna
mestna ali zbirna krajevna cesta
G2       glavna
cesta II. reda
LK       mestna
ali krajevna cesta
R1       regionalna
cesta I. reda
KD       daljinska
kolesarska pot
R2       regionalna
cesta II. reda
KG      glavna
kolesarska pot
R3       regionalna
cesta III. reda
KR       regionalna
kolesarska pot
LC       lokalna
cesta
Tabela 2

OBNAVLJANJE JAVNIH CEST
34. člen
Obnovitvena dela na cestah so zahtevnejša in obsežnejša
vzdrževalna dela, katerih temeljni cilj je dolgoročnejša ureditev posameznih
delov ceste. Izvajajo se občasno glede na stopnjo dotrajanosti ali
poškodovanosti cest ter glede na potrebo po izboljšanju njihovih
prometno-tehničnih lastnosti, njihove zaščite, zaščite okolja in varnosti
prometa.
35. člen
Obnovitvena dela je treba priglasiti pristojnemu organu po
predpisih o urejanju prostora. Vrsto in obseg dokumentacije za obnovitvena dela
določi strokovna služba glede na vrsto in zahtevnost opravila. Za zahtevnejša
dela, ki se izvajajo na podlagi načrtov, se pripravi ustrezna projektna
dokumentacija, za manj zahtevna dela, kot so preplastitve, pleskanje,
antikorozjska zaščita in podobno pa opis del.
Pri pripravi projektne dokumentacije za obnovitvena dela se
upoštevajo določila predpisov o graditvi objektov in predpisov o cestah.
Smiselno se uporablja določbe zakona o graditvi objektov (Uradni list SRS, št.
34/84, 29/86, 71/93, 40/94 – odl. US, 69/94 – odl. US, 29/95, 59/96 in 23/97),
ki se nanašajo na idejni projekt, projekt za razpis in izvedbo ter projekt
izvedenih del. Projektna dokumentacija se izdela na podlagi projektne naloge,
ki jo pripravi strokovna služba na podlagi evidentiranih podatkov o stanju
ceste ali na podlagi ugotovitev posebnega pregleda obravnavanega elementa
ceste. V projektni nalogi se določijo tudi tehnični in tehnološki pogoji za
izvedbo obnovitvenih del.
Opis del mora poleg podatkov, predpisanih za priglasitev del,
vsebovati še podatke o stanju obravnavanega elementa ceste in obsegu del ter
tehnične, tehnološke in druge zahteve za izvedbo obnovitvenih del.
36. člen
Pri izvajanju, nadzoru nad izvajanjem in prevzemu
obnovitvenih del veljajo določbe predpisov o cestah, graditvi objektov,
urejanju prostora, varnosti cestnega prometa in varstvu okolja.
Pregled in prevzem izvedenih obnovitvenih del vodi komisija,
ki jo imenuje strokovna služba. Pregled in prevzem se opravljata v skladu z
zakonom o graditvi objektov, pri čemer se smiselno uporabijo določila o
tehničnih pregledih objektov in izdaji uporabnega dovoljenja ter v skladu z
določili pogodbe o izvajanju del. Pri delu komisije, ki opravlja pregled in
prevzem obnovitvenih del, sodeluje tudi predstavnik izvajalca rednega
vzdrževanja.
37. člen
Med obnovitvena dela na cestah sodijo zlasti:
-       
dograditev ali zamenjava voziščne konstrukcije,
-       
preplastitve ali asfaltne prevleke vozišč,
-       
ojačanje voziščne konstrukcije,
-       
obsežnejše postavljanje novih ali nadomestitve obstoječih cestnih naprav
in ureditev,
-       
obsežnejše postavljanje nove ali nadomestitve obstoječe prometne opreme,
-       
obsežnejše postavljanje nove ali nadomestitve obstoječe prometne
signalizacije,
-       
sanacija ali dograditev naprav za odvodnjavanje,
-       
sanacije ali preureditve brežin,
-       
ozelenitve zaradi zaščite ceste in ureditve okolice,
-       
sanacije plazov, usadov, posedkov, izpodjedanj in drugih večjih poškodb
ceste,
-       
posamezne korekcije geometrijskih elementov ceste (krivine, prečni
nagib),
-       
preureditve ceste (manjše korekcije križišč, dograditev ločilnih in
robnih pasov, bankin, kolesarskih stez, pločnikov v naseljih, zagotovitev
preglednosti in podobno).
Med obnovitvena dela na cestnih objektih sodijo zlasti:
-       
sanacije posameznih konstrukcijskih elementov,
-       
sanacija vozišča,
-       
sanacija ali dograditev hidroizolacije,
-       
sanacija ali dograditev odvodnjavanja z objekta,
-       
sanacija predorskih oblog,
-       
sanacija opornih in podpornih konstrukcij,
-       
sanacije ali zamenjave cestnih naprav in ureditev na objektih,
-       
popravila ali zamenjave ležišč, členkov in dilatacij,
-       
prenove antikorozivne zaščite jeklenih konstrukcij,
-       
prenove površinske zaščite betonskih konstrukcij.
KONČNI DOLOČBI
38. člen
Z dnem uveljavitve tega pravilnika preneha veljati pravilnik
o obnavljanju, rednem vzdrževanju in varstvu cest (Uradni list SRS, št. 11/88).
39. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 2640-10/98
Ljubljana, dne 2. septembra 1998.
mag. Anton Bergauer l. r. 
Minister 
za promet in zveze