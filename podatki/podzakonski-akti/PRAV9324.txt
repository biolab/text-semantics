I. SPLOŠNA DOLOČBA
1. člen
(predmet urejanja)
S tem pravilnikom se določajo kriteriji
za ugotavljanje izpolnjevanja pogojev za vodjo raziskovalnega projekta.
II. KRITERIJI ZA VODJO RAZISKOVALNEGA PROJEKTA
2. člen
(kriteriji za ugotavljanje izpolnjevanja
pogojev za vodjo temeljnega raziskovalnega projekta)
Vodja temeljnega raziskovalnega projekta
izpolnjuje pogoj za vodjo raziskovalnega projekta, določen v drugi alineji
prvega odstavka 29. člena Zakona o raziskovalni in razvojni dejavnosti, če:
1.    
Dosega minimalno 100 točk iz znanstvenih objav,
ki so določene v pravilniku, ki ureja kazalce in merila znanstvene in strokovne
uspešnosti, v zadnjih petih letih. Vsaj ena objava mora biti v kategoriji 1. A, B, C oziroma za družboslovje v 2. A ali 3. A, B.
2.    
Izkazuje citiranost v sistemu SICRIS (Web of
Science – WoS), kjer se upoštevajo citati člankov, za katere ima WoS poln
bibliografski zapis. Za družboslovje lahko izkazuje tudi citiranost v
monografiji, izdani pri mednarodni založbi (2.A, 3.A, B), za humanistiko pa v
znanstvenih objavah, ki so določene v pravilniku, ki ureja kazalce in merila
znanstvene in strokovne uspešnosti. Citirano delo mora biti znanstveno delo iz
pravilnika, ki ureja kazalce in merila znanstvene in strokovne uspešnosti.
Citat mora biti objavljen v zadnjih 10 letih. Avtocitat se ne upošteva. Dela,
ki se citirajo v obdobju zadnjih 10 let, so lahko objavljena tudi prej.
3.    
Izkazuje minimalno skupno število točk iz
znanstvenih objav v zadnjih petih letih, citiranosti v zadnjih desetih letih in
dokumentiranega sodelovanja z drugimi financerji v zadnjih petih letih.
Vodja temeljnega raziskovalnega projekta
izpolnjuje pogoj za vodjo raziskovalnega projekta, določen v tretji alineji
prvega odstavka 29. člena Zakona o raziskovalni in razvojni dejavnosti, če:
-      
ima uspešno izvedene raziskovalne projekte ali
programe ali
-      
izkaže sposobnost organiziranja ali sodelovanja
pri organiziranju dela posameznika (npr. dodiplomskih študentov, mladih
raziskovalcev ipd.), skupine ali dogodkov (npr. organizacija znanstvenih
sestankov ipd.) ali
-      
izkaže vodenje organizacijske enote (npr.
raziskovalne skupine, laboratorija ipd.).
Minimalno število točk iz 3. točke prvega
odstavka tega člena se določi v Metodologiji ocenjevanja prijav.
Če raziskovalec v zadnjem obdobju ni bil
zaposlen ali samozaposlen v raziskovalni dejavnosti, se lahko pri izpolnjevanju
kriterija iz 1. točke prvega odstavka tega člena namesto zadnjih petih let
upošteva zadnje intervalno obdobje, ki vključuje obdobje petih let zaposlitve v
raziskovalni dejavnosti. Upoštevano obdobje se podaljša za čas dejansko
izrabljenega starševskega dopusta in dokumentirane bolniške odsotnosti, daljše
od treh mesecev. Na podaljšanje upoštevanega obdobja ne vpliva koriščenje
dopusta za nego in varstvo otroka v obliki delne odsotnosti z dela.
3. člen
(kriteriji za ugotavljanje izpolnjevanja
pogojev za vodjo aplikativnega raziskovalnega projekta)
Vodja aplikativnega raziskovalnega projekta
izpolnjuje pogoj za vodjo raziskovalnega projekta, določen v drugi alineji
prvega odstavka 29. člena Zakona o raziskovalni in razvojni dejavnosti, če:
1.    
Dosega minimalno 40 točk iz znanstvenih objav,
ki so določene v pravilniku, ki ureja kazalce in merila znanstvene in strokovne
uspešnosti, v zadnjih petih letih.
2.    
Izkazuje citiranost kot je določena v 2. točki
prvega odstavka 2. člena tega pravilnika ali ima dokazane prenose lastnih
raziskav v prakso (patenti, implementirane tehnologije, prodani računalniški
programi, izvedeni pomembni objekti ali izdelki ipd.; COBISS tip 2.02, 2.03,
2.04, 2.06, 2.07, 2.12, 2.13, 2.14, 2.15, 2.16, 2.17, 2.20, 2.21 in 2.24) ali dokazano delo na nacionalno pomembnem znanstvenem korpusu ali zbirki.
3.    
Izkazuje minimalno skupno število točk iz
znanstvenih objav, citiranosti in dokumentiranega sodelovanja z drugimi
financerji v zadnjih petih letih.
Vodja aplikativnega raziskovalnega projekta
izpolnjuje pogoj za vodjo raziskovalnega projekta, določen v tretji alineji
prvega odstavka 29. člena Zakona o raziskovalni in razvojni dejavnosti, če
izpolnjuje kriterije določene v drugem odstavku 2. člena tega pravilnika.
Minimalno število točk iz 3. točke prvega
odstavka tega člena se določi v Metodologiji ocenjevanja prijav.
Če raziskovalec v zadnjem obdobju ni bil
zaposlen ali samozaposlen v raziskovalni dejavnosti, se lahko pri izpolnjevanju
kriterija iz 1. in 3. točke prvega odstavka tega člena namesto zadnjih petih
let upošteva zadnje intervalno obdobje, ki vključuje obdobje petih let
zaposlitve v raziskovalni dejavnosti. Upoštevano obdobje se podaljša za čas
dejansko izrabljenega starševskega dopusta in dokumentirane bolniške
odsotnosti, daljše od treh mesecev. Na podaljšanje upoštevanega obdobja ne
vpliva koriščenje dopusta za nego in varstvo otroka v obliki delne odsotnosti z
dela.
4. člen
(kriteriji za ugotavljanje izpolnjevanja
pogojev za vodjo podoktorskega raziskovalnega projekta)
Vodja podoktorskega raziskovalnega projekta
(v nadaljevanju: podoktorand) izpolnjuje pogoj za vodjo raziskovalnega
projekta, določen v drugi alineji prvega odstavka 29. člena Zakona o
raziskovalni in razvojni dejavnosti, če od zagovora njegovega doktorata niso
potekla več kot tri leta ter izkazuje vsaj eno znanstveno objavo (tudi v
soavtorstvu kot prvi avtor), določeno v pravilniku, ki ureja kazalce in merila
znanstvene in strokovne uspešnosti ter izkazuje minimalno skupno število točk
iz znanstvenih objav v zadnjih petih letih, citiranosti v zadnjih desetih letih
in dokumentiranega sodelovanja z drugimi financerji v zadnjih petih letih.
Minimalno število točk se določi v Metodologiji ocenjevanja prijav.
Če je podoktorand izkoristil starševski
dopust, pri čemer se za enega otroka upošteva eno leto, se čas od zagovora
podaljša nad tri leta za čas dejansko izrabljenega dopusta. Enako velja za
dokumentirano bolniško odsotnost, daljšo od treh mesecev.
Podoktorand izpolnjuje pogoj za vodjo
raziskovalnega projekta, določen v tretji alineji prvega odstavka 29. člena
Zakona o raziskovalni in razvojni dejavnosti, če izpolnjuje kriterije, določene
v drugem odstavku 2. člena tega pravilnika.

Pravilnik o kriterijih za ugotavljanje
izpolnjevanja pogojev za vodjo raziskovalnega projekta (Uradni list RS, št. 41/09)
vsebuje naslednjo končno določbo:
III. KONČNA DOLOČBA
5. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o kriterijih za ugotavljanje izpolnjevanja pogojev za vodjo
raziskovalnega projekta (Uradni list RS, št. 72/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.