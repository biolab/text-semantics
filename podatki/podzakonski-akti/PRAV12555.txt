I. SPLOŠNI DOLOČBI
1. člen
(vsebina)
(1) Ta pravilnik določa metodologijo za določanje vrednosti zemljišč
in višine nadomestil v postopkih:
-       
obremenjevanja vodnih in priobalnih zemljišč s stavbnimi pravicami;
-       
razpolaganja z vodnimi in priobalnimi zemljišči, ki jim je prenehal
status naravnega vodnega javnega dobra zaradi poravnave zapadlih obveznosti do
lastnika zemljišča, na katerem je zgrajena ali se namerava zgraditi vodna
infrastruktura, ali zaradi zagotovitve nadomestnega zemljišča po zakonu, ki
ureja vode;
-       
menjave vodnih in priobalnih zemljišč, ki jim je prenehal status
naravnega vodnega javnega dobra za drugo zemljišče, na katerem je zgrajena ali
se namerava zgraditi vodna infrastruktura, ali zaradi zagotovitve nadomestnega
zemljišča po zakonu, ki ureja vode;
-       
menjave vodnih in priobalnih zemljišč, ki jim je prenehal status
naravnega vodnega javnega dobra za drugo vodno ali priobalno zemljišče, s
katerim ministrstvo, pristojno za vode, ne upravlja;
-       
prostega razpolaganja z vodnimi in priobalnimi zemljišči, ki jim je
prenehal status naravnega vodnega javnega dobra;
-       
pridobivanja vodnih in priobalnih zemljišč.
(2) Ta pravilnik se ne uporablja za določanje višine
nadomestil za služnosti na vodnih in priobalnih zemljiščih v lasti Republike
Slovenije v skladu s predpisom, ki ureja metodologijo za določanje nadomestil
za služnosti na vodnih in priobalnih zemljiščih v lasti Republike Slovenije.
2. člen
(izrazi)
Izraza, uporabljena v tem pravilniku, imata naslednji pomen:
-       
poročilo Geodetske uprave Republike Slovenije je zadnje letno poročilo o
slovenskem trgu nepremičnin Geodetske uprave Republike Slovenije, ki je
objavljeno na njeni spletni strani;
-       
namenska raba zemljišča je namenska raba v skladu s predpisi, ki urejajo
prostorsko načrtovanje.
II. METODOLOGIJA ZA DOLOČANJE VREDNOSTI VODNIH IN PRIOBALNIH
ZEMLJIŠČ
3. člen
(določitev vrednosti zemljišč)
(1) Vrednost vodnega in priobalnega zemljišča se določi glede
na namensko rabo sosednjega zemljišča, pri čemer je cena kvadratnega metra (m2)
povzeta iz poročila Geodetske uprave Republike Slovenije o povprečni ceni za
območje, na katerem zemljišče leži.
(2) Če je sosednjih zemljišč iz prejšnjega odstavka več in je
njihova namenska raba različna, se pri določitvi vrednosti vodnega in
priobalnega zemljišča uporabi cena, ki je višja.
(3) Kadar je namenska raba sosednjega zemljišča določena kot
območje drugih zemljišč, se za ceno kvadratnega metra (m2) tega
zemljišča uporabi cena kmetijskega zemljišča, povzeta iz poročila Geodetske
uprave Republike Slovenije o povprečni ceni za območje, na katerem zemljišče
leži.
(4) Vrednost zemljišča, ki mu je prenehal status naravnega vodnega
javnega dobra, se določi glede na namensko rabo tega zemljišča, pri čemer je
cena kvadratnega metra (m2) povzeta iz poročila Geodetske uprave
Republike Slovenije o povprečni ceni za območje, na katerem zemljišče leži.
(5) Ne glede na prvi odstavek tega člena se za ceno
kvadratnega metra (m2) zemljišča, na katerem je zgrajen objekt,
uporabi cena zemljišča za gradnjo stavb, povzeta iz poročila Geodetske uprave
Republike Slovenije o povprečni ceni za območje, na katerem zemljišče leži.
(6) Ne glede na prvi odstavek tega člena se v primeru
pridobivanja vodnih in priobalnih zemljišč in razpolaganja z vodnimi in
priobalnimi zemljišči, ki jim je prenehal status naravnega vodnega javnega
dobra zaradi poravnave zapadlih obveznosti do lastnika zemljišča, na katerem je
zgrajena ali se namerava zgraditi vodna infrastruktura, ali zaradi zagotovitve
nadomestnega zemljišča po zakonu, ki ureja vode, za vsa zemljišča, ki so
predmet pravnega posla, za ceno kvadratnega metra (m2) uporabi cena
kmetijskega zemljišča, povzeta iz poročila Geodetske uprave Republike Slovenije
o povprečni ceni za območje, na katerem zemljišče leži.
4. člen
(cenitev vrednosti zemljišč)
(1) Če vrednost zemljišča, določena v skladu s prejšnjim členom,
preseže 20.000 eurov, mora vrednost oceniti pooblaščeni ocenjevalec vrednosti
nepremičnin, imenovan na podlagi zakona, ki ureja revidiranje, ali zakona, ki
ureja sodišča.
(2) Cenitev iz prejšnjega odstavka se opravi, tudi če se katerikoli
lastnik zemljišča, ki je predmet postopka iz 1. člena tega pravilnika, ne
strinja z vrednostjo, določeno v skladu s prejšnjim členom.
(3) Naročnik cenitve iz prvega in drugega odstavka tega člena
je upravljavec vodnih in priobalnih zemljišč.
(4) Na dan sklenitve pravnega posla cenitev iz prvega in drugega
odstavka tega člena, ki je predmet tega posla, ne sme biti starejša od enega
leta.
III. METODOLOGIJA ZA DOLOČANJE VIŠINE NADOMESTILA ZA
USTANOVITEV STAVBNE PRAVICE
5. člen
(določitev višine nadomestila)
(1) Nadomestilo za ustanovitev stavbne pravice na vodnem ali
priobalnem zemljišču v lasti države se določi kot enkratno nadomestilo.
(2) Za določitev višine nadomestila za ustanovitev stavbne pravice
na vodnem ali priobalnem zemljišču za 99 let se ne glede na namensko rabo
zemljišča, ki bo obremenjeno s stavbno pravico, uporabi povprečna cena
kvadratnega metra (m2) zemljišča za gradnjo stavb, povzeta iz poročila
Geodetske uprave Republike Slovenije o povprečni ceni za območje, na katerem zemljišče
leži.
(3) Višina nadomestila za ustanovitev stavbne pravice na
vodnem in priobalnem zemljišču za obdobje, krajše od 99 let, se določi kot
višina nadomestila za ustanovitev stavbne pravice v skladu s prejšnjim
odstavkom, pri čemer se višina nadomestila določi sorazmerno z obdobjem, za
katero je stavbna pravica ustanovljena.
(4) Ne glede na drugi in tretji odstavek tega člena znaša
višina nadomestila za ustanovitev stavbne pravice za lokalne javne cestne
objekte (mostovi, viadukti, prepusti, brvi, galerije ipd.) pet odstotkov višine
nadomestila za ustanovitev stavbne pravice iz drugega odstavka tega člena.
6. člen
(cenitev vrednosti stavbne pravice)
(1) Če višina nadomestila za ustanovitev stavbne pravice,
določena v skladu s prejšnjim členom, v enem letu preseže 5.000 eurov, mora
višino nadomestila oceniti pooblaščeni ocenjevalec vrednosti nepremičnin,
imenovan na podlagi zakona, ki ureja revidiranje, ali zakona, ki ureja sodišča.
(2) Cenitev iz prejšnjega odstavka se opravi, tudi če se oseba,
ki je predlagala ustanovitev stavbne pravice v njeno  korist, ne strinja z
višino nadomestila, določenega v skladu s prejšnjim členom.
(3) Naročnik cenitve iz prvega in drugega odstavka tega člena
je upravljavec vodnih in priobalnih zemljišč.
(4) Na dan sklenitve pravnega posla cenitev iz prvega in
drugega odstavka tega člena, ki je predmet tega posla, ne sme biti starejša od
enega leta.
IV. KONČNA DOLOČBA
7. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-353/2015
Ljubljana, dne 24. avgusta 2016
EVA 2015-2550-0163
Irena Majcen l.r.
Ministrica
za okolje in prostor