1. SPLOŠNE DOLOČBE
1. člen
(vsebina sklepa)
Ta sklep določa podrobnejša pravila o načinu izpolnjevanja obveznosti
izdajateljev ter pravic imetnikov:
1.     
glede informacij za imetnike delnic, ki so uvrščene v trgovanje na
organiziranem trgu in
2.     
glede informacij za imetnike dolžniških vrednostnih papirjev, ki so
uvrščeni v trgovanje na organiziranem trgu.
2. člen
(pojmi)
(1) Pojmi, uporabljeni v tem sklepu, imajo enak pomen kot v
določbah ZTFI, kot na primer:
1.     
delnice v prvi točki tretjega odstavka 7. člena,
2.     
dolžniški vrednostni papirji iz tretjega odstavka 25. člena,
3.     
vlagatelj v 28. členu,
4.     
javna družba v 99. členu,
5.     
elektronsko sredstvo v 107. členu.
(2) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
2. PRAVILA ZA IZPOLNJEVANJE OBVEZNOSTI JAVNE DRUŽBE
3. člen
(dostopnost informacij v zvezi z zasedanjem skupščine delničarjev)
(1) Šteje se, da so obveznosti javne družbe (v nadaljevanju: izdajatelj),
katere delnice so uvrščene v trgovanje na organiziranem trgu, glede informacij
v zvezi z zasedanjem posamezne skupščine izpolnjene, če izdajatelj zagotovi
njihovo objavo v skladu s 3. in 4. členom Sklepa o izpolnjevanju obveznosti
razkrivanja nadzorovanih informacij (Uradni list RS, št. 72/16) ter prosto
dostopnost na svojih uradnih spletnih straneh od dne objave sklica skupščine
najmanj 5 let.
(2) Šteje se, da so obvestila izdajatelja iz prejšnjega
odstavka tega člena o določitvi in izplačilu dividend in o izdaji novih delnic,
ki vključujejo tudi informacije o prednostni pravici in načinu vpisa novih
delnic, ter o razveljavitvi ali zamenjavi delnic ustrezno sporočena, če
izdajatelj z njihovo pravočasno objavo ali pisnim oziroma elektronskim
posredovanjem njihovim imetnikom da na razpolago vse relevantne informacije ter
dovolj časa za sprejem kvalitetne investicijske odločitve.
4. člen
(pošiljanje informacij z elektronskimi sredstvi)
V primeru pošiljanja informacij z elektronskimi sredstvi se
ob izpolnjenem pogoju načela enake obravnave imetnikov delnic po pridobitvi
njihovega soglasja skladno s 3. točko četrtega odstavka 130. člena Zakona o
trgu finančnih instrumentov (Uradni list RS, št. 108/10 – ZTFI-UPB3, 78/11,
55/12, 105/12 – ZBan-1J, 63/13 – ZS-K, 30/16 in 44/16 – ZRPPB; v nadaljevanju:
ZTFI) šteje, da:
-       
uporaba elektronskega sredstva ni odvisna od kraja sedeža ali bivališča
imetnika delnic ali v primerih iz 120. člena ZTFI druge osebe, ki je upravičena
uresničevati glasovalne pravice, če le-ta nemudoma po izpolnitvi postopka
identifikacije lahko prosto dostopa do informacij, vsebovanih v takšnem
obvestilu,
-       
izdajatelj o opravljenem postopku identifikacije hrani dokazilo v
elektronski ali tiskani obliki o tem, da je bila opravljena, še eno leto po
identifikaciji.
5. člen
(dostopnost informacij v zvezi z zasedanjem imetnikov
obveznic)
Šteje se, da so obveznosti izdajatelja, katerega dolžniški vrednostni
papirji so uvrščeni v trgovanje na organiziranem trgu, glede objave ali
posredovanja imetnikom dolžniških vrednostnih papirjev obvestil o mestu, času
in dnevnem redu zasedanja imetnikov dolžniških vrednostnih papirjev, o
izplačilu obresti, o uresničitvi katere koli zamenjave, vpisa ali razveljavitve
pravic in odkupa, pa tudi o pravici imetnikov dolžniških vrednostnih papirjev,
da sodelujejo pri teh dejanjih, izpolnjene, če izdajatelj zagotovi njihovo
objavo v skladu s 3. in 4. členom Sklepa o izpolnjevanju obveznosti razkrivanja
nadzorovanih informacij (Uradni list RS, št. 72/16) ter prosto dostopnost
na svojih uradnih spletnih straneh od dne objave sklica zasedanja imetnikov
dolžniških vrednostnih papirjev oziroma tako, da ima imetnik takšnega
vrednostnega papirja na razpolago vse relevantne informacije ter dovolj časa za
sprejem kvalitetne investicijske odločitve.
6. člen
(pošiljanje informacij z elektronskimi sredstvi)
V primeru pošiljanja informacij z elektronskimi sredstvi se
ob izpolnjenem pogoju načela enake obravnave imetnikov dolžniških vrednostnih
papirjev po pridobitvi njihovega soglasja skladno s 3. točko šestega odstavka 131.
člena ZTFI šteje, da:
-       
uporaba elektronskega sredstva ni odvisna od kraja sedeža ali bivališča
imetnika dolžniških vrednostnih papirjev ali osebe, ki je upravičena
uresničevati glasovalne pravice zanj, če le-ta nemudoma po izpolnitvi postopka
identifikacije lahko prosto dostopa do informacij, vsebovanih v takšnem
obvestilu,
-       
izdajatelj o opravljenem postopku identifikacije hrani dokazilo v
elektronski ali tiskani obliki o tem, da je bila opravljena, še eno leto po
identifikaciji.

Sklep o uresničevanju pravic imetnikov
vrednostnih papirjev, ki so uvrščeni v trgovanje na organiziranem trgu (Uradni
list RS, št. 106/07) vsebuje naslednjo končno določbo:
»3. KONČNA DOLOČBA
7. člen
(uveljavitev sklepa)
Ta sklep začne veljati naslednji dan po objavi v Uradnem listu
Republike Slovenije.«.

Sklep o spremembah Sklepa o uresničevanju
pravic imetnikov vrednostnih papirjev, ki so uvrščeni v trgovanje na
organiziranem trgu (Uradni list RS, št. 72/16) vsebuje naslednjo končno določbo:
»4. člen
Ta sklep začne veljati naslednji dan po objavi v Uradnem
listu Republike Slovenije.«.