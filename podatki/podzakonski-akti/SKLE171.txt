I
Vlada Republike Slovenije odreja javno razgrnitev osnutka lokacijskega
načrta za sanacijo in doinstalacijo HE Moste (v nadaljevanju: osnutek
lokacijskega načrta), ki ga je izdelal LUZ d.d. in I.RA. Inženiring Radovljica
d.o.o., pod št. projekta 4832, v februarju 1999 in predloga sprememb in dopolnitev
prostorskih sestavin v naslovu navedenih planskih aktov Občine Jesenice, Občine
Žirovnica in Občine Bled (v nadaljevanju: spremembe in dopolnitve planskih
aktov občin), ki jih je izdelal LUZ d.d. in I.RA. Inženiring Radovljica d.o.o.
v februarju 1999.
II
Vlada Republike Slovenije ugotavlja, da je osnutek
lokacijskega načrta skladen z zasnovo energetskega omrežja v prostorskih
sestavinah dolgoročnega plana SR Slovenije za obdobje od leta 1986 do leta 2000
(Uradni list SRS, št. 1/86, 41/87, 12/89 in Uradni list RS, št. 36/90, 27/91,
72/95 in 11/99) in s prostorskimi sestavinami družbenega plana SR Slovenije za
obdobje od leta 1986 do leta 1990 (Uradni list SRS, št. 2/86, 41/87, 23/89 in
Uradni list RS, št. 72/95 in 11/99), v delu, ki ga opredeljuje osnutek
lokacijskega načrta (v nadaljevanju: državni prostorski planski akti).
III
Vlada Republike Slovenije predlaga Občini Jesenice, Občini Žirovnica
in Občini Bled, v obravnavo in sprejem spremembe in dopolnitve planskih aktov
občin.
IV
Občina Jesenice, Občina Žirovnica in Občina Bled morajo
poskrbeti za izvedbo javne razgrnitve in organizacijo javnih obravnav osnutka
lokacijskega načrta in predloga sprememb in dopolnitev planskih aktov občine.
Javna razgrnitev traja en mesec in se prične tretji dan po objavi sklepa v Uradnem
listu Republike Slovenije.
V
V času javne razgrnitve lahko podajo na javno razgrnjeni osnutek
lokacijskega načrta in predlog sprememb in dopolnitev planskih aktov občin,
pripombe in predloge vsi zainteresirani in prizadeti.
VI
Občina Jesenice, Občina Žirovnica in Občina Bled morajo v
roku 30 dni po preteku javne razgrnitve poslati ministru za okolje in prostor
vse zbrane pripombe in predloge. Če v tem roku minister ne prejme pripomb in
predlogov z javne razgrnitve, se šteje, da na osnutek lokacijskega načrta ni
pripomb oziroma, da je ta usklajen.
VII
Ta sklep se objavi v Uradnem listu Republike Slovenije.
Št. 350-02/98-3
Ljubljana, dne 1. aprila 1999.
Vlada Republike Slovenije
dr. Janez Drnovšek l. r.
Predsednik