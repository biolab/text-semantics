1. člen
(vsebina)
Ta pravilnik določa vrste in obdobje veljavnosti
subvencioniranih vozovnic za upravičence, pogoje za nakup vozovnic, način in
postopek izvajanja subvencioniranega prevoza, način obračunavanja in plačevanja
subvencije, poročanje, način vračila subvencije ter način in postopek izvajanja
brezplačnega prevoza.
2. člen
(subvencionirana vozovnica)
(1) Subvencionirana
vozovnica je lahko mesečna vozovnica ali vozovnica za deset voženj na mesec.
Mesečna vozovnica omogoča neomejeno število voženj na celotnem območju
Republike Slovenije, vozovnica za deset voženj na mesec pa omogoča deset voženj
na relaciji, za katero je bila izdana.
(2) Upravičenec se
odloči za nakup mesečne ali letne vozovnice. Letna vozovnica za dijaka se izda
za obdobje od 1. septembra do 31. avgusta tekočega šolskega leta. Letna
vozovnica za študenta se izda za obdobje od 1. oktobra
do 30. septembra tekočega študijskega leta. Letna vozovnica za udeleženca
izobraževanja odraslih se izda za obdobje od 1. septembra
do 31. avgusta oziroma od 1. oktobra do 30. septembra
tekočega šolskega leta.
3. člen
(vloga za izdajo subvencionirane vozovnice)
(1) Vloga za izdajo
subvencionirane vozovnice je lahko pisna ali elektronska. Upravičenec mora pred
pridobitvijo subvencionirane vozovnice v novem šolskem ali študijskem letu
izvajalcu subvencioniranih prevozov (v nadaljnjem besedilu: izvajalec)
predložiti popolno pisno vlogo za izdajo subvencionirane vozovnice (v
nadaljnjem besedilu: vloga) na obrazcu, ki je kot Priloga 1 sestavni del tega
pravilnika ali vlogo odda elektronsko. Obrazec in povezava do elektronske vloge
se objavita na spletnih straneh ministrstva, pristojnega za promet (v
nadaljnjem besedilu: ministrstvo), ministrstva, pristojnega za izobraževanje,
ministrstva, pristojnega za javno upravo, na spletnem portalu subvencioniranih
prevozov ter na prodajnih mestih in spletnih straneh izvajalcev.
(2) Vloga vsebuje podatke o upravičencu, zakonitem
zastopniku, če gre za mladoletnega upravičenca, statusu upravičenca v obdobju
koriščenja subvencije prevoza ter relaciji. Če se upravičenec izobražuje v
tujini, vlogi predloži potrdilo o vpisu v vzgojno-izobraževalni oziroma
študijski program. Če upravičenec iz 114.g člena Zakona o prevozih v cestnem prometu
(Uradni list RS, št. 6/16 – uradno prečiščeno besedilo, 67/19 in 94/21; v
nadaljnjem besedilu: zakon) uporablja javni prevoz, vlogi predloži obrazložen
sklep o ugotovljeni težji ali težki gibalni oviranosti, ki ga v skladu s
svojimi internimi akti izda pristojna komisija posameznega visokošolskega
zavoda, na katerega je upravičenec vpisan, ali zdravniško potrdilo o težji ali
težki gibalni oviranosti.
(3) Upravičenec iz
114.g člena zakona, ki ne more uporabljati javnega prevoznega sredstva in kjer
na relaciji od kraja bivanja do kraja izobraževanja ni organiziran prevoz s
prilagojenimi vozili za prevoz gibalno oviranih oseb, ter bo za relacijo, do
katere je upravičen, uporabljal lastni prevoz s prilagojenim vozilom, vlogo
posreduje na ministrstvo. Upravičencu oziroma njegovemu zakonitemu zastopniku
se krijejo stroški prevoza.
(4) Upravičenec iz
prejšnjega odstavka vlogi predloži:
-       
homologacijo prilagojenega vozila za prevoz težje in težko gibalno
oviranih oseb na invalidskem vozičku,
-       
številko potrdila o tehnično ustreznem vozilu,
-       
veljavno registracijo vozila, z nezgodnim zavarovanjem potnikov,
-       
številko vozniškega dovoljenja voznika, ki bo opravljal prevoz,
-       
obrazložen sklep o ugotovljeni težji ali težki gibalni oviranosti, ki ga
v skladu s svojimi internimi akti izda pristojna komisija posameznega
visokošolskega zavoda, na katerega je upravičenec vpisan, ali zdravniško
potrdilo o težji ali težki gibalni oviranosti.
(5) Za vsako spremembo
podatkov, ki vpliva na uveljavljanje pravice do subvencioniranega prevoza,
upravičenec v roku pet delovnih dni od nastanka spremembe vloži novo pisno
vlogo pri izvajalcu oziroma elektronsko spremembo vloge, ki nadomesti predhodno
vlogo. Nova pisna oziroma elektronska vloga se vloži v primeru spremembe
naslova bivanja, statusa, izobraževalnega programa ali izobraževalne ustanove
upravičenca in vrste vloge.
(6) Kadar upravičenec opravlja praktično izobraževanje, ki je
del izobraževalnega procesa in je razdalja iz prvega odstavka 114.b člena
zakona manjša kot 2 km, vlogi predloži s strani vzgojno izobraževalnega ali
visokošolskega zavoda potrjen obrazec »Potrdilo o opravljanju praktičnega
izobraževanja« iz Priloge 2, ki je sestavni del tega pravilnika.
(7) Izvajalec originale
pisnih vlog arhivira in jih v fizični obliki hrani dve leti od vnosa vloge v
evidenco subvencije prevoza. Po preteku tega obdobja jih uniči.
(8) Izvajalec
elektronske vloge arhivira in hrani v elektronski obliki dve leti od vnosa
vloge v evidenco subvencije prevoza. Po preteku tega obdobja jih uniči oziroma
izbriše.
3.a člen
(vloga za izdajo subvencionirane vozovnice za brezplačen
prevoz)
(1) Vloga za izdajo subvencionirane vozovnice za
upravičence iz osmega, devetega in desetega odstavka 114.b člena zakona (v
nadaljnjem besedilu: upravičenec do brezplačnega prevoza), je lahko pisna ali
elektronska. Upravičenec do brezplačnega prevoza mora pred pridobitvijo
subvencionirane vozovnice izvajalcu predložiti popolno pisno vlogo za izdajo
subvencionirane vozovnice (v nadaljnjem besedilu: vloga za brezplačen prevoz)
na obrazcu, ki je kot Priloga 3 sestavni del tega pravilnika ali vlogo odda
elektronsko. Obrazec in povezava do elektronske vloge se objavita na spletnih
straneh ministrstva, ministrstva, pristojnega za javno upravo ter na prodajnih
mestih in spletnih straneh izvajalcev.
(2) Vloga vsebuje podatke o upravičencu in statusu
upravičenca v obdobju koriščenja brezplačnega prevoza. Upravičenec do
brezplačnega prevoza iz devetega odstavka 114.b člena zakona vlogi predloži
evropsko kartico ugodnosti za invalide. Upravičenec do brezplačnega prevoza iz desetega
odstavka 114.b člena zakona vlogi predloži izkaznico vojnega veterana. Za
upravičence iz desetega odstavka 114.b člena zakona se podatek o statusu
pridobi avtomatsko iz uradnih evidenc.
(3) Upravičenec do
brezplačnega prevoza lahko odda eno vlogo za izdajo subvencionirane vozovnice.
Po preteku enega leta oziroma največ 30 dni pred iztekom veljavnosti vozovnice,
upravičenec do brezplačnega prevoza predloži novo vlogo in obvezne priloge. Za
vsako spremembo podatkov, ki vpliva na uveljavljanje pravice do brezplačnega
prevoza, upravičenec do brezplačnega prevoza v roku pet delovnih dni od
nastanka spremembe vloži novo pisno vlogo ali veljavno vlogo prekliče pri
izvajalcu oziroma elektronsko vlogo, ki nadomesti predhodno vlogo ali veljavno
vlogo prekliče. Nova pisna oziroma elektronska vloga se vloži v primeru
spremembe statusa upravičenca. Preklic pisne oziroma elektronske vloge se
izvede v primeru prenehanja statusa.
4. člen
(nakup subvencionirane vozovnice)
(1) Upravičenec izvede
nakup subvencionirane vozovnice preko spleta pri izvajalcih, ki omogočajo
spletni nakup subvencionirane vozovnice na podlagi šifre elektronske vloge iz
evidence subvencije prevoza oziroma nakup izvede na prodajnih mestih
izvajalcev.
(2) Izvajalec začne
postopek izdaje subvencionirane vozovnice na podlagi predložene popolne pisne
vloge ali šifre elektronske vloge iz evidence subvencije prevoza. Če
upravičenec ne predloži popolne pisne vloge, se ta zavrže že pred vnosom v
evidenco subvencije prevoza.
(3) Izvajalec iz pisne
ali elektronske vloge razbere relacijo, na kateri upravičenec potuje.
(4) Izvajalec izda
upravičencu subvencionirano vozovnico za relacijo, ki se izvaja z medkrajevnim
avtobusnim prevozom potnikov oziroma železniškim prevozom potnikov
v 2. razredu potniškega vlaka.
(5) Ne glede na
prejšnji odstavek izvajalec lahko izda subvencionirano vozovnico za mestni
potniški promet na način, kot je to določeno s pogodbo med ministrstvom in
upravljavcem mestnega prevoza potnikov.
4.a člen
(pridobitev subvencionirane vozovnice za brezplačen prevoz)
(1) Upravičenec do
brezplačnega prevoza pridobi subvencionirano vozovnico preko spleta pri
izvajalcih, ki omogočajo spletno izdajo subvencionirane vozovnice na podlagi
šifre elektronske vloge iz evidence subvencij prevozov oziroma subvencionirano
vozovnico pridobi na prodajnih mestih izvajalcev.
(2) Izvajalec začne
postopek izdaje subvencionirane vozovnice na podlagi predložene popolne pisne
vloge in obveznih prilog ali šifre elektronske vloge iz evidence subvencije
prevozov.
(3) Izvajalec izda
upravičencu subvencionirano vozovnico za območje Slovenije z veljavnostjo
polnih 12 mesecev od dneva začetka veljavnosti subvencionirane vozovnice.
5. člen
(enkratni nakup subvencionirane vozovnice)
(1) Upravičenec lahko v enem mesecu za relacijo med vstopnim
postajališčem in izstopnim postajališčem kupi le eno subvencionirano vozovnico
(v nadaljnjem besedilu: enkratni nakup vozovnice).
(2) Upravičenec ima v okviru ponudbe medkrajevnega
avtobusnega in železniškega prevoza potnikov ter v primeru iz drugega odstavka
114.c člena zakona, ob upoštevanju enkratnega nakupa subvencionirane vozovnice,
pravico do izbora zanj najugodnejše povezave za relacijo iz prejšnjega
odstavka.
(3) V postopku izdaje
subvencioniranih vozovnic izvajalec upošteva enkratni nakup subvencionirane
vozovnice in v primeru obstoja različnih poti med istima vstopnima in
izstopnima postajališčema obračuna najkrajšo pot.
6. člen
(poročanje)
(1) Izvajalec sproti v
evidenco subvencij prevoza sporoča podatke o prejetih vlogah, izdanih
subvencioniranih vozovnicah ter morebitnih preklicih in spremembah vlog ali
izdanih subvencioniranih vozovnic.
(2) Izvajalec podatke
iz prejšnjega odstavka sporoča s pošiljanjem podatkov preko spletnih storitev.
(3) Podatke o izdanih letnih subvencioniranih vozovnicah
izvajalec mesečno sporoča v evidenco subvencij prevoza. Podatke o plačilu
poroča ob prejemu plačila upravičenca v celoti, podatek o polni ceni in
subvenciji pa se vsak mesec določi v višini, ki predstavlja sorazmerni mesečni delež
polne cene letne subvencionirane vozovnice.
(4) Podrobnejši način
poročanja ter vsebina in oblika podatkov za poročanje se podrobneje določijo v
tehnični dokumentaciji evidence subvencije prevoza.
7. člen
(plačilo subvencionirane vozovnice)
(1) Plačilo
subvencionirane vozovnice upravičenec izvede pri kateremkoli izvajalcu.
(2) Upravičenec plača
subvencionirano vozovnico za medkrajevni avtobusni ali železniški prevoz pri
izvajalcu, ki mu izda subvencionirano vozovnico. Upravičenec lahko pri
izvajalcu medkrajevnega avtobusnega ali železniškega prevoza izvede tudi
doplačilo in prevzem subvencionirane vozovnice za mestni promet. Doplačilo za
mestno subvencionirano vozovnico se izvede za isto obdobje, kot je bilo
izvedeno plačilo za medkrajevno subvencionirano vozovnico ali pa za posamezni
mesec.
(3) Kadar ima
upravičenec več vlog, izvede plačilo subvencioniranih vozovnic za vsako vlogo
posebej.
8. člen
(subvencija v medkrajevnem linijskem prevozu potnikov v
notranjem cestnem in železniškem prevozu)
(1) Subvencija za
izdano subvencionirano vozovnico se izračuna kot razlika med polno ceno
subvencionirane vozovnice, ki jo ureja pravilnik, ki določa cene
subvencioniranega prevoza, in ceno subvencionirane vozovnice, ki jo plača
upravičenec.
(2) Višina polne cene subvencionirane
vozovnice iz prejšnjega odstavka se za prvi mesec veljavnosti določi glede na
datum prodaje subvencionirane vozovnice, in sicer:
-       
za subvencionirane vozovnice, prodane v predprodaji in do vključno
desetega dne tekočega meseca, predstavlja višina polne cene subvencionirane
vozovnice 100 % delež mesečne polne cene prodane subvencionirane vozovnice;
-       
za subvencionirane vozovnice, prodane od 11. do vključno 20. dne
tekočega meseca, predstavlja višina polne cene subvencionirane vozovnice 60 %
delež mesečne polne cene prodane subvencionirane vozovnice;
-       
za subvencionirane vozovnice, prodane od 21. do vključno zadnjega dne
tekočega meseca, predstavlja višina polne cene subvencionirane vozovnice 40 %
delež mesečne polne cene prodane subvencionirane vozovnice.
(3) Višina subvencije
za upravičenca iz 114.g člena zakona je določena v pravilniku, ki določa cene
subvencioniranega prevoza.
(4) Subvencija za
izdano subvencionirano vozovnico za upravičenca iz tretjega odstavka 114.c
člena zakona, je enaka polni ceni subvencionirane vozovnice, ki jo ureja
pravilnik, ki določa cene subvencioniranega prevoza.
8.a člen
(subvencija v mestnem linijskem prevozu potnikov)
(1) Ministrstvo z
izvajalcem mestnega linijskega prevoza potnikov v posameznem mestnem območju
sklene pogodbo o zagotavljanju subvencioniranih prevozov upravičencev iz 114.b
člena zakona.
(2) Do subvencije za
izdano subvencionirano vozovnico v mestnem linijskem prevozu je upravičen
izvajalec mestnega linijskega prevoza, ki ima z upravljavcem mestnega
linijskega prevoza sklenjeno pogodbo.
(3) Izvajalec je
upravičen do višine subvencije, ki se izračuna po naslednji formuli:
S=CV*K*ŠTV,
pri čemer je:

S

–

subvencija za
  uporabo vozovnice Slovenija v območju mestnega linijskega prevoza;


CV

–

cena enkratne
  enosmerne vozovnice kupljene v predprodaji za posamezno območje mestnega
  linijskega prevoza;


K

–

koeficient;


ŠtV

–

število uspešnih
  validacij uporabnikov vozovnice Slovenija v območju mestnega linijskega
  prevoza.

(4) Vrednost K iz
prejšnjega odstavka se na letni ravni določi na podlagi števila uspešnih
validacij potnikov z vozovnico Slovenija in številom vseh potnikov v območju
mestnega linijskega prevoza. Vrednost K je omejena z zgornjo mejo, ki zanaša
0,98 in s spodnjo mejo, ki znaša 0,45.
(5) Ne glede na tretji
odstavek tega člena, višina subvencije za izvajalca iz prvega odstavka tega
člena, ne sme biti višja od izpada prihodkov v tekočem letu, glede na prihodke
od prodaje vozovnic in prihodke od subvencioniranih vozovnic v letu 2019 v
mestnem linijskem prevozu, povečane za 20 %. Za izračun se upoštevajo prihodki
iz prodaje vozovnic in morebitne subvencije, ki jih prejme izvajalec za
sofinanciranje vozovnic upravičencev za mestni potniški promet.
(6) Izplačilo
subvencije se ustavi, ko letni znesek izplačane subvencije doseže izpad
prihodkov iz prejšnjega odstavka.
(7) Če izvajalec
mestnega linijskega prevoza potnikov zaradi bistveno povečanega števila
upravičencev, poveča obseg števila kilometrov mestnega linijskega prevoza
potnikov za več kot 5 %, je upravičen do sofinanciranja dodatnih kilometrov, na
podlagi odobrenega predloga o povečanju obsega. Sofinanciranje je dovoljeno v
višini 75 % operativnih stroškov izvajanja mestnega prometa za tekoče leto.
Izvajalec predlaga povečanje obsega mestnega linijskega prometa na podlagi
analize števila potnikov, zasedenosti vozil v koničnem času in s predložitvijo
potrjenih operativnih stroškov na kilometer. Za izvedbo sofinanciranja se
sklene aneks k pogodbi za izvajanje subvencioniranih prevozov.
9. člen
(vračilo plačila subvencionirane mesečne vozovnice)
(1) Izvajalec na
zahtevo upravičenca prekliče neuporabljeno subvencionirano mesečno vozovnico
pred začetkom veljavnosti oziroma na dan prodaje. Upravičencu se vrne celotni
znesek plačila.
(2) Vračilo
subvencionirane mesečne vozovnice v času veljavnosti subvencionirane vozovnice
ni možno.
(3) Preklicana
subvencionirana mesečna vozovnica se ne subvencionira.
10. člen
(vračilo plačila subvencionirane letne vozovnice)
(1) Izvajalec na
zahtevo upravičenca prekliče subvencionirano letno vozovnico.
(2) Če se preklic
neuporabljene subvencionirane vozovnice izvede pred začetkom veljavnosti
subvencionirane vozovnice oziroma na dan nakupa, se upravičencu vrne celotni
znesek plačila.
(3) Izvajalec v primeru
vračila neuporabljene subvencionirane vozovnice in vračila celotnega zneska
plačila upravičenca, poroča o preklicu poročane subvencionirane vozovnice.
(4) Preklic subvencionirane
vozovnice v času veljavnosti se izvede z zadnjim dnem tekočega meseca,
upravičencu se vrne plačilo v sorazmernem deležu za neizkoriščene mesece.
Upravičencu se vrne znesek plačila v višini razlike med zneskom plačila
upravičenca za subvencionirano letno vozovnico in ceno subvencionirane mesečne
vozovnice oziroma subvencionirane mesečne vozovnice za deset voženj na mesec,
ki jo plača upravičenec in je določena v pravilniku, ki določa cene
subvencioniranega prevoza, za mesece dejanske uporabe subvencionirane
vozovnice.
(5) Ob preklicu
izvajalec poroča o vračilu razlike pri plačilu upravičenca, ki se izračuna po
naslednji formuli:
V = Clv – (Mv*Cmv),
pri čemer je:
-       
V: vračilo razlike pri plačilu upravičenca;
-       
Clv: cena letne vozovnice;
-       
Mv: število mesecev uporabe subvencionirane letne vozovnice;
-       
Cmv: cena subvencionirane mesečne vozovnice.
11. člen
(sprememba subvencionirane vozovnice)
(1) Izvajalec izvede
spremembo subvencionirane vozovnice na podlagi vložitve nove vloge s strani
upravičenca. Izvajalec pred izdajo nove subvencionirane vozovnice prekliče
obstoječo subvencionirano vozovnico.
(2) Pri spremembi
subvencionirane vozovnice v času njene veljavnosti se višina mesečne polne cene
subvencionirane vozovnice določi tudi glede na datum spremembe subvencionirane
vozovnice. Če je bila subvencionirana vozovnica spremenjena:
-       
do vključno desetega dne v tekočem mesecu, predstavlja višina polne cene
subvencionirane vozovnice 40 % polne cene prve prodane subvencionirane
vozovnice in 60 % polne cene druge prodane subvencionirane vozovnice;
-       
od 11. do vključno 20. dne v tekočem mesecu, predstavlja višina polne
cene subvencionirane vozovnice 50 % polne cene prve prodane subvencionirane
vozovnice in 50 % polne cene druge prodane subvencionirane vozovnice;
-       
od 21. do vključno zadnjega dne v tekočem mesecu, predstavlja višina
polne cene subvencionirane vozovnice 60 % polne cene prve prodane
subvencionirane vozovnice in 40 % polne cene druge prodane subvencionirane
vozovnice.
(3) Če upravičenec
prekliče vlogo, na podlagi katere so že izdane subvencionirane vozovnice in
izvedeno plačilo upravičenca, in vloži novo vlogo, se plačilo subvencioniranih
vozovnic na podlagi preklicane vloge upošteva pri novi vlogi.
(4) Pri poročanju mora
izvajalec na novi vlogi navesti šifro preklicane vloge, na podlagi katere je
bilo izvedeno plačilo upravičenca.
12. člen
(izguba in kraja subvencionirane vozovnice)
(1) Izvajalec
ministrstvu posreduje podatke o izgubljenih in ukradenih subvencioniranih
vozovnicah.
(2) V primeru izgube
ali kraje subvencionirane vozovnice izvajalec izda nadomestno subvencionirano
vozovnico, ki se ne subvencionira.
13. člen
(zloraba subvencionirane vozovnice)
(1) Izvajalec
ministrstvu posreduje podatke o zlorabljenih subvencioniranih vozovnicah.
(2) Če je prišlo do zlorabe
pravice iz sedmega odstavka 114.b člena zakona, upravičenec to pravico izgubi,
zlorabo pa ministrstvo ustrezno označi v evidenci subvencij prevoza.
(3) Izvajalec
upravičencem, ki so izgubili pravico do subvencioniranega prevoza, v obdobju, v
katerem so pravico izgubili, subvencionirane vozovnice ne izda, za že izdane
subvencionirane vozovnice pa onemogoči njihovo uporabo.
(4) Upravičenec je v
primeru ugotovljene zlorabe dolžan ministrstvu vrniti neupravičeno pridobljeno
korist in sicer v višini zneska subvencije na mesečni ravni, za vsak posamezni
mesec kršitve in za vse izdane subvencionirane vozovnice, za katere je
ugotovljena zloraba.
(5) Znesek vračila iz
prejšnjega odstavka se preračuna od dneva vložitve popolne vloge do dneva
izdaje odločbe. Ob izdaji odločbe se določi tudi rok vračila, ki ne sme biti
krajši od 30 in ne daljši od 60 dni od vročitve odločbe.
(6) Če upravičenec
neupravičeno pridobljene koristi v določenem roku ne vrne, se znesek izterja z
upravno izvršbo.
14. člen
(plačilo subvencije)
(1) Ministrstvo
izvajalcu na podlagi prejetih mesečnih računov in obveznih prilog, kot je to
določeno v pogodbi med ministrstvom in izvajalcem, nakaže sredstva za poravnavo
subvencije, in sicer na transakcijski račun izvajalca v roku največ 30 dni po
prejemu računa.
(2) Ministrstvo
upravičencu ali njegovemu zakonitemu zastopniku iz 114.g člena zakona, ki za
prevoz od kraja bivanja do kraja izobraževanja koristi lasten prevoz, nakaže
povračilo stroškov prevoza na transakcijski račun v roku največ 30 dni od
prvega delovnega dne tekočega meseca za pretekli mesec.

Priloga
1: Vloga za izdajo subvencionirane vozovnice 
Priloga
2: Potrdilo o opravljanju praktičnega izobraževanja 
Priloga
3: Vloga za izdajo subvencionirane vozovnice za brezplačen prevoz

Pravilnik o izvajanju subvencioniranega
prevoza (Uradni list RS, št. 7/20) vsebuje naslednjo prehodno in
končni določbi:
»PREHODNA IN KONČNI DOLOČBI
15. člen
(način določitve subvencije
v prehodnem obdobju)
Za izvajalce, ki opravljajo prevoze v javnem linijskem
prevozu potnikov v cestnem prometu in železniškem prevozu in imajo z
ministrstvom sklenjeno pogodbo o poravnavi subvencije za izvajanje
subvencioniranega prevoza dijakov in študentov, se do uvedbe poravnave višine
subvencije glede na uporabo vozovnic pri posameznem izvajalcu, mesečna višina
subvencije določi v višini razlike med polno ceno subvencioniranih vozovnic v
posameznem mesecu za šolsko oziroma študijsko leto 2015/2016 in plačilom
upravičencev v istem mesecu v tekočem šolskem oziroma študijskem letu.
16. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o izvajanju subvencioniranega prevoza (Uradni list RS, št. 44/17, 57/18 in
53/19).
17. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o izvajanju
subvencioniranega prevoza (Uradni list RS, št. 89/20) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(oddaja elektronske vloge)
Do vzpostavitve elektronske vloge preko portala e-uprava,
upravičenci iz desetega, enajstega in dvanajstega odstavka 114.b člena zakona
lahko oddajo le pisno vlogo na prodajnih mestih izvajalcev.
5. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o izvajanju subvencioniranega prevoza
(Uradni list RS, št. 133/21)
vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi in dopolnitvi Pravilnika o izvajanju subvencioniranega prevoza
(Uradni list RS, št. 140/21) vsebuje
naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.