1. člen
Ta poslovnik ureja delo in organizacijo Medresorske komisije
za napotitev oseb v misije in mednarodne organizacije (v nadaljnjem besedilu:
komisija) ter pravice in dolžnosti članov komisije, njihovih namestnikov ter
oseb za stike.
2. člen
(1) Poslovnik se smiselno uporablja tudi za delo izbirnih
komisij, sestavljenih iz članov komisije, ter začasnih strokovnih skupin, ki
jih komisija lahko ustanovi za pripravo strokovnih podlag in drugo strokovno
pomoč. 
(2) Vprašanja dela in organizacije komisije, ki niso urejena
s tem poslovnikom, se v skladu z namenom delovanja komisije uredijo s sklepom
komisije.
3. člen
(naloge komisije)
(1) Komisija deluje in izvršuje svoje naloge v skladu z
načeli in pravili mednarodnega prava, Zakonom o napotitvi oseb v mednarodne
civilne misije in mednarodne organizacije (Uradni list RS, št. 20/06; v
nadaljnjem besedilu: ZNOMCMO) in s sklepom Vlade Republike Slovenije o ustanovitvi
medresorske komisije za napotitev oseb v misije in mednarodne organizacije (št.
01201-16/2006/3 z dne 8. 6. 2006). 
(2) Komisija opravlja zlasti naslednje naloge: 
-       
spremlja in pripravlja stališča do aktivnosti na področju civilnega
kriznega upravljanja v delu, ki se nanaša na napotitev oseb v mednarodne
civilne misije in mednarodne organizacije, 
-       
aktivno sodeluje na srečanjih predstavnikov mednarodnih organizacij,
njihovih delovnih telesih, tematskih konferencah, 
-       
načrtuje napotitve civilnih oseb iz Slovenije, 
-       
skrbi za zagotavljanje finančnih, kadrovskih in drugih zmožnosti za
izvajanje napotitev civilnih oseb, 
-       
skrbi za usposabljanje kandidatov za napotitev v okviru nacionalnih
izobraževalnih programov ali v okviru mednarodnih organizacij ali v bilateralnih
pobudah; 
-       
sodeluje pri pripravi programov usposabljanja kandidatov za napotitev in
imenuje ustrezne strokovnjake za njihovo pripravo in izvajanje, 
-       
sodeluje pri organizaciji različnih dogodkov mednarodnih organizacij in
bilateralnih pobud v Sloveniji, 
-       
zavzema stališča do zastopanosti slovenskega civilnega osebja v
mednarodnih civilnih misijah in mednarodnih organizacijah, 
-       
sodeluje pri pripravi nacionalne strategije napotitev civilnih oseb, 
-       
skrbi za predstavitev strategije napotitve civilnih oseb v javnosti.
4. člen
(sedež in sestava komisije)
(1) Sedež komisije je na Ministrstvu za zunanje zadeve,
Prešernova cesta 25, Ljubljana. 
(2) Komisija je sestavljena iz predsednika in njegovega
namestnika, desetih članov oziroma njihovih namestnikov. Osebe za stike niso
člani komisije. 
(3) Predsednik komisije imenuje sekretarja komisije, ki ni
član komisije. Sekretar komisije opravlja strokovne, administrativne in
tehnične naloge ter koordinira delo komisije in njenih izbirnih skupin ter
začasnih strokovnih skupin.
5. člen
(sklic in vodenje komisije)
(1) Seje komisije sklicuje in vodi predsednik komisije.
Predsednik komisije skliče sejo na lastno pobudo ali na predlog katerega koli
člana komisije. 
(2) V primeru odsotnosti ali zadržanosti predsednika komisije
sklicuje in vodi seje njegov namestnik.
6. člen
(vabila in gradiva za sejo komisije)
(1) Predsednik komisije pošlje vabila na sejo, skupaj z
gradivom k posameznim točkam dnevnega reda, sedem dni pred dnevom sklicane
seje. Izjemoma se lahko pošilja vabila ali gradiva tudi v krajšem roku, vendar
ne kasneje kot dva dni pred sklicano sejo komisije. 
(2) Vabilo in gradivo za sejo komisije se članom in njihovim
namestnikom lahko pošlje tudi po elektronski pošti. 
(3) Predsednik komisije ali njegov namestnik lahko zagotovi
gradivo na seji komisije, če je bilo poslano neposredno pred sejo komisije ali
je bilo od časa sklica do seje komisije spremenjeno. 
(4) O gradivih iz neodložljivih zadev se odloča na
korespondenčni seji.
7. člen
(seje komisije)
(1) Komisija je sklepčna, če sta na seji navzoči dve tretjini
njenih članov ali njihovih namestnikov, sklepi se štejejo za sprejete, če zanje
glasuje večina vseh navzočih članov ali namestnikov komisije. Glasovalno
pravico na seji imajo le člani komisije ali njihovi namestniki. 
(2) Če se seje komisije udeležita tako član komisije kot
njegov namestnik, se pri ugotavljanju sklepčnosti komisije upošteva le
navzočnost člana komisije. V tem primeru glasuje le član komisije.
8. člen
(udeležba članov komisije in njihovih namestnikov na seji)
(1) Na seji komisije sodelujejo člani komisije ali njihovi
namestniki in druge vabljene osebe. 
(2) Če se član komisije ne more udeležiti seje, mora
zagotoviti navzočnost svojega namestnika in mu poslati vse materiale in
podatke, da ta lahko učinkovito sodeluje na seji. O svoji odsotnosti in
udeležbi svojega namestnika na seji mora član komisije pisno ali po elektronski
pošti obvestiti sekretarja komisije. Namestnik ima v tem primeru ista pooblastila
kot član komisije, katerega namestnik je. 
(3) Če se seje komisije ne moreta udeležiti niti član
komisije niti njegov namestnik, morajo član komisije, njegov namestnik ali
oseba za stike o tem nemudoma obvestiti sekretarja komisije. Če je le mogoče,
član komisije, njegov namestnik ali oseba za stike dajo pisno mnenje o temah,
ki se bodo obravnavale na seji komisije. 
(4) Če se član komisije ali njegov namestnik večkrat
neupravičeno ne udeležita seje komisije, če ne izpolnjujeta svojih nalog ali če
svoje sodelovanje v komisiji izkoriščata v namene, ki niso v skladu s cilji
komisije, komisija pozove pristojno ministrstvo, ki ga predstavlja član ali
njegov namestnik, da razreši člana ali namestnika in imenuje novega člana ali
namestnika. 
(5) Oseba za stike skrbi za pošiljanje informacij med
komisijo, članom komisije in njegovim namestnikom ter skrbi za hrambo in
posredovanje gradiva, ki ga komisija posreduje članu in njegovemu namestniku za
čas njune odsotnosti.
9. člen
(udeležba na seji komisije na podlagi vabila)
(1) Kadar je komisija mnenja, da je za obravnavanje
določenega vprašanja potrebno specifično znanje ali komisija iz kakršnega koli
razloga ne more rešiti sama, lahko povabi k sodelovanju predstavnike strokovnih
služb pristojnih ministrstev, institucij ali druge strokovnjake (v nadaljnjem
besedilu: zunanji predstavniki). Stroške dela zunanjih predstavnikov krije
Ministrstvo za zunanje zadeve, ki zagotavlja delo komisije. 
(2) Glede vabljenja zunanjih predstavnikov in glede gradiv se
smiselno uporablja 6. člen tega poslovnika. 
(3) Nečlan komisije se udeleži seje komisije na podlagi
vabila komisije, sodeluje pa zgolj pri tistih točkah dnevnega reda seje, ki
obravnavajo vprašanja, zaradi katerih je vabljen.
10. člen
(zapisnik in dopisi komisije)
(1) O seji komisije se sestavi zapisnik, ki ga podpišeta
predsednik ali namestnik predsednika komisije, če vodi sejo komisije, in
sekretar komisije, ki je zadolžen za pisanje zapisnika. 
(2) Komisija v pisanjih uporablja glavo Ministrstva za
zunanje zadeve s pripisom Medresorska komisija za napotitev oseb v mednarodne
civilne misije in mednarodne organizacije. Pisanja komisije podpišeta
predsednik ali namestnik predsednika komisije in sekretar. Pisanja, ki se
nanašajo na koordinacijo dela komisije, lahko podpiše zgolj sekretar komisije.
11. člen
(korespondenčne seje komisije)
(1) V nujnih primerih, ko ni mogoče pravočasno sklicati seje,
lahko predsednik komisije ali njegov namestnik odloči, da komisija opravi svoje
delo korespondenčno. 
(2) Korespondenčno je odločitev sprejeta, če na pripravljeno
gradivo in predlagane sklepe nihče od članov komisije oziroma njihovih
namestnikov nima pripomb. V nasprotnem primeru je potrebno gradivo obravnavati
na naslednji redni seji komisije. Enako se postopa v primeru, če obravnavi
gradiva na dopisni seji nasprotujejo vsaj trije člani komisije. 
(3) Gradivu za korespondenčno sejo se priloži navodilo o
načinu in roku za pripombe na gradivo. Rok za odgovor ne sme biti krajši od 24
ur, šteto od takrat, ko je bilo gradivo prejeto.
12. člen
(arhiv)
Dokumentacija se hrani v arhivu Ministrstva za zunanje
zadeve, podrobnejši materiali, ki se nanašajo na področje delovanja resorja, pa
v arhivu posameznega resorja.
13. člen
(odnosi z javnostmi)
Za obveščanje javnosti o delovanju in odločitvah komisije
skrbi predsednik komisije preko službe za odnose z javnostmi Ministrstva za
zunanje zadeve in po predhodnem mnenju članov komisije oziroma njihovih
namestnikov. Končna odločitev o obveščanju javnosti pa ostane v pristojnosti
predsednika komisije.
14. člen
(veljavnost poslovnika)
Ta poslovnik začne veljati naslednji dan po objavi v Uradnem
listu Republike Slovenije.
Št. ZMO644/06
Ljubljana, dne 28. julija 2006
EVA 2006-1811-0132
Anita Pipan l.r. 
Predsednica Komisije
Soglašam!
dr. Dimitrij Rupel l.r. 
Minister 
za zunanje zadeve