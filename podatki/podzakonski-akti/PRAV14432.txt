I. SPLOŠNE DOLOČBE
1. člen
(vsebina pravilnika)
Ta pravilnik določa vrste krmnih rastlin in pese, kategorije,
v katerih se uradno potrdi in trži seme posamezne vrste krmnih rastlin in pese,
zahteve glede sortne ali vrstne pristnosti in čistosti, zdravstvenega stanja in
drugih meril kakovosti semena krmnih rastlin in pese, ki jih mora za uradno
potrditev izpolnjevati posamezna kategorija, zahteve glede pakiranja, zapiranja
in označevanja in druge pogoje za trženje semena krmnih rastlin in pese,
posebne zahteve za trženje nedokončno potrjenega semena krmnih rastlin in pese
in semena krmnih rastlin in pese v mešanicah ter majhnih pakiranjih,
podrobnejši postopek uradne potrditve semena krmnih rastlin in pese, postopek uradnega
nadzora nad preglednikom in vzorčevalcem pod uradnim nadzorom, postopek izvedbe
naknadne kontrole semena krmnih rastlin in pese in podrobnejši način obveščanja
ter izmenjave podatkov v skladu z:
-       
Direktivo Sveta z dne 14. junija 1966 o trženju semen krmnih
rastlin (66/401/EGS) (UL L št. 125 z dne 11. 7. 1966, str. 2298),
zadnjič spremenjeno z Izvedbeno direktivo Komisije (EU) 2021/971 z dne
16. junija 2021 o spremembi Priloge I k Direktivi Sveta 66/401/EGS o
trženju semen krmnih rastlin, Priloge I k Direktivi Sveta 66/402/EGS o trženju
semena žit, Priloge I k Direktivi Sveta 2002/54/ES o trženju semena pese,
Priloge I k Direktivi Sveta 2002/55/ES o trženju semena zelenjadnic ter Priloge
I k Direktivi Sveta 2002/57/ES o trženju semena oljnic in predivnic glede
uporabe biokemičnih in molekularnih tehnik (UL L št. 214 z dne 17. 6.
2021, str. 62), (v nadaljnjem besedilu: Direktiva 66/401/EGS) in
-       
Direktivo Sveta 2002/54/ES z dne 13. junija 2002 o trženju semena
pese (UL L št. 193 z dne 20. 7. 2002, str. 12), zadnjič spremenjeno z
Izvedbeno direktivo Komisije (EU) 2021/971 z dne 16. junija 2021 o
spremembi Priloge I k Direktivi Sveta 66/401/EGS o trženju semen krmnih
rastlin, Priloge I k Direktivi Sveta 66/402/EGS o trženju semena žit, Priloge I
k Direktivi Sveta 2002/54/ES o trženju semena pese, Priloge I k Direktivi Sveta
2002/55/ES o trženju semena zelenjadnic ter Priloge I k Direktivi Sveta
2002/57/ES o trženju semena oljnic in predivnic glede uporabe biokemičnih in
molekularnih tehnik (UL L št. 214 z dne 17. 6. 2021, str. 62), (v
nadaljnjem besedilu: Direktiva 2002/54/ES).
2. člen
(vrste krmnih rastlin in pese)
Krmne rastline in pesa so rastline naslednjih vrst:
a)    
trave (Poaceae):
1.     
Agrostis canina L. – pasja šopulja,
2.     
Agrostis capillaris L. – lasasta šopulja,
3.     
Agrostis stolonifera L. – plazeča šopulja,
4.     
Agrostis gigantea Roth. – orjaška šopulja,
5.     
Alopecurus pratensis L. – travniški lisičji rep,
6.     
Arrhenatherum elatius (L.) P. Beauv. ex. J.Presl &
C. Presl – visoka pahovka,
7.     
Bromus catharticus Vahl – čistilna stoklasa,
8.     
Bromus sitchensis Trin. – aljaška stoklasa,
9.     
Cynodon dactylon (L.) Pers. – prstasti pesjak,
10.  
Dactylis glomerata L. – navadna pasja trava,
11.  
Festuca arundinacea Schreber – trstikasta bilnica,
12.  
Festuca filiformis Pourr. – tankolistna bilnica,
13.  
Festuca ovina L. – ovčja bilnica,
14.  
Festuca pratensis Huds. – travniška bilnica,
15.  
Festuca rubra L. – rdeča bilnica,
16.  
Festuca trachyphylla (Hack.) Hack. – raskavolistna bilnica,
17.  
Lolium multiflorum Lam. – mnogocvetna (laška) ljuljka (vključno z
westerwoldsko ljuljko),
18.  
Lolium perenne L. – trpežna (angleška) ljuljka,
19.  
Lolium x hybridum Hausskn – skrižana ljuljka,
20.  
Phalaris aquatica L. – vodna čužka,
21.  
Phleum nodosum L. – bertolonijev mačji rep,
22.  
Phleum pratense L. – travniški mačji rep,
23.  
Poa annua L. – enoletna latovka,
24.  
Poa nemoralis L. – podlesna latovka,
25.  
Poa palustris L. – močvirska latovka,
26.  
Poa pratensis L. – travniška latovka,
27.  
Poa trivialis L. – navadna latovka,
28.  
Trisetum flavescens (L.) P. Beauv. – rumenkasti ovsenec,
29.  
xFestulolium Asch. & Graebn. – festulolium (hibridi, ki
izhajajo iz križanja vrst iz rodu Festuca z vrstami iz rodu Lolium);
b)    
metuljnice (Fabaceae):
1.     
Galega orientalis Lam. – krmna jastrebina,
1.     
Hedysarum coronarium L. – medenica,
3.     
Lotus corniculatus L. – navadna nokota,
4.     
Lupinus albus L. – beli volčji bob,
5.     
Lupinus angustifolius L. – ozkolistni volčji bob,
6.     
Lupinus luteus L. – rumeni volčji bob,
7.     
Medicago lupulina L. – hmeljna meteljka,
8.     
Medicago sativa L. – lucerna,
9.     
Medicago x varia T. Martyn – pisana meteljka,
10.  
Onobrychis viciifolia Scop. – navadna turška detelja,
11.  
Pisum sativum L. (partim) – krmni grah,
12.  
Trifolium alexandrinum L. – aleksandrijska detelja,
13.  
Trifolium hybridum L. – hibridna detelja,
14.  
Trifolium incarnatum L. – inkarnatka,
15.  
Trifolium pratense L. – črna detelja,
16.  
Trifolium repens L. – bela (plazeča) detelja,
17.  
Trifolium resupinatum L. – perzijska (zasukanocvetna) detelja,
18.  
Trigonella foenum-graecum L. – sabljasti triplat,
19.  
Vicia faba L. (partim) – krmni bob,
20.  
Vicia pannonica Crantz – panonska grašica,
21.  
Vicia sativa L. – navadna grašica,
22.  
Vicia villosa Roth – kuštrava grašica;
c)    
druge vrste krmnih rastlin:
1.     
Brassica napus L. var. napobrassica (L.) Rchb. – koleraba,
kavla,
2.     
Brassica oleracea L. convar. acephala (DC.) Alef. var. medullosa
Thell. + var. viridis L. – krmni ohrovt,
3.     
Phacelia tanacetifolia Benth. – facelija,
4.     
Raphanus sativus L. var. oleiformis Pers. – oljna redkev;
č)    pesa:
1.     
Beta vulgaris L. – krmna pesa ali sladkorna pesa.
3. člen
(pomen izrazov)
Izrazi, uporabljeni v tem pravilniku, pomenijo:
1.     
žlahtniteljevo seme je seme, ki ga pridela žlahtnitelj oziroma
vzdrževalec sorte in je namenjeno pridelavi semena generacije pred osnovnim
semenom (v nadaljnjem besedilu: predosnovno seme) ali semena kategorije osnovno
seme;
2.     
enoklično seme je seme pese, ki je gensko enoklično;
3.     
obloženo seme je seme pese, namenjeno setvi z natančnimi sejalnicami v
končni sklop rastlin, iz katerega zraste posamezna rastlina.
II. ZAHTEVE ZA TRŽENJE SEMENA KRMNIH RASTLIN IN PESE
4. člen
(splošne zahteve za trženje semena krmnih rastlin in pese)
(1) Seme krmnih rastlin in pese se lahko da na trg, če:
1.     
pripada sorti, ki je vpisana v sortno listo v skladu z zakonom, ki ureja
semenski material kmetijskih rastlin (v nadaljnjem besedilu: sortna lista), ali
vključena v skupni katalog sort v skladu Direktivo Sveta 2002/53/ES z dne
13. junija 2002 o skupnem katalogu sort poljščin (UL L št. 193 z dne
20. 7. 2002, str. 1), zadnjič spremenjeno z Odločbo Komisije z dne
18. decembra 2006 o dovoljenju Romuniji, da odloži uporabo nekaterih
določb Direktive Sveta 2002/53/ES glede trženja semena nekaterih sort poljščin
(UL L št. 32 z dne 6. 2. 2007, str. 167);
2.     
ga je organ, ki je pristojen za uradno potrditev semena krmnih rastlin
in pese (v nadaljnjem besedilu: pristojni uradni organ) v državi članici
Evropske unije (v nadaljnjem besedilu: EU) uradno potrdil v eni od kategorij iz
6. člena tega pravilnika;
3.     
izpolnjuje zahteve glede pakiranja, zapiranja in označevanja iz 7. in
8. člena tega pravilnika.
(2) Poleg zahtev iz prejšnjega odstavka mora seme krmnih
rastlin in pese izpolnjevati tudi naslednje zahteve:
1.     
če se trži seme gensko spremenjene sorte, mora biti na etiketah ali
dokumentih, ki so pritrjeni na pakiranja semena ali ki spremljajo partijo tega
semena, navedeno, da je sorta gensko spremenjena;
2.     
če je seme tretirano ali obdelano s kakršnim koli kemičnim sredstvom,
mora biti to sredstvo navedeno na uradnih etiketah ali na etiketah dobavitelja,
ki so na pakiranjih semena ali v njih;
3.     
če je seme tretirano ali obdelano s fitofarmacevtskim sredstvom (v
nadaljnjem besedilu: FFS), mora poleg zahteve iz prejšnje točke izpolnjevati
tudi zahteve, določene s predpisi, ki urejajo dajanje FFS v promet.
5. člen
(izjeme)
(1) Ne glede na določbe prejšnjega člena se lahko uradno
potrdi in trži seme krmnih rastlin in pese:
1.     
ki ne izpolnjuje zahtev glede sorte iz 1. točke prvega odstavka
prejšnjega člena, na podlagi dovoljenja, izdanega v skladu z Odločbo Komisije z
dne 1. decembra 2004 o pravilih za izvajanje, po katerih lahko države
članice dovolijo dajanje v promet semen tistih sort, za katere je bila vložena
prošnja za vpis v nacionalni katalog sort poljščin ali zelenjadnic
(2004/842/ES) (UL L št. 362 z dne 9. 12. 2004, str. 21), zadnjič
spremenjeno z Izvedbenim sklepom Komisije (EU) 2016/320 z dne 3. marca
2016 o spremembi Odločbe 2004/842/ES o pravilih za izvajanje, po katerih lahko
države članice dovolijo dajanje v promet semen tistih sort, za katere je bila
vložena prošnja za vpis v nacionalni katalog sort poljščin ali zelenjadnic (UL
L št. 60 z dne 5. 3. 2016, str. 88), (v nadaljnjem besedilu:
Odločba 2004/842/ES); seme mora biti označeno, kot je določeno v 5. členu
Odločbe 2004/842/ES;
2.     
ki glede kalivosti ne izpolnjuje zahtev za kakovost semena krmnih
rastlin iz 1. točke dela B ali zahtev za kakovost semena pese iz 1. točke dela
C Priloge 2, ki je sestavni del tega pravilnika, na podlagi dovoljenja, ki se
izda v skladu z Uredbo Komisije (ES) št. 217/2006 z dne 8. februarja
2006 o pravilih za uporabo direktiv Sveta 66/401/EGS, 66/402/EGS, 2002/54/ES,
2002/55/ES in 2002/57/ES glede dovoljenja držav članic za začasno trženje
semena, ki ne izpolnjuje zahtev o najmanjši kalivosti (UL L št. 38 z dne
9. 2. 2006, str. 17; v nadaljnjem besedilu: Uredba 217/2006/ES); seme mora
biti označeno, kot je določeno v 4. členu Uredbe 217/2006/ES;
3.     
kategorije predosnovno in osnovno seme, ki glede kalivosti ne izpolnjuje
zahtev iz 2. točke dela B Priloge 2 tega pravilnika in je namenjeno nadaljnjemu
razmnoževanju, če so pakiranja takega semena označena z dodatno etiketo, na
kateri so navedeni najmanj naslednji podatki:
- 
osebno ime in naslov ali firma in sedež dobavitelja,
- 
številka partije semena,
- 
dejanska kalivost semena.
(2) Ne glede na določbe prejšnjega člena se lahko seme
krmnih rastlin uradno potrdi in trži tudi kot mešanica semena različnih vrst in
sort rastlin (v nadaljnjem besedilu: mešanica semena), če so izpolnjene posebne
zahteve za mešanico semena iz 10. člena tega pravilnika.
(3) Ne glede na določbe prejšnjega člena se lahko seme
krmnih rastlin in pese ter mešanica semena tržijo v majhnih pakiranjih, če so
izpolnjene posebne zahteve za majhna pakiranja iz 11. člena tega
pravilnika.
(4) Ne glede na določbe prejšnjega člena se lahko seme
krmnih rastlin in pese, ki ne izpolnjuje vseh zahtev glede pakiranja in
zapiranja iz 7. člena tega pravilnika ter zahtev glede kakovosti iz dela B
ali C Priloge 2 tega pravilnika, uvozi oziroma dobavi drugemu dobavitelju z
namenom priprave za trg in dokončne uradne potrditve semena, če izpolnjuje
posebne zahteve za nedokončno potrjeno seme iz 12. člena tega pravilnika.
6. člen
(kategorije semena krmnih rastlin in pese)
(1) Seme krmnih rastlin, ki se uradno potrdi v
kategoriji osnovno seme, je seme:
1.     
požlahtnjene sorte:
a)   
ki ga je pridelal žlahtnitelj oziroma vzdrževalec sorte neposredno iz
žlahtniteljevega semena ali je pridelano iz predosnovnega semena v skladu s
priznanimi postopki vzdrževanja sorte,
b)   
ki je namenjeno pridelavi semena kategorije certificirano seme,
kategorij certificirano seme prve množitve ali certificirano seme druge
množitve,
c)   
ki izpolnjuje zahteve za osnovno seme iz Priloge 1, ki je sestavni del
tega pravilnika, in Priloge 2 tega pravilnika in
č)   za katero je bilo izpolnjevanje zahtev iz
te točke ugotovljeno z uradnimi pregledi, razen zahtev iz Priloge 2 tega
pravilnika, katerih izpolnjevanje se ugotovi z uradnimi pregledi ali pregledi
pod uradnim nadzorom;
2.     
lokalne sorte:
a)   
ki je pridelano pod uradnim nadzorom iz semena lokalne sorte, ki je
uradno priznana kot lokalna sorta na enem ali več gospodarstvih, ki se nahajajo
na jasno razmejenem območju porekla,
b)   
ki je namenjeno pridelavi semena kategorije certificirano seme,
c)   
ki izpolnjuje zahteve za osnovno seme iz Priloge 1 in Priloge 2 tega
pravilnika in
č)   za katero je bilo izpolnjevanje zahtev te
točke ugotovljeno z uradnimi pregledi, razen zahtev iz Priloge 2 tega
pravilnika, katerih izpolnjevanje se ugotovi z uradnimi pregledi ali pregledi
pod uradnim nadzorom.
(2) Seme krmnih rastlin, ki se uradno potrdi v
kategoriji certificirano seme, je seme vrst krmnih rastlin iz 2. člena
tega pravilnika:
a)    
ki je pridelano neposredno iz osnovnega semena ali, če vzdrževalec
oziroma žlahtnitelj to zahteva, iz predosnovnega semena, za katerega je bilo z
uradnim pregledom ugotovljeno, da izpolnjuje zahteve za osnovno seme iz Priloge
1 in Priloge 2 tega pravilnika;
b)    
ki je namenjeno za setev za pridelavo kmetijskih rastlin;
c)    
ki izpolnjuje zahteve za certificirano seme iz Priloge 1 in Priloge 2
tega pravilnika in
č)    za katero je bilo izpolnjevanje zahtev iz te točke ugotovljeno z
uradnimi pregledi ali pregledi pod uradnim nadzorom.
(3) Ne glede na prejšnji odstavek je seme krmnega graha,
krmnega boba, lucerne ter seme vrst iz rodu volčjega boba in grašic, ki se uradno
potrdi v kategoriji certificirano seme prve množitve, seme:
a)    
ki je pridelano neposredno iz osnovnega semena ali, če vzdrževalec
oziroma žlahtnitelj to zahteva, iz predosnovnega semena, za katero je bilo z
uradnimi pregledi ugotovljeno, da izpolnjuje zahteve za osnovno seme iz Priloge
1 in Priloge 2 tega pravilnika;
b)    
ki je namenjeno pridelavi semena kategorije certificirano seme druge
množitve oziroma za setev za pridelavo kmetijskih rastlin;
c)    
ki izpolnjuje zahteve za certificirano seme prve množitve iz Priloge 1
in Priloge 2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi ali pregledi pod uradnim
nadzorom.
(4) Ne glede na drugi odstavek tega člena je seme
krmnega graha, krmnega boba, lucerne ter seme vrst iz rodu volčjega boba in
grašic, ki se uradno potrdi v kategoriji certificirano seme druge množitve,
seme:
a)    
ki je pridelano neposredno iz osnovnega semena, certificiranega semena
prve množitve ali, če vzdrževalec oziroma žlahtnitelj to zahteva, iz predosnovnega
semena, za katero je bilo z uradnimi pregledi ugotovljeno, da izpolnjuje
zahteve za osnovno seme iz Priloge 1 in Priloge 2 tega pravilnika;
b)    
ki je namenjeno za setev za pridelavo kmetijskih rastlin;
c)    
ki izpolnjuje zahteve za certificirano seme druge množitve iz Priloge 1
in Priloge 2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi ali pregledi pod uradnim
nadzorom.
(5) Ne glede na drugi odstavek tega člena je seme
prstastega pesjaka, vodne čužke, enoletne latovke, medenice, navadne turške
detelje, sabljastega triplata in panonske grašice, ki se uradno potrdi v
kategoriji trgovsko seme, seme:
a)    
ki je vrstno pristno;
b)    
ki je namenjeno za setev za pridelavo kmetijskih rastlin;
c)    
ki izpolnjuje zahteve za trgovsko seme iz Priloge 1 in Priloge 2 tega
pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi ali pregledi pod uradnim
nadzorom.
(6) Seme pese, ki se uradno potrdi v kategoriji osnovno
seme, je seme:
a)    
ki ga je pridelal žlahtnitelj oziroma vzdrževalec sorte neposredno iz
žlahtniteljevega semena ali je pridelano iz predosnovnega semena v skladu s
priznanimi postopki vzdrževanja sorte;
b)    
ki je namenjeno pridelavi semena kategorije certificirano seme;
c)    
ki izpolnjuje zahteve za osnovno seme iz Priloge 1 in Priloge 2 tega pravilnika
in
č)    za katero je bilo izpolnjevanje
zahtev iz te točke ugotovljeno z uradnimi pregledi, razen zahtev iz Priloge 2
tega pravilnika, katerih izpolnjevanje se ugotovi z uradnimi pregledi ali
pregledi pod uradnim nadzorom.
(7) Seme pese, ki se uradno potrdi v kategoriji
certificirano seme, je seme:
a)    
ki je pridelano neposredno iz osnovnega semena;
b)    
ki je namenjeno pridelavi pese;
c)    
ki izpolnjuje zahteve za kategorijo certificirano seme iz Priloge 1 in
Priloge 2 tega pravilnika in
č)    za katero je bilo izpolnjevanje
zahtev iz te točke ugotovljeno z uradnimi pregledi ali pregledi pod uradnim
nadzorom.
7. člen
(zahteve glede pakiranja in zapiranja)
(1) Uradno potrjeno seme krmnih rastlin in pese vseh
kategorij se lahko da na trg le v homogenih partijah in izvirno zaprtih
pakiranjih. Masa posamezne partije semena ne sme presegati največje mase, ki je
za posamezno vrsto krmnih rastlin in pese navedena v 2. stolpcu Preglednice 1
Priloge 3, ki je sestavni del tega pravilnika.
(2) Pakiranja uradno potrjenega semena krmnih rastlin in
pese so izvirno zaprta, če:
1.     
so zaprta uradno ali pod uradnim nadzorom:
- 
pakiranja so uradno zaprta, če jih pristojni uradni organ uradno zapre
in označi z uradnimi etiketami,
- 
pakiranja so zaprta pod uradnim nadzorom, če jih zapre in z uradnimi
etiketami označi dobavitelj pod uradnim nadzorom pristojnega uradnega organa;
2.     
jih ni mogoče odpreti brez poškodbe sistema zapiranja ali brez vidnih
poškodb uradne etikete ali embalaže, v katero je seme zapakirano. Sistem
zapiranja vključuje pritrditev etikete z uradno plombo ali na drug način, ki
zagotavlja, da etikete ni mogoče odstraniti in je ponovno namestiti na
pakiranje ali je drugače uporabiti, ne da bi bilo to opazno.
(3) Ne glede na določbo 2. točke prejšnjega odstavka so
pakiranja izvirno zaprta tudi, če se uporabi kateri od sistemov zapiranja za
enkratno uporabo iz Odločbe Komisije z dne 28. julija 1981 o določitvi, da
so določeni sistemi zapiranja »sistemi za enkratno uporabo« v smislu direktiv
Sveta 66/400/EGS, 66/401/EGS, 66/402/EGS, 69/208/EGS in 70/458/EGS (81/675/EGS)
(UL L št. 246 z dne 29. 8. 1981, str. 26), zadnjič spremenjene z
Odločbo Komisije z dne 12. novembra 1986 o spremembi Odločbe 81/675/EGS o
določitvi, da so določeni sistemi zapiranja „sistemi za enkratno uporabo“ med
drugim v smislu direktiv Sveta 66/401/EGS in 69/208/EGS (86/563/EGS) (UL L
št. 327 z dne 22. 11. 1986, str. 50).
(4) Izvirno zaprtih pakiranj se ne sme ponovno zapreti,
razen uradno ali pod uradnim nadzorom. Če so pakiranja ponovno izvirno zaprta,
morata biti datum ponovnega zapiranja in pristojni uradni organ navedena na
uradni etiketi.
8. člen
(zahteve glede označevanja)
(1) Vsako pakiranje uradno potrjenega semena mora biti
označeno tako, da ima na zunanji strani pritrjeno uradno etiketo, ki še ni bila
uporabljena. Če se uporabi uradna etiketa z luknjo za vrvico, je treba njeno
pritrditev zavarovati z uradno plombo.
(2) Dovoljena je uporaba samolepilnih uradnih etiket, ki
morajo biti pritrjene tako, da njihova odstranitev ali zamenjava ni možna brez
vidne poškodbe etikete ali pakiranja.
(3) Vsako pakiranje osnovnega in certificiranega semena
mora vsebovati kartonček enake barve kot je uradna etiketa, na njem pa morajo
biti navedeni najmanj podatki iz 2. točke pod d), f) in g) Priloge 4, ki
je sestavni del tega pravilnika, za trgovsko seme pa morajo biti na kartončku
navedeni podatki iz 4. točke pod b), e) in g) Priloge 4 tega pravilnika.
Kartonček je izdelan tako, da ga ni mogoče zamenjati z uradno etiketo.
Kartonček ni potreben, če so podatki neizbrisno natisnjeni na pakiranju ali če
je uporabljena samolepilna etiketa ali etiketa iz materiala, ki se ne trga.
9. člen
(uradne etikete za uradno potrjeno seme krmnih rastlin in
pese)
(1) Uradne etikete za uradno potrjeno seme krmnih
rastlin in pese so:
-       
bele barve z vijoličasto diagonalno črto za predosnovno seme;
-       
bele barve za osnovno seme;
-       
modre barve za certificirano seme in certificirano seme prve množitve;
-       
rdeče barve za certificirano seme druge množitve;
-       
rjave barve za trgovsko seme;
-       
zelene barve za mešanico semena.
(2) Najmanjša velikost uradne etikete je 110 mm x
67 mm.
(3) Podatki, ki morajo biti natisnjeni na uradnih
etiketah iz tega člena, so za posamezno kategorijo semena navedeni v 1., 2., 3.
ali 4. točki Priloge 4 tega pravilnika.
10. člen
(posebne zahteve za mešanico semena)
(1) Mešanica semena, ki je namenjena pridelavi krme, sme
poleg semena krmnih rastlin vsebovati seme tistih vrst žit, oljnic in predivnic
ter zelenjadnic, ki izpolnjujejo pogoje iz predpisov, ki urejajo trženje semena
žit, oljnic in predivnic ter zelenjadnic, ne sme pa vsebovati semena sort trav,
ki niso namenjene pridelavi krme.
(2) Mešanica semena, ki ni namenjena pridelavi krme,
lahko vsebuje seme krmnih rastlin in seme katerih koli drugih vrst rastlin.
(3) Mešanica semena iz prvega odstavka tega člena se
uradno potrdi, če je vpisana v evidenco semenskih mešanic, ki jo vodi pristojni
uradni organ, in če se z uradnimi pregledi ali pregledi pod uradnim nadzorom
ugotovi, da:
1.     
je vsaka sestavina mešanice pred mešanjem izpolnjevala zahteve za
trženje, določene s tem pravilnikom;
2.     
mešanica semena izpolnjuje pogoje, določene z Odločbo Komisije z dne
20. aprila 2004 o pogojih za dajanje na trg semenskih mešanic, namenjenih
za uporabo kot krmne rastline (2004/371/ES) (UL L št. 116 z dne
22. 4. 2004, str. 39).
(4) Mešanica semena iz drugega odstavka tega člena se
uradno potrdi, če se z uradnimi pregledi ali pregledi pod uradnim nadzorom
ugotovi, da:
1.     
je vsaka sestavina mešanice pred mešanjem izpolnjevala zahteve za
trženje, določene s tem pravilnikom;
2.     
oprema za mešanje zagotavlja, da je celotna količina semena po mešanju
izenačena po sestavi, kot jo je določil dobavitelj.
(5) Pakiranja uradno potrjene mešanice semena se
označijo z uradnimi etiketami, ki so zelene barve, na njih pa se navedejo
podatki iz 3. točke Priloge 4 tega pravilnika. Najmanjša velikost uradnih
etiket za mešanico semena je 110 mm x 67 mm.
11. člen
(majhna pakiranja)
(1) Majhna pakiranja semena krmnih rastlin, pese ali
mešanice semena (v nadaljnjem besedilu: majhna pakiranja) se označijo kot
majhna EU A pakiranja, majhna EU B pakiranja ali majhna EU pakiranja semena
pese.
(2) Majhno EU A pakiranje vsebuje mešanico semena krmnih
rastlin, ki ni namenjena pridelavi krmnih rastlin in katerega neto masa ne
presega 2 kg. V neto maso semena ne štejejo granulirana FFS, snovi za oblaganje
semena in drugi trdni dodatki.
(3) Majhno EU B pakiranje vsebuje osnovno seme,
certificirano seme, trgovsko seme ali mešanico semena krmnih rastlin, ki ni
majhno EU A pakiranje, če neto masa pakiranja ne presega 10 kg. V neto maso
semena se ne štejejo granulirana FFS, snovi za oblaganje semena in drugi trdni
dodatki.
(4) Majhno EU pakiranje pese vsebuje seme pese
kategorije certificirano seme in:
1.     
za enoklično ali obloženo seme vsebina ne presega 100.000 klobčičev ali
zrn ali čiste mase 2,5 kg, brez upoštevanja granuliranih FFS, snovi za
oblaganje semena in drugih trdih dodatkov, ali
2.     
za seme, ki ni enoklično ali obloženo seme, vsebina ne presega čiste
mase 10 kg, brez upoštevanja granuliranih FFS, snovi za oblaganje semena in
drugih trdnih dodatkov.
(5) Majhna pakiranja se lahko tržijo izključno končnemu
potrošniku.
(6) Seme krmnih rastlin, pese ali mešanice semena se
lahko v majhnih pakiranjih tržijo le, če je bila partija semena ali mešanice
semena pred pakiranjem v majhna pakiranja uradno potrjena v eni od kategorij iz
5. člena tega pravilnika ali če je mešanica semena pred tem izpolnjevala
posebne zahteve za mešanico semena iz prejšnjega člena.
(7) Majhna pakiranja se zapirajo tako, da jih ni mogoče
odpreti, ne da bi bilo to opazno.
(8) Majhna pakiranja se označijo z etiketami
dobavitelja, ki se pritrdijo na zunanji strani vsakega majhnega pakiranja ali
pa se podatki, predpisani za etiketo dobavitelja, natisnejo neposredno na
embalažo. Na etiketi dobavitelja ali na embalaži mora biti označeno, da gre za
majhna pakiranja.
(9) Barva etikete dobavitelja za posamezno kategorijo
semena je enaka barvi uradne etikete iz prvega odstavka 8. člena tega
pravilnika. Podatki, ki morajo biti natisnjeni na etiketi dobavitelja, so
navedeni v 5. točki Priloge 4 tega pravilnika.
(10) Ne glede na določbe osmega odstavka tega člena:
1.     
je lahko pri prozornih pakiranjih etiketa dobavitelja na notranji strani
majhnega pakiranja, če je jasno vidna in čitljiva,
2.     
se lahko majhna pakiranja na zahtevo dobavitelja označijo z uradnimi
etiketami.
12. člen
(posebne zahteve za nedokončno potrjeno seme)
(1) Nedokončno potrjeno seme krmnih rastlin in pese iz
četrtega odstavka 9. člena tega pravilnika se lahko drugemu dobavitelju
dobavi le, če:
1.     
je bilo seme pridelano:
a)   
neposredno iz predosnovnega semena, osnovnega semena ali certificiranega
semena prve množitve, ki je bilo uradno potrjeno v eni od držav članic EU ali v
tretji državi, ki ji je bila priznana enakovrednost (v nadaljnjem besedilu:
tretja država) z Odločbo Sveta z dne 16. decembra 2002 o enakovrednosti
poljskih pregledov semenskih posevkov v tretjih državah in o enakovrednosti
semena, pridelanega v tretjih državah (2003/17/ES) (UL L št. 8 z dne
14. 1. 2003, str. 10), zadnjič spremenjeno s Sklepom (EU) 2021/537
Evropskega parlamenta in Sveta z dne 24. marca 2021 o spremembi odločb
Sveta 2003/17/ES in 2005/834/ES glede enakovrednosti poljskih pregledov in
enakovrednosti nadzora nad postopki vzdrževanja sort poljščin, ki se izvajajo v
Združenem kraljestvu (UL L št. 108 z dne 29. 3. 2021, str. 4), (v
nadaljnjem besedilu: Odločba 2003/17/ES) ali
b)   
z neposrednim križanjem osnovnega semena, ki je bilo uradno potrjeno v
eni od držav članic EU, z osnovnim semenom, ki je bilo uradno potrjeno v tretji
državi;
2.     
je bilo z uradnimi pregledi ugotovljeno, da je semenski posevek, v
katerem je bilo seme pridelano, izpolnjeval zahteve za semenske posevke iz
Priloge 1 tega pravilnika in zahteve glede sortne pristnosti in čistosti iz
Priloge 2 tega pravilnika;
3.     
so pakiranja semena izvirno zaprta in označena z uradnimi etiketami za
nedokončno potrjeno seme, ki so sive barve, na njih pa so navedeni podatki iz
točke 6.1 Priloge 4 tega pravilnika;
4.     
seme do drugega dobavitelja spremlja potrdilo o uradni potrditvi
semenskega posevka za nedokončno potrjeno seme iz točke 6.2 Priloge 4 tega
pravilnika.
(2) Ne glede na določbe prejšnjega odstavka se lahko
nedokončno potrjeno seme krmnih rastlin in pese uvozi in dobavi dobavitelju, ki
bo seme pripravil za trg in zagotovil njegovo dokončno uradno potrditev, če je:
1.     
bilo to seme pridelano v tretji državi:
a)   
neposredno iz predosnovnega semena, osnovnega semena ali certificiranega
semena prve množitve, ki je bilo uradno potrjeno v eni od držav članic EU ali v
tretji državi, ali
b)   
z neposrednim križanjem osnovnega semena, ki je bilo uradno potrjeno v
eni od držav članic EU, z osnovnim semenom, ki je bilo uradno potrjeno v tretji
državi;
2.     
pristojni uradni organ tretje države na podlagi uradnih pregledov:
a)   
ugotovil, da je semenski posevek, v katerem je bilo seme pridelano,
izpolnjeval zahteve za semenske posevke, določene v Odločbi 2003/17/ES, in
b)   
seme zaprl in označil kot nedokončno potrjeno seme ter zanj izdal
certifikat v skladu z Odločbo 2003/17/ES.
III. POSTOPEK URADNE POTRDITVE
13. člen
(prijava semenskega posevka)
(1) Dobavitelj prijavi semenski posevek organu za
potrjevanje, ki je pristojni uradni organ in ima v skladu z zakonom, ki ureja
semenski material kmetijskih rastlin, javno pooblastilo za vodenje postopka
uradne potrditve semena krmnih rastlin in pese.
(2) Prijava semenskega posevka, ki jo dobavitelj pridobi
pri organu za potrjevanje, vsebuje najmanj naslednje podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v register dobaviteljev semenskega
materiala kmetijskih rastlin v skladu z zakonom, ki ureja semenski material
kmetijskih rastlin (v nadaljnjem besedilu: SEME-register);
2.     
pridelovalcu, če dobavitelj organizira pridelavo semena krmnih rastlin
in pese v dogovoru s pridelovalcem: osebno ime in naslov ali firmo in sedež
pridelovalca;
3.     
mestu pridelave: naziv in naslov ter neponovljivo identifikacijsko številko
kmetijskega gospodarstva, ki mu pripadajo površine, na katerih bo semenski
posevek;
4.     
zemljišču, na katerem je semenski posevek:
a)   
identifikacijska oznaka in domače ime grafične enote rabe kmetijskega
zemljišča (v nadaljnjem besedilu: GERK), s katerima je GERK vpisan v register
kmetijskih gospodarstev v skladu z zakonom, ki ureja kmetijstvo,
b)   
površina GERK-a oziroma njegovega dela, če je semenski posevek le na
delu GERK-a,
c)   
o predhodnih posevkih na tem GERK-u;
5.     
semenu, uporabljenem za setev semenskega posevka:
a)   
o sorti, kategoriji in poreklu; če je semenski posevek namenjen
pridelavi semena hibridne sorte, se podatki navedejo za vsako starševsko
komponento,
b)   
količini,
c)   
datumu setve.
(3) Dobavitelj mora prijavi semenskega posevka priložiti
kopije dokazil o semenu, uporabljenem za setev semenskega posevka. Če
dobavitelj uporabi seme, ki ga je pridelal sam, zadostuje navedba številke in
datuma zapisnika o opravljenih poljskih pregledih ali potrdila o izpolnjevanju
zahtev za nedokončno potrjeno seme iz tretjega odstavka 20. člena tega
pravilnika.
(4) Če dobavitelj za setev semenskega posevka uporabi
žlahtniteljevo seme, se v prijavi namesto kategorije in porekla semena navede
»žlahtniteljevo seme«.
(5) Rok za prijavo semenskega posevka je vsako leto:
-       
do 1. aprila za peso, oljno redkev in kolerabo ter
-       
do 15. aprila za vse druge vrste krmnih rastlin iz 2. člena
tega pravilnika.
14. člen
(uradni pregledi semenskega posevka)
(1) Po prejemu prijave semenskega posevka iz prejšnjega
člena opravi organ za potrjevanje uradne preglede semenskega posevka, ki
vključujejo pregled evidenc in dokazil, ki jih o semenskem posevku vodi in
hrani dobavitelj v skladu z zakonom, ki ureja semenski material kmetijskih
rastlin, ter poljske preglede. Z uradnimi pregledi semenskega posevka organ za
potrjevanje preveri, ali:
1.     
je bilo za setev semenskega posevka uporabljeno predosnovno seme,
osnovno seme ali certificirano seme prve množitve, ki je bilo uradno potrjeno v
eni od držav članic EU ali v tretji državi;
2.     
zemljišče, na katerem je semenski posevek, izpolnjuje zahteve glede
predhodnih posevkov iz 15. člena tega pravilnika;
3.     
semenski posevek izpolnjuje zahteve glede izolacije, zapleveljenosti,
sortne pristnosti in čistosti ter zdravstvenega stanja iz 16., 17. in
18. člena tega pravilnika.
(2) Ne glede na določbo 1. točke prejšnjega odstavka se
za setev semenskega posevka, v katerem bo pridelano seme kategorije predosnovno
seme, uporabi žlahtniteljevo seme.
(3) Izpolnjevanje zahtev iz 3. točke prvega odstavka
tega člena se preveri s poljskimi pregledi iz 19. člena tega pravilnika.
(4) Pri poljskih pregledih se preveri tudi prisotnost
škodljivih organizmov, navedenih v 3. točki Priloge 1 tega pravilnika.
15. člen
(predhodni posevki)
(1) Zemljišče je primerno za pridelovanje semena
posamezne vrste oziroma sorte krmnih rastlin, če na njem najmanj dve predhodni
rastni dobi ni bila posejana krmna rastlina iste vrste in če na njem ni
samosevnih rastlin.
(2) Zemljišče je primerno za pridelovanje semena pese,
če na njem najmanj dve predhodni rastni dobi ni bila posejana pesa in če na
njem ni samosevnih rastlin.
16. člen
(izolacija)
(1) Semenski posevek tujeprašnih vrst krmnih rastlin in
pese mora izpolnjevati zahteve glede najmanjše oddaljenosti semenskega posevka
(v nadaljnjem besedilu: izolacijska razdalja) od vseh drugih posevkov in virov
cvetnega prahu, ki bi lahko povzročili neželeno tujo oprašitev. Najmanjše
izolacijske razdalje so za posamezno vrsto krmnih rastlin in pese navedene v
Prilogi 1 tega pravilnika.
(2) Semenski posevek samoprašnih vrst krmnih rastlin in
pese mora biti od drugih posevkov krmnih rastlin in pese ločen z oviro ali
pasom zemljišča, na katerem ne rastejo krmne rastline ali pesa, da med žetvijo
ne pride do mešanja semena različnih vrst ter sort krmnih rastlin in pese.
17. člen
(zapleveljenost)
(1) Semenski posevek ne sme biti tako močno zapleveljen,
da organ za potrjevanje ne bi mogel preveriti sortne pristnosti in čistosti ter
zdravstvenega stanja semenskega posevka.
(2) Semenski posevek mora glede prisotnosti plevelov,
katerih seme je težko odstraniti iz partije semena krmnih rastlin in pese,
izpolnjevati zahteve določene v delu B Priloge 5, ki je sestavni del tega
pravilnika.
18. člen
(sortna pristnost in čistost ter zdravstveno stanje)
(1) Semenski posevek mora glede sortne pristnosti in
sortne čistosti izpolnjevati zahteve iz 2. točke Priloge 1 in dela A Priloge 2
tega pravilnika.
(2) Semenski posevek mora glede zdravstvenega stanja
izpolnjevati zahteve, ki so navedene v 3. točki Priloge 1 tega pravilnika.
19. člen
(poljski pregledi)
(1) Pri vseh vrstah krmnih rastlin in pese morata biti
opravljena najmanj dva poljska pregleda vsakega semenskega posevka. Pri
semenskih posevkih za pridelavo osnovnega semena pese se opravi najmanj en
pregled korenov in najmanj en pregled semenic.
(2) Poljski pregledi se opravijo v taki razvojni fazi
semenskega posevka, da je omogočena natančna presoja izpolnjevanja predpisanih
zahtev.
(3) Poljske preglede opravi organ za potrjevanje.
(4) Ne glede na določbe prejšnjega odstavka tega člena
lahko opravi poljske preglede semenskega posevka, namenjenega pridelavi
certificiranega semena, certificiranega semena prve množitve ali
certificiranega semena druge množitve, fizična oseba, ki je v skladu z zakonom,
ki ureja semenski material kmetijskih rastlin, imenovana za opravljanje
poljskih pregledov semenskih posevkov pod uradnim nadzorom organa za
potrjevanje (v nadaljnjem besedilu: preglednik pod uradnim nadzorom), če je
bilo za setev semenskega posevka uporabljeno seme, katerega vzorec je bil
vključen v naknadno kontrolo iz 32. člena tega pravilnika in je bilo pri
tem ugotovljeno, da je glede sortne pristnosti in čistosti ustrezal zahtevam
tega pravilnika. Preglednik pod uradnim nadzorom lahko opravi tudi poljske
preglede semenskega posevka, namenjenega pridelavi trgovskega semena.
(5) Organ za potrjevanje izvede uradni nadzor nad
preglednikom pod uradnim nadzorom tako, da:
1.     
opravi preglednik organa za potrjevanje (v nadaljnjem besedilu: uradni
preglednik) kontrolne poljske preglede semenskih posevkov, ki jih je pregledal
preglednik pod uradnim nadzorom;
2.     
odvzame vzorčevalec organa za potrjevanje (v nadaljnjem besedilu: uradni
vzorčevalec) vzorce semena krmnih rastlin in pese, pridelanega v semenskih
posevkih, ki jih je pregledal preglednik pod uradnim nadzorom, in jih vključi v
naknadno kontrolo na poskusnem polju, ki se izvede v skladu z 32. členom
tega pravilnika; za odvzem vzorcev semena se uporabljajo metode iz tretjega
odstavka 23. člena tega pravilnika.
(6) Prvo leto po imenovanju preglednika pod uradnim
nadzorom se kontrolni poljski pregledi iz 1. točke prejšnjega odstavka opravijo
na 10 % semenskih posevkov, ki jih pregleda preglednik pod uradnim nadzorom.
Delež semenskih posevkov, na katerih se v naslednjih letih po imenovanju
preglednika pod uradnim nadzorom opravi kontrolni pregled, se zmanjša na 5 %
semenskih posevkov pri tistih preglednikih, pri katerih se rezultati kontrolnih
poljskih pregledov ujemajo z rezultati poljskih pregledov, ki jih je opravil
preglednik pod uradnim nadzorom.
(7) Delež vzorcev semena, ki se odvzamejo za naknadno
kontrolo na poskusnem polju v skladu z 2. točko petega odstavka tega člena,
določi organ za potrjevanje na podlagi rezultatov opravljenega uradnega nadzora
nad preglednikom pod uradnim nadzorom v preteklem letu.
20. člen
(zapisnik o poljskih pregledih in potrdilo o izpolnjevanju
zahtev za nedokončno potrjeno seme)
(1) Uradni preglednik in preglednik pod uradnim nadzorom
vodita zapisnik o opravljenih poljskih pregledih in ga po končanem zadnjem
poljskem pregledu posredujeta organu za potrjevanje.
(2) Organ za potrjevanje na podlagi ugotovitev,
navedenih v zapisniku o poljskih pregledih, preveri, ali semenski posevek
izpolnjuje zahteve iz prvega in drugega odstavka 14. člena tega
pravilnika.
(3) Seme krmnih rastlin in pese, požeto v semenskem
posevku, ki je izpolnjeval zahteve iz prvega in drugega odstavka 14. člena
tega pravilnika, organ za potrjevanje na dobaviteljevo zahtevo izvirno zapre in
označi z uradnimi etiketami za nedokončno potrjeno seme iz 3. točke prvega odstavka
12. člena tega pravilnika ter zanj izda potrdilo o izpolnjevanju zahtev za
nedokončno potrjeno seme iz točke 6.2 Priloge 4 tega pravilnika.
21. člen
(prijava partije semena v dokončno uradno potrditev)
(1) Seme, ki je bilo požeto v semenskem posevku, ki je
izpolnjeval zahteve iz prvega in drugega odstavka 14. člena tega
pravilnika, se za dokončno uradno potrditev pripravi s postopki dodelave
semena, kot so sušenje, čiščenje, kalibriranje, tretiranje s FFS ali
kemikalijami in pakiranje. Dodelano seme se za dokončno uradno potrditev
pripravi po partijah, ki pri posamezni vrsti krmnih rastlin in pese ne
presegajo mase, določene v 2. stolpcu Preglednice 1 Priloge 3 tega pravilnika.
(2) Partijo semena iz prejšnjega odstavka prijavi
dobavitelj organu za potrjevanje v dokončno uradno potrditev. V prijavi partije
semena, ki jo pridobi pri organu za potrjevanje, navede najmanj podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v SEME-register;
2.     
mestu vzorčenja semena;
3.     
vrsti, sorti in kategoriji semena;
4.     
oznaki partije semena;
5.     
številki in datumu zapisnika o opravljenih poljskih pregledih iz prvega
odstavka prejšnjega člena ali številki in datumu potrdila o izpolnjevanju
zahtev za nedokončno potrjeno seme iz tretjega odstavka prejšnjega člena;
6.     
skupni masi partije semena in načinu pakiranja.
22. člen
(uradni pregled partije semena)
(1) Na podlagi prijave partije semena opravi organ za
potrjevanje pred dokončno uradno potrditvijo uradni pregled partije semena le,
če je semenski posevek, v katerem je bilo pridelano seme prijavljene partije,
izpolnjeval zahteve iz prvega in drugega odstavka 14. člena tega
pravilnika.
(2) Pri uradnem pregledu partije semena organ za
potrjevanje preveri, ali partija semena izpolnjuje:
1.     
zahteve glede homogenosti partije iz prvega odstavka 7. člena tega
pravilnika in največje mase partije semena iz 2. stolpca Preglednice 1
Priloge 3 tega pravilnika;
2.     
zahteve glede kakovosti semena krmnih rastlin iz dela B Priloge 2 tega
pravilnika oziroma zahteve glede kakovosti semena pese iz dela C Priloge 2 tega
pravilnika;
3.     
zahteve glede najvišje vsebnosti vlage v semenu krmnih rastlin iz
Priloge 5 oziroma zahteve glede najvišje vsebnosti vlage v semenu pese iz dela
C Priloge 2 tega pravilnika;
4.     
zahteve glede zdravstvenega stanja semena krmnih rastlin in pese iz dela
D Priloge 2 tega pravilnika.
(3) Zahteve iz 2., 3. in 4. točke prejšnjega odstavka se
preverijo z laboratorijskimi testi na način, kot je določeno v 23. členu
tega pravilnika.
23. člen
(vzorčenje partije semena in testiranje vzorcev)
(1) Vzorčenje partije semena za ugotavljanje skladnosti
z zahtevami iz 2., 3. in 4. točke drugega odstavka prejšnjega člena opravi
uradni vzorčevalec.
(2) Vzorci semena krmnih rastlin in pese se odvzamejo iz
še nepakirane in nezaprte homogene partije semena, ki se jo po odvzemu vzorca
zapečati. Če je seme krmnih rastlin in pese že zaprto uradno ali pod uradnim
nadzorom, se pakiranja odprejo in po vzorčenju uradno zaprejo.
(3) Vzorčenje partije semena se izvede v skladu z metodo
vzorčenja, ki jo določi laboratorij, imenovan za izvajalca preskusov kakovosti
semena krmnih rastlin in pese v skladu z zakonom, ki ureja semenski material
kmetijskih rastlin (v nadaljnjem besedilu: semenski laboratorij), in je skladna
s pravili Mednarodne zveze za testiranje semena (v nadaljnjem besedilu: pravila
ISTA). Mase vzorcev semena krmnih rastlin in pese, ki se za ta namen odvzamejo
iz posamezne partije semena, so določene v stolpcih 3 in 4 Preglednice 1
Priloge 3 tega pravilnika. Velikost vzorca za laboratorijsko testiranje semena
lucerne na Clavibacter michiganensis ssp. insidiosus in Ditylenchus
dipsaci je določena v delu D Priloge 2 tega pravilnika.
(4) Testiranje vzorcev semena krmnih rastlin in pese za
ugotavljanje skladnosti z zahtevami iz 2. in 3. točke drugega odstavka
prejšnjega člena opravi semenski laboratorij.
(5) Testiranje vzorcev za ugotavljanje skladnosti z
zahtevami iz 4. točke drugega odstavka prejšnjega člena se opravi v
laboratoriju, ki je v skladu s predpisi, ki urejajo uradni nadzor in druge
uradne dejavnosti na področju zdravja rastlin, določen za izvajanje
laboratorijskih analiz in diagnosticiranje vzorcev za ugotavljanje prisotnosti
škodljivih organizmov rastlin (v nadaljnjem besedilu: uradni laboratorij za
diagnosticiranje škodljivih organizmov rastlin).
(6) Ne glede na določbo prvega odstavka tega člena lahko
vzorce semena krmnih rastlin in pese za ugotavljanje kakovosti semena krmnih
rastlin in pese in vsebnosti vlage v semenu krmnih rastlin in pese odvzame
fizična oseba, ki je v skladu z zakonom, ki ureja semenski material kmetijskih
rastlin, imenovana za vzorčenje partij semena pod uradnim nadzorom organa za
potrjevanje (v nadaljnjem besedilu: vzorčevalec pod uradnim nadzorom), razen
vzorcev predosnovnega semena, ki jih mora odvzeti uradni vzorčevalec.
(7) Organ za potrjevanje izvede uradni nadzor nad
vzorčevalcem semena pod uradnim nadzorom tako, da:
1.     
opravi uradni vzorčevalec kontrolno vzorčenje najmanj 5 % in največ 10 %
partij semena, ki jih je vzorčil vzorčevalec pod uradnim nadzorom; delež partij
semena, pri katerih se v posameznem letu opravi kontrolno vzorčenje, določi
organ za potrjevanje na podlagi rezultatov opravljenega uradnega nadzora
vzorčevalca pod uradnim nadzorom v preteklem letu;
2.     
preveri organ za potrjevanje ujemanje rezultatov laboratorijskega
testiranja vzorcev semena krmnih rastlin in pese, odvzetih pri kontrolnem
vzorčenju iz prejšnje točke, z rezultati laboratorijskega testiranja vzorcev
semena krmnih rastlin in pese, ki jih je odvzel vzorčevalec pod uradnim
nadzorom; za oceno ujemanja rezultatov se uporabljajo metode iz tretjega
odstavka tega člena.
24. člen
(izdaja uradnih etiket in označevanje)
(1) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne
etikete iz 9. člena tega pravilnika za kategorijo, v katero se dokončno
uradno potrdi seme.
(2) Organ za potrjevanje izvirno zapre pakiranja semena
partije iz prejšnjega odstavka in jih označi z uradnimi etiketami tako, kot je
določeno v 8. členu tega pravilnika.
(3) Ne glede na prejšnji odstavek lahko organ za
potrjevanje dovoli, da dobavitelj pod uradnim nadzorom organa za potrjevanje
sam izvirno zapre pakiranja semena vseh kategorij certificiranega semena in partije
trgovskega semena ter jih označi z uradnimi etiketami.
(4) Dobavitelj, ki izvirno zapira in označuje partije
semena pod uradnim nadzorom organa za potrjevanje, vodi evidenco o količinah
tako zaprtega in označenega semena ter o uporabi uradnih etiket. Po končanem
pakiranju in označevanju organu za potrjevanje sporoči podatke o uradnih
etiketah, ki jih je uporabil za označitev posamezne partije semena, in o
morebitnih poškodovanih uradnih etiketah. Neporabljene in poškodovane uradne
etikete vrne organu za potrjevanje.
(5) Organ za potrjevanje izvaja uradni nadzor
dobavitelja iz tretjega odstavka tega člena tako, da strokovni delavec organa
za potrjevanje neposredno nadzira pakiranje, zapiranje in označevanje najmanj 5
% partij semena, ki jih izvirno zapira in označuje dobavitelj sam. Pri tem
preveri, ali dobavitelj pakira, zapira in označuje seme v skladu z drugim
odstavkom 7. člena in 8. členom tega pravilnika ter ali vodi evidence
iz prejšnjega odstavka.
25. člen
(tiskanje podatkov neposredno na embalažo)
(1) Ne glede na določbe prejšnjega člena organ za
potrjevanje dovoli dobavitelju, da partije osnovnega semena, vseh kategorij
certificiranega semena in trgovskega semena označi tako, da se predpisani
podatki za uradno etiketo neizbrisno natisnejo neposredno na embalažo.
(2) Organ za potrjevanje dovoli označevanje pakiranj
semena krmnih rastlin s tiskanjem podatkov za uradno etiketo neposredno na
embalažo, če ugotovi, da so izpolnjeni pogoji, določeni v Odločbi Komisije z
dne 17. marca 2004 o odobritvi neizbrisnega tiskanja predpisanih podatkov
na embalažo semena krmnih rastlin (2004/266/ES) (UL L št. 83 z dne
20. 3. 2004, str. 23).
(3) Organ za potrjevanje vodi evidenco o količinah
semena, za katere je dovolil označevanje pakiranj semena na način iz tega člena.
(4) Pri dobavitelju, ki mu je organ za potrjevanje
dovolil označevanje pakiranj semena na način iz tega člena, izvaja organ za
potrjevanje nadzor, pri katerem preverja evidence dobavitelja o količinah
semena, ki ga je označil na način iz tega člena.
26. člen
(izdaja potrdila o uradni potrditvi)
(1) Organ za potrjevanje izda potrdilo o uradni
potrditvi partije semena, če ugotovi, da:
1.     
partija semena izpolnjuje zahteve iz drugega odstavka 22. člena
tega pravilnika;
2.     
so pakiranja semena izvirno zaprta in označena tako, kot je določeno v
24. ali 25. členu tega pravilnika.
(2) Na potrdilu o uradni potrditvi semena se poleg
podatkov, predpisanih za uradno etiketo iz Priloge 4 tega pravilnika, navedeta
tudi masa partije semena in število pakiranj v partiji semena.
27. člen
(dokončna uradna potrditev partije semena, pridelanega v
drugi državi članici EU ali v tretji državi)
(1) Nedokončno potrjeno seme, ki je bilo pridelano v
drugi državi članici EU ali tretji državi, se z dodelavo pripravi za dokončno
uradno potrditev na način iz prvega odstavka 21. člena tega pravilnika.
(2) Dobavitelj prijavi organu za potrjevanje partijo
semena iz prejšnjega odstavka v dokončno uradno potrditev. V prijavi partije
semena navede podatke iz 1., 2., 3., 4. in 6. točke drugega odstavka
21. člena tega pravilnika ter ji priloži kopije dokazil o nedokončno
potrjenem semenu iz 3. in 4. točke prvega odstavka ali 2. točke drugega
odstavka 12. člena tega pravilnika.
(3) Organ za potrjevanje opravi na podlagi dobaviteljeve
prijave partije semena uradni pregled, če na podlagi dokazil o nedokončno
potrjenem semenu iz 3. in 4. točke prvega odstavka ali 2. točke drugega
odstavka 12. člena tega pravilnika ugotovi, da je seme pred dodelavo
izpolnjevalo posebne zahteve za nedokončno potrjeno seme iz 12. člena tega
pravilnika. Z uradnim pregledom preveri, ali partija semena izpolnjuje zahteve
iz drugega odstavka 22. člena tega pravilnika.
(4) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne
etikete iz 9. člena tega pravilnika, s katerimi se partija semena označi
na način iz 24. ali 25. člena tega pravilnika. Organ za potrjevanje izda
tudi potrdilo o uradni potrditvi partije semena v skladu s 26. členom tega
pravilnika.
28. člen
(ponovna uradna potrditev)
(1) Partija semena, ki je že bila dokončno uradno
potrjena, se na zahtevo dobavitelja ponovno dokončno uradno potrdi in označi z
novimi uradnimi etiketami, če organ za potrjevanje z uradnim pregledom ugotovi,
da partija semena še izpolnjuje zahteve za uradno potrditev iz drugega odstavka
22. člena tega pravilnika in da so pakiranja semena še vedno izvirno
zaprta in označena tako, kot je določeno v 24. ali 25. členu tega
pravilnika.
(2) V prijavi partije semena iz prejšnjega odstavka
dobavitelj navede podatke iz 1., 2., 3., 4. in 6. točke drugega odstavka
21. člena tega pravilnika in prijavi priloži kopije starih uradnih etiket
oziroma potrdila o uradni potrditvi prijavljene partije semena. V prijavi
navede tudi razlog za ponovno uradno potrditev (npr: prepakiranje, ponovna
analiza kalivosti).
(3) Za partijo semena, ki izpolnjuje zahteve iz drugega
odstavka 22. člena tega pravilnika, izda organ za potrjevanje uradne
etikete iz 9. člena tega pravilnika, s katerimi se označi partija semena.
Glede označevanja z uradnimi etiketami se smiselno uporabljajo določbe
24. člena tega pravilnika. Organ za potrjevanje izda tudi potrdilo o
ponovni uradni potrditvi partije semena, na katerem se poleg podatkov,
predpisanih za uradno etiketo iz Priloge 4 tega pravilnika, navedejo tudi masa
partije semena, število pakiranj v partiji semena in podatek, da je seme
ponovno uradno potrjeno.
IV. ETIKETE DOBAVITELJA IN URADNE ETIKETE ZA MAJHNA PAKIRANJA
29. člen
(pogoji za izdajo etiket dobavitelja in uradnih etiket za
majhna pakiranja)
Etikete dobavitelja in uradne etikete za majhna pakiranja se
izdajo le, če:
1.     
so izpolnjene zahteve za mešanico semena iz 10. člena tega
pravilnika oziroma
2.     
so izpolnjene zahteve za majhna pakiranja iz 11. člena tega
pravilnika.
30. člen
(etikete dobavitelja)
(1) Etikete dobavitelja za majhna pakiranja izda
dobavitelj, ki v skladu z zakonom, ki ureja semenski material kmetijskih
rastlin, pridobi od Uprave dovoljenje za izdajo etiket dobavitelja.
(2) Etikete dobavitelja za majhna pakiranja so za
posamezno kategorijo semena krmnih rastlin in pese enake barve kot uradne
etikete iz prvega odstavka 9. člena tega pravilnika in zelene barve za
mešanico semena. Podatki, ki se natisnejo na etiketi dobavitelja za majhna
pakiranja ali odtisnejo na embalažo, so navedeni v 5. točki Priloge 4 tega
pravilnika.
(3) Zahtevi za pridobitev dovoljenja iz prvega odstavka
tega člena dobavitelj priloži vzorec etikete, ki mora biti pripravljen v skladu
z drugim odstavkom tega člena.
(4) Ob izdaji dovoljenja iz prvega odstavka tega člena
dodeli Uprava dobavitelju za majhna EU B pakiranja in za majhna EU pakiranja
pese uradne serijske številke, ki se navedejo na pakiranjih oziroma etiketah
dobavitelja iz 5. točke Priloge 4 tega pravilnika.
31. člen
(uradne etikete za majhna pakiranja in uradno označevanje
majhnih pakiranj)
(1) Uradne etikete za majhna pakiranja izda na podlagi
dobaviteljeve prijave organ za potrjevanje, če z uradnim pregledom ugotovi, da
so izpolnjeni pogoji za izdajo iz 29. člena tega pravilnika.
(2) V prijavi iz prejšnjega odstavka, ki jo pridobi pri
organu za potrjevanje, dobavitelj navede najmanj podatke o:
1.     
dobavitelju: osebno ime in naslov ali firmo in sedež ter neponovljivo
registrsko številko, s katero je vpisan v SEME-register;
2.     
vrsti, sorti in kategoriji semena ali oznaki in namenu uporabe mešanice
semena;
3.     
oznaki partije semena ali mešanice semena;
4.     
skupni masi partije semena ali mešanice semena in masi posameznega
pakiranja.
(3) Dobavitelj prijavi priloži kopije uradnih etiket, s
katerimi so označene partije semena ali mešanice semena pred pakiranjem v
majhna pakiranja.
(4) Uradne etikete za majhna pakiranja so za posamezno
kategorijo semena krmnih rastlin in pese enake barve kot uradne etikete iz
prvega odstavka 9. člena tega pravilnika in zelene barve za mešanico
semena. Na uradnih etiketah za majhna pakiranja se navedejo podatki iz 5. točke
Priloge 4 tega pravilnika.
(5) Za označevanje majhnih pakiranj z uradnimi etiketami
za majhna pakiranja se smiselno uporabljajo tretji, četrti in peti odstavek
24. člena tega pravilnika.
V. NAKNADNA KONTROLA
32. člen
(naknadna kontrola)
(1) Vzorci semena krmnih rastlin in pese za naknadno
kontrolo kakovosti semenskega materiala kmetijskih rastlin se odvzamejo na
naslednji način:
1.     
organ za potrjevanje odvzame vzorce semena v postopku uradne potrditve:
a)   
od vseh uradno potrjenih partij semena kategorij predosnovno seme in
osnovno seme,
b)   
od najmanj 5 % in največ 10 % uradno potrjenih partij semena kategorije
certificirano seme, certificirano seme prve množitve, certificirano seme druge
množitve ali trgovsko seme; delež vzorcev, ki se odvzamejo v posameznem letu,
se določi na podlagi rezultatov naknadne kontrole semena krmnih rastlin in pese
v preteklem letu,
c)   
ob izvajanju uradnega nadzora nad pregledniki pod uradnim nadzorom v
skladu z 2. točko petega odstavka 19. člena tega pravilnika;
2.     
pristojni inšpektor odvzame vzorce semena:
a)   
pri inšpekcijskem nadzoru na trgu: od naključno izbranih partij semena,
b)   
pri nadzoru dobavitelja, ki ima dovoljenje Uprave za izdajo etiket
dobavitelja: od naključno izbranih partij semena v majhnih pakiranjih.
(2) Poleg vzorcev iz 1. točke prejšnjega odstavka
odvzame organ za potrjevanje na podlagi prijave dobavitelja vzorce za naknadno
kontrolo kakovosti semenskega materiala kmetijskih rastlin tudi od tistih
partij semena kategorije certificirano seme prve množitve, ki niso bile
vzorčene v skladu s 1. točko pod b) prejšnjega odstavka, če bo to seme
uporabljeno za setev semenskih posevkov, namenjenih pridelavi certificiranega
semena druge množitve.
(3) Za odvzem vzorcev semena se uporabljajo metode iz
tretjega odstavka 23. člena tega pravilnika. Mase vzorcev semena krmnih
rastlin in pese, ki se odvzamejo za naknadno kontrolo, se določijo v metodah
naknadne kontrole kakovosti semenskega materiala kmetijskih rastlin, ki jih
pripravi Uprava, kjer so tudi dosegljive.
(4) Odvzeti vzorci semena iz prvega in drugega odstavka
tega člena se vključijo v naknadno kontrolo na poskusnem polju, kjer se v
sortnih poskusih preveri sortna pristnost in izpolnjevanje zahtev glede sortne
čistosti semena iz dela A Priloge 2 tega pravilnika na način, določen v metodah
naknadne kontrole kakovosti semenskega materiala kmetijskih rastlin iz
prejšnjega odstavka.
(5) Če je v skladu z 2. točko prvega odstavka tega člena
vzorce odvzel pristojni inšpektor, se v naknadni kontroli poleg zahtev iz
prejšnjega odstavka z laboratorijskimi testi preveri tudi izpolnjevanje zahtev
glede kakovosti semena iz dela B ali dela C Priloge 2 tega pravilnika.
Laboratorijsko testiranje vzorcev opravi semenski laboratorij.
VI. OBVEŠČANJE IN IZMENJAVA PODATKOV
33. člen
(obveščanje Uprave)
(1) Organ za potrjevanje obvesti Upravo o prijavah
semenskih posevkov iz 13. člena tega pravilnika, ki jih sprejme v tekočem
letu, najpozneje do:
-       
1. junija za peso, oljno redkev in kolerabo,
-       
1. julija za vse druge vrste krmnih rastlin iz 2. člena tega
pravilnika.
(2) Organ za potrjevanje 4-krat letno obvesti Upravo o
prejetih prijavah partije semena iz 21. člena tega pravilnika, o
opravljenih uradnih pregledih v postopku uradne potrditve in o potrditvi
oziroma zavrnitvi uradne potrditve.
(3) Ne glede na prvi in drugi odstavek tega člena lahko
organ za potrjevanje obvešča Upravo tako, da ji omogoči neposreden dostop do
podatkov iz prvega in drugega odstavka tega člena preko spletne aplikacije
organa za potrjevanje.
(4) Če organ za potrjevanje pri uradnih pregledih, ki
jih opravi v postopku uradne potrditve, sumi na ali ugotovi prisotnost
karantenskih škodljivih organizmov, kot so opredeljeni v Uredbi (EU) 2016/2031
Evropskega parlamenta in Sveta z dne 26. oktobra 2016 o ukrepih varstva
pred škodljivimi organizmi rastlin, spremembi uredb (EU) št. 228/2013,
(EU) št. 652/2014 in (EU) št. 1143/2014 Evropskega parlamenta in
Sveta ter razveljavitvi direktiv Sveta 69/464/EGS, 74/647/EGS, 93/85/EGS,
98/57/ES, 2000/29/ES, 2006/91/ES in 2007/33/ES (UL L št. 317 z dne
23. 11. 2016, str. 4), zadnjič spremenjeni z Delegirano uredbo Komisije
(EU) 2019/1702 z dne 1. avgusta 2019 o dopolnitvi Uredbe (EU) 2016/2031
Evropskega parlamenta in Sveta z vzpostavitvijo seznama prednostnih škodljivih
organizmov (UL L št. 260 z dne 11. 10. 2019, str. 8), (v nadaljnjem
besedilu: Uredba 2016/2031/EU), odvzame vzorce za testiranje v uradnem
laboratoriju, določenem za diagnosticiranje škodljivih organizmov krmnih
rastlin in pese, in o tem nemudoma obvesti dobavitelja in Upravo na način,
določen z Uredbo 2016/2031/EU in uredbo, ki ureja izvajanje uredb (EU) o
ukrepih varstva pred škodljivimi organizmi rastlin.
34. člen
(izmenjava podatkov o uvoženem semenu krmnih rastlin in
pese)
(1) Uprava izmenjuje s pristojnimi organi drugih držav
članic EU naslednje podatke o semenu krmnih rastlin in pese, ki se uvozi iz
tretjih držav:
1.     
o vrsti,
2.     
o sorti,
3.     
o kategoriji,
4.     
o državi pridelave in organu, ki je izvedel nadzor,
5.     
o državi pošiljateljici,
6.     
o uvozniku in
7.     
o količini semena.
(2) Podatki iz prejšnjega odstavka se izmenjujejo za
vsako partijo semena, ki je večja od 2 kg.
(3) Uprava pridobi podatke iz prvega odstavka tega člena
o uvozu semena krmnih rastlin in pese v Republiko Slovenijo iz odločb o
dovolitvi uvoza, ki jih ob uvozu izda pristojni inšpektor v skladu z zakonom,
ki ureja semenski material kmetijskih rastlin.

Priloga
1: Zahteve za semenski posevek krmnih rastlin in pese
Priloga
2: Zahteve za partije semena
Priloga
3: Partije semena
Priloga
4: Etikete in potrdilo o uradni potrditvi semenskega posevka za nedokončno
potrjeno seme
Priloga
5: Dodatne zahteve za uradno potrditev semena krmnih rastlin

Pravilnik o trženju semena krmnih rastlin in
pese (Uradni list RS, št. 17/22) vsebuje naslednje prehodne in
končne določbe:
»VII. PREHODNE IN KONČNE DOLOČBE
35. člen
(prehodne določbe)
(1) Za seme krmnih rastlin in pese, ki ob uveljavitvi
tega pravilnika izpolnjuje zahteve za trženje in se trži v skladu s Pravilnikom
o trženju semena krmnih rastlin in pese (Uradni list RS, št. 2/05, 27/05 –
popr., 100/05, 4/09, 38/10, 85/13, 15/17 in 78/20), se šteje, da izpolnjuje
zahteve za trženje v skladu s tem pravilnikom.
(2) Za semenski posevek, ki ob uveljavitvi tega
pravilnika izpolnjuje zahteve za semenske posevke, predpisane s Pravilnikom o
trženju semena krmnih rastlin in pese (Uradni list RS, št. 2/05, 27/05 –
popr., 100/05, 4/09, 38/10, 85/13, 15/17 in 78/20), se šteje, da izpolnjuje
zahteve za semenske posevke, predpisane s tem pravilnikom.
(3) Seme, ki je bilo požeto v semenskem posevku iz
prejšnjega odstavka, in seme, ki je pred uveljavitvijo tega pravilnika
izpolnjevalo zahteve za nedokončno uradno potrjeno seme iz 15. člena
Pravilnika o trženju semena krmnih rastlin in pese (Uradni list RS, št. 2/05,
27/05 – popr., 100/05, 4/09, 38/10, 85/13, 15/17 in 78/20), se dokončno uradno
potrdi v skladu s tem pravilnikom.
(4) Postopki dokončne uradne potrditve semena krmnih
rastlin in pese, ki so se začeli na podlagi Pravilnika o trženju semena krmnih
rastlin in pese (Uradni list RS, št. 2/05, 27/05 – popr., 100/05, 4/09,
38/10, 85/13, 15/17 in 78/20), se dokončajo v skladu s tem pravilnikom.
36. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o trženju semena krmnih rastlin in pese (Uradni list RS, št. 2/05, 27/05 –
popr., 100/05, 4/09, 38/10, 85/13, 15/17 in 78/20).
37. člen
(začetek uporabe)
Določbe točke 4.2 Priloge 1 tega pravilnika se začnejo
uporabljati 1. septembra 2022.
38. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o trženju
semena krmnih rastlin in pese (Uradni list RS, št. 4/23) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.