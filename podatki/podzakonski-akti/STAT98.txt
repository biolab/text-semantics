I. SPLOŠNE DOLOČBE
1. člen
Univerza v Ljubljani (v nadaljevanju:
univerza), katere ustanovitelj je Republika Slovenija, je avtonomni
izobraževalni, znanstvenoraziskovalni in umetniški visokošolski zavod s
posebnim položajem.
Univerzo sestavljajo članice.
2. člen
Sedež univerze je v Ljubljani, Kongresni
trg 12.
Univerza je pravna oseba.
3. člen
Univerza ima pečat okrogle oblike, katerega
obris tvori napis: Univerza v Ljubljani. Sredi pečata je grb Republike
Slovenije.
Uporaba in varovanje pečatov univerze se
uredi s posebnimi pravili.
4. člen
Članica univerze ima pečat okrogle oblike,
katerega obris tvori napis: Univerza v Ljubljani in ime članice. Sredi pečata
je grb Republike Slovenije.
5. člen
Univerza ima svoj znak, zastavo in enotno
grafično podobo, ki se uporablja na listinah univerze in njenih članic.
Enotna podoba se uredi s pravilnikom, ki ga
sprejme senat univerze.
II. AVTONOMIJA UNIVERZE
6. člen
Univerza je pri izvajanju svoje dejavnosti
avtonomna.
7. člen
Univerza uresničuje svojo avtonomijo s tem,
da v skladu s svojim poslanstvom izvaja izobraževalno, znanstvenoraziskovalno
in umetniško delo, zlasti da samostojno:
-      
oblikuje strategijo svojega razvoja,
-      
določa pravila svoje organizacije in delovanja,
-      
oblikuje študijske in raziskovalne programe ter določa način njihovega
izvajanja,
-      
odloča o habilitaciji visokošolskih učiteljev (učitelji), znanstvenih
delavcev in visokošolskih sodelavcev (sodelavci)in o merilih zanjo,
-      
odloča o zaposlovanju učiteljev, znanstvenih delavcev in sodelavcev.
8. člen
Na univerzi ni dopustno delovanje
političnih strank.
9. člen
Uniformirani pripadniki policije ali
oboroženih sil ne smejo nepovabljeni vstopiti v prostore univerze, razen v
nujnih primerih posredovanja, ko je v nevarnosti življenje in telo ali
premoženje.
III. DEJAVNOST UNIVERZE
10. člen
Univerza prek svojih članic opravlja
izobraževalno, znanstvenoraziskovalno, umetniško, strokovno in druge
dejavnosti.
Univerza lahko neposredno organizira
izvajanje študijskih in znanstvenoraziskovalnih interdisciplinarnih programov.
Univerza ali članica, ki opravlja
dejavnost, za katero je potrebno javno pooblastilo, opravlja to dejavnost v
okviru tega pooblastila.
IV. ČLANICE UNIVERZE
11. člen
Članice univerze so redne in pridružene.
Redne članice so med seboj enakopravne.
1. Redne članice
12. člen
Redne članice univerze so:
Fakultete:
Biotehniška fakulteta,
Ekonomska fakulteta,
Fakulteta za arhitekturo,
Fakulteta za družbene vede,
Fakulteta za
elektrotehniko,
Fakulteta za farmacijo,
Fakulteta za gradbeništvo
in geodezijo,
Fakulteta za kemijo in
kemijsko tehnologijo,
Fakulteta za matematiko in
fiziko,
Fakulteta za pomorstvo in
promet,
Fakulteta za računalništvo
in informatiko,
Fakulteta za strojništvo,
Fakulteta za socialno delo,
Fakulteta za šport,
Fakulteta za upravo,
Filozofska fakulteta,
Medicinska fakulteta,
Naravoslovnotehniška
fakulteta,
Pedagoška fakulteta,
Pravna fakulteta,
Teološka fakulteta,
Veterinarska fakulteta,
Zdravstvena fakulteta.
Umetniške akademije:
Akademija za glasbo,
Akademija za gledališče,
radio, film in televizijo,
Akademija za likovno
umetnost in oblikovanje.
A) Dejavnost članic
13. člen
Članice izvajajo nacionalni program
visokega šolstva in nacionalni raziskovalni in razvojni program ter opravljajo
druge, s tem statutom določene dejavnosti.
Študijska področja in primeroma našteti
študiji, razvrščeni v skladu z Iscedovo klasifikacijo (Unesco, november 1997),
na posameznih fakultetah in umetniških akademijah so:
-      
Biotehniška fakulteta: (42) vede o živi naravi (biologija, mikrobiologija,
biotehnologija, biomedicina); (14) izobraževanje učiteljev (biologija); (54)
proizvodne tehnologije (lesarstvo, živilstvo); (58) arhitektura in gradbeništvo
(krajinska arhitektura); (62) kmetijstvo, gozdarstvo in ribištvo (agronomija,
zootehnika, gozdarstvo); (85) varstvo okolja;
-      
Ekonomska fakulteta: (31) družbene vede (ekonomija); (34) poslovne in
upravne vede (poslovanje, podjetništvo, menedžment, trženje, zavarovalništvo,
finance, bančništvo, računovodstvo); (46) matematika in statistika (aktuarstvo);
-      
Fakulteta za arhitekturo: (58) arhitektura in gradbeništvo
(arhitektura);
-      
Fakulteta za družbene vede: (31) družbene vede (sociologija,
politologija, komunikologija, kulturologija, antropologija, obramboslovje);
(32) novinarstvo in informiranje (novinarstvo);
-      
Fakulteta za elektrotehniko: (52) tehniške vede (elektrotehnika,
elektronika, telekomunikacije, energetska tehnika);
-      
Fakulteta za farmacijo: (72) zdravstvo (farmacija) in (42) vede o živi
naravi (klinična biokemija, biomedicina);
-      
Fakulteta za gradbeništvo in geodezijo: (58) arhitektura in gradbeništvo
(gradbeništvo, prostorsko in urbanistično planiranje); (52) tehniške vede
(geodezija); (85) varstvo okolja (varstvo okolja); (44) fizikalne in kemijske
vede;
-      
Fakulteta za kemijo in kemijsko tehnologijo: (44) vede o neživi naravi
(kemija); (14) izobraževanje učiteljev (kemija); (42) vede o živi naravi
(biokemija, biomedicina); (52) tehniške vede (kemijsko inženirstvo); (54)
proizvodne tehnologije (kemijska tehnologija); (86) varnost (varstvo pri delu,
požarno varstvo);
-      
Fakulteta za matematiko in fiziko: (46) matematika in statistika
(matematika); (52) tehniške vede (mehanika); (14) izobraževanje učiteljev
(matematika, fizika, računalništvo z matematiko); (44) vede o neživi naravi
(fizika, astronomija in meteorologija);
-      
Fakulteta za pomorstvo in promet: (84) transportne storitve (pomorstvo,
tehnologija prometa);
-      
Fakulteta za računalništvo in informatiko: (48) računalništvo
(računalništvo in informatika); (14) izobraževalne vede in izobraževanje učiteljev;
-      
Fakulteta za strojništvo: (52) tehniške vede (strojništvo); (14)
izobraževalne vede in izobraževanje učiteljev;
-      
Fakulteta za socialno delo: (76) socialno delo (socialno delo),
-      
Fakulteta za šport: (14) izobraževanje učiteljev (športna vzgoja), (81)
osebne storitve;
-      
Fakulteta za upravo: (34) poslovne in upravne vede (javna uprava),
-      
Filozofska fakulteta: (22) humanistične vede (filozofija, arheologija,
zgodovina, sociologija kulture, umetnostna zgodovina, muzikologija, jeziki in
književnosti, jezikoslovje, prevajalstvo); (31) družbene vede (sociologija,
geografija, etnologija, psihologija, antropologija); (14) izobraževanje
učiteljev in pedagoške vede (filozofija, zgodovina, jeziki in književnosti,
sociologija, geografija, pedagogika, andragogika); (32) novinarstvo in
informatika (bibliotekarstvo); (21) umetnost;
-      
Medicinska fakulteta: (72) zdravstvo (medicina, stomatologija,
biomedicina);
-      
Naravoslovnotehniška fakulteta: (14) izobraževanje učiteljev (kemijsko
izobraževanje); (21) umetnost (oblikovanje tekstilij in oblačil); (44) vede o
neživi naravi (geologija); (54) proizvodne tehnologije (tekstilstvo, rudarstvo,
geotehnologija, grafična tehnika); (52) tehniške vede (metalurgija, materiali);
-      
Pedagoška fakulteta: (14) izobraževanje učiteljev in pedagoške vede
(razredni pouk, likovna pedagogika, matematika, kemija, fizika, biologija,
računalništvo, tehnika, gospodinjstvo, predšolska vzgoja, specialna in
rehabilitacijska pedagogika, socialna pedagogika); (72) zdravstvo (logopedija
in surdopedagogika);
-      
Pravna fakulteta: (38) pravo (ustavno, mednarodno, delovno, civilno in
gospodarsko pravo, rimsko pravo in zgodovina prava, kazenskopravne znanosti,
teorija prava in države); (31) družbene vede (ekonomska analiza in ekonomska
politika); (34) poslovne in upravne vede (javna uprava);
-      
Teološka fakulteta: (22) humanistične vede (teologija); (14)
izobraževalne vede in izobraževanje učiteljev;
-      
Veterinarska fakulteta: (64) veterinarstvo (veterinarska medicina,
biomedicina);
-      
Zdravstvena fakulteta: (72) zdravstvo (zdravstvena nega, zdravstvene
tehnike);
-      
Akademija za glasbo: (21) umetnost (glasba: kompozicija in glasbena
teorija, dirigiranje, instrumenti, petje, cerkvena glasba, operna šola); (14)
izobraževanje učiteljev (glasbena pedagogika, instrumenti);
-      
Akademija za gledališče, radio, film in televizijo: (21) umetnost
(dramska igra in umetniška beseda, režija, dramaturgija, scenografija,
kostumografija);
-      
Akademija za likovno umetnost in oblikovanje: (21) umetnost (kiparstvo,
slikarstvo, oblikovanje, grafika, restavratorstvo).
Za izvajanje nacionalnih programov iz
prvega odstavka tega člena, za katero zagotavlja sredstva Republika Slovenija,
zaposluje univerza učno, raziskovalno in drugo osebje v skladu z enotno
sistemizacijo delovnih mest na univerzi.
14. člen
Članice izvajajo nacionalni program
visokega šolstva po načelu avtonomije stroke in načelu matičnosti, ki izhaja iz
registrirane dejavnosti članic, v okviru odloka o preoblikovanju univerze in
sklepa senata univerze.
Načelo matičnosti se izvaja v okviru
nacionalnih programov visokega šolstva ter raziskovalnega in razvojnega dela,
pri postopkih napredovanj in habilitacij učiteljev ter pri mentorstvu
podiplomskih študentov.
Kadar gre za registrirano
interdisciplinarno dejavnost, ki jo izvaja več članic, se le-te med seboj dogovorijo
o programu, načinu in deležu izvajanja.
15. člen
Za izvajanje nacionalnega programa visokega
šolstva ter nacionalnega raziskovalnega in razvojnega programa pridobivajo
članice preko računa pri UJP Univerze sredstva iz proračuna RS, sredstva iz
evropskih in drugih mednarodnih sodelovanj ter projektov, v skladu z veljavnimi
predpisi in v okviru sprejetega finančnega načrta.
V finančnem načrtu se določijo materialna
sredstva za nemoteno delovanje uprave univerze pri izvajanju zlasti naslednjih
skupnih nalog:
1.    
vzpostavitvi in vzdrževanju enotnega informacijskega sistema,
2.    
vzpostavitvi in vzdrževanju evidenc (kadrovskih, finančnih, študentskih
in študijskih ipd.),
3.    
vzpostavitvi in koordiniranju kreditnega sistema,
4.    
organizaciji interdisciplinarnega študija, ki ga organizira univerza,
5.    
stalnem spremljanju in zagotavljanju kakovosti izobraževalnega,
znanstvenoraziskovalnega in umetniškega dela,
6.    
izvajanju nadzora nad poslovno finančnimi tokovi znotraj univerze in
izdelavo konsolidirane bilance,
7.    
vzpostavitvi in vodenju centralne evidence premoženja univerze in
članic,
8.    
upravljanje z intelektualno lastnino Univerze v Ljubljani,
9.    
koordinaciji in nadzoru nad smotrno rabo in vzdrževanjem prostorov ter
opreme univerze in članic,
10.  načrtovanju
in vodenju investicij,
11.  vzpostavitvi
in vzdrževanju enotnega knjižničnega sistema in arhiva univerze,
12.  koordiniranju
in evidentiranju sodelovanja v mednarodnih projektih na področju
izobraževalnega, znanstvenoraziskovalnega in umetniškega dela,
13.  organizaciji
in izvajanju skupnih programov športa na Univerzi v Ljubljani,
14.  vzpostavitvi
in skrbi za enoten protokol na univerzi.
Izhodišče za določitev višine nadomestila
članice za financiranje skupnih nalog iz prejšnjega odstavka je celoten
prihodek članice. Višino nadomestila določi upravni odbor univerze enkrat
letno.
Upravni odbor lahko izjemoma nameni del
sredstev za financiranje skupnih nalog za zagotavljanje nemotenega poslovanja
univerze.
16. člen
V skladu s četrtim odstavkom 10. člena
Zakona o visokem šolstvu in prvim odstavkom 7. člena Odloka o
preoblikovanju Univerze v Ljubljani lahko članica univerze s soglasjem
ustanovitelja opravlja tudi drugo izobraževalno, raziskovalno, umetniško,
razvojno, strokovno in svetovalno dejavnost oziroma druge s tem povezane
dejavnosti, ki so opredeljene v prilogi tega statuta.
Članica ima svoj račun pri UJP.
Članica neposredno na svoj račun dobiva
finančna sredstva, pridobljena z dejavnostjo iz prvega odstavka tega člena in z
izvajanjem nacionalnega programa visokega šolstva, za katero se ne zagotavljajo
sredstva iz proračuna RS.
Za izvajanje dejavnosti iz prvega in
tretjega odstavka tega člena zaposluje članica osebje v skladu s pravili, ki
jih sprejme senat članice, in po predhodnem soglasju rektorja oziroma glavnega
tajnika UL.
B) Pogoji za pridobitev članstva
17. člen
Redna članica lahko postane visokošolski
zavod, ki:
-      
ima opredeljeno študijsko in znanstvenoraziskovalno oziroma umetniško
področje, ki ga ne izvaja nobena druga članica, in akreditiran študijski
program
-      
ima zagotovljene materialne pogoje (prostori, oprema, zagotovljena
sredstva financiranja ipd.) za izvajanje svojega študijskega in
znanstvenoraziskovalnega oziroma umetniškega programa,
-      
zagotovi habilitirane učitelje za izvajanje študijskega in
znanstvenoraziskovalnega oziroma umetniškega programa.
Izpolnjevanje pogojev za opravljanje
dejavnosti članice se preverja po postopku in v časovnih intervalih, ki jih
določi Svet RS za visoko šolstvo.
18. člen
O sprejemu nove članice sklepa po
predhodnem soglasju upravnega odbora univerze senat univerze z dvotretjinsko
večino. Sklep mora biti obrazložen in posredovan ustanovitelju.
19. člen
Članica lahko nastane tudi z razdružitvijo
obstoječe članice ali združitvijo dveh ali več obstoječih članic.
O tem odloča senat univerze z dvotretjinsko
večino vseh članov na predlog senata članic iz prvega odstavka tega člena in po
predhodnem mnenju upravnega odbora univerze.
C) Prenehanje članstva
20. člen
Članstvo v univerzi lahko preneha:
-      
če izobraževalna dejavnost članice v celoti izpade iz nacionalnega
programa visokega šolstva,
-      
če se dve leti zapored na nobenega od razpisanih programov članice ne
prijavi minimalno število študentov, ki je pogoj za financiranje v okviru
nacionalnega programa visokega šolstva,
-      
če članica ne izpolnjuje kadrovskih pogojev za izvajanje svojega
programa,
-      
če njeno delo ne ustreza univerzitetnim standardom kakovosti, kar
ugotovi senat univerze s posebnim sklepom,
-      
z razdružitvijo obstoječe članice, pridružitvijo k drugi članici ali z
združitvijo dveh ali več obstoječih članic ter
-      
na zahtevo senata članice.
O prenehanju članstva članice univerze
sklepa senat univerze z dvotretjinsko večino vseh članov. Sklep mora biti
obrazložen in posredovan ustanovitelju.
D) Notranja organiziranost članic
21. člen
Organizacijske enote članice so: oddelki, katedre,
inštituti, klinike, centri in knjižnice.
Način oblikovanja in prenehanja ter vodenja
organizacijskih enot uredijo članice s pravili.
22. člen
Organizacijo knjižnic in razporeditev
knjižničnega gradiva uredijo članice skladno z načrtom enotnega knjižničnega
sistema univerze, ki ga sprejme senat univerze.
Načrt enotnega knjižničnega sistema
pripravi in njegovo delo usklajuje Komisija senata univerze za informacijski in
knjižnični sistem.
2. Pridružene članice
23. člen
V univerzo se lahko kot pridružene članice
vključijo samostojni visokošolski in drugi samostojni zavodi.
Sklep o pridruženem članstvu sprejme senat
univerze z dvotretjinsko večino vseh članov.
24. člen
Samostojni zavod, ki želi postati
pridružena članica univerze, mora biti finančno samostojen in neodvisen ter
mora imeti prostore in opremo za izvajanje svojega programa.
Samostojni visokošolski zavod, ki želi
postati pridružena članica univerze, mora poleg pogojev iz prvega odstavka tega
člena izvajati dodiplomski študijski program, ki ga ne izvaja nobena od članic
univerze, in imeti pedagoški kader, ki ustreza zahtevam univerze.
25. člen
Pridružena članica sme:
-      
uporabljati informacijski in knjižnični sistem univerze,
-      
imeti svojega predstavnika v senatu univerze s pravico odločanja v
zadevah, ki se nanašajo na dejavnost pridružene članice,
-      
imeti svojega predstavnika v študentskem svetu univerze,
-      
po posebnem dogovoru uporabljati raziskovalno opremo univerze pri
izvajanju skupnih raziskovalnih projektov z redno članico univerze,
-      
predložiti senatu univerze svoj študijski program v potrditev,
-      
sodelovati pri izvajanju pedagoškega programa članic,
-      
na univerzi habilitirati svoje učitelje.
26. člen
Pravice in obveznosti med univerzo in
pridruženo članico se uredijo s posebno pogodbo.
27. člen
Pridružena članica uporablja ime Univerze v
Ljubljani, če in kolikor to dopušča pogodba o pridruženem članstvu. Diplome,
spričevala in druge listine, ki jih izda pridružena članica iz drugega odstavka
24. člena, smejo vsebovati ime Univerze v Ljubljani podrejeno, v zvezi
»Pridružena članica Univerze v Ljubljani«, ki sledi za navedbo polnega imena
pridružene članice.
Diploma pridružene članice ni diploma
Univerze v Ljubljani.
28. člen
Pridruženo članstvo preneha z izstopom ali
s sklepom senata univerze, ki ga ta sprejme z dvotretjinsko večino vseh članov.
Sklep mora biti obrazložen.
V. PRAVNA SPOSOBNOST UNIVERZE IN ČLANIC
29. člen
Univerza nastopa v pravnem prometu v svojem
imenu in za svoj račun.
30. člen
Članica univerze je zavod brez pravne
subjektivitete, ko v imenu in za račun univerze izvaja dejavnost v okviru
nacionalnega programa visokega šolstva in nacionalnega razvojnega in
raziskovalnega programa, za katera zagotavlja sredstva Republika Slovenija. Pri
izvajanju nacionalnega programa visokega šolstva in nacionalnega raziskovalnega
in razvojnega programa nastopa članica v imenu in za račun univerze.
Članica univerze je hkrati zavod z
lastnostjo pravne osebe in nastopa pri izvajanju dejavnosti iz 16. člena
tega statuta v pravnem prometu v svojem imenu in za svoj račun.
31. člen
Univerzo predstavlja in zastopa rektor.
Rektor lahko pooblastila iz svoje
pristojnosti, ki se nanašajo na izvajanje dejavnosti članic, prenese na dekane.
32. člen
Univerza odgovarja za obveznosti iz svoje
dejavnosti z vsem svojim premoženjem.
Za obveznosti članice, ki nastanejo z
opravljanjem dejavnosti iz 16. člena, odgovarja članica z vsem
premoženjem.
VI. UPRAVLJANJE UNIVERZE
1. Organi univerze
33. člen
Organi univerze so:
-      
rektor,
-      
senat,
-      
upravni odbor in
-      
študentski svet.
34. člen
Organi članice univerze so:
-      
dekan,
-      
senat,
-      
akademski zbor,
-      
upravni odbor in
-      
študentski svet.
Članica lahko poleg organov iz prejšnjega
odstavka oblikuje še druge organe, katerih sestavo in pristojnosti določi s
pravili.
35. člen
Postopki kandidiranja, volitev in
razrešitev organov univerze se uredijo s pravilnikom, ki ga sprejmeta senat in
upravni odbor univerze.
Določbe pravilnika, ki opredeljujejo
volitve v študentski svet univerze in študentske svete članic, sprejme senat
univerze na predlog študentskega sveta univerze.
A) Rektor
36. člen
Rektor vodi, zastopa in predstavlja
univerzo, s tem da zlasti:
1.    
skrbi in odgovarja za zakonitost dela univerze in za izvrševanje njenih
obveznosti, določenih z zakonom in drugimi predpisi ter splošnimi akti
univerze,
2.    
podpisuje listine univerze in pogodbe, ki jih sklepa univerza,
3.    
sklicuje in vodi seje senata univerze,
4.    
usklajuje izobraževalno, raziskovalno in razvojno oziroma umetniško in
drugo delo članic univerze pri izvajanju nacionalnega programa visokega
šolstva,
5.    
s soglasjem senata sprejema merila o kakovosti univerze, študijskih
programov, raziskovanega in razvojnega, umetniškega ter strokovnega dela,
6.    
skrbi za ugotavljanje in zagotavljanje kakovosti univerze,
7.    
izmed kandidatov, ki jih potrdi senat univerze, izbere prorektorje za
področje pedagoškega, znanstveno-raziskovalnega in umetniškega dela,
8.    
na predlog senata članice imenuje dekana članice,
9.    
na predlog dekana članice odloča o sklenitvi in prenehanju delovnega
razmerja pedagoških delavcev, o njihovih prerazporeditvah med članicami znotraj
univerze in o soglasjih za njihovo delo zunaj univerze,
10.  opravlja
promocije doktorjev znanosti,
11.  podeljuje
nagrade in priznanja univerze,
12.  poroča
o delu univerze senatu, upravnemu odboru in ustanovitelju,
13.  izda
sklep o razpisu in izvedbi volitev članov senata in upravnega odbora univerze,
14.  določa
sistemizacijo delovnih mest na univerzi,
15.  opravlja
druge naloge v skladu z zakonom, tem statutom in drugimi splošnimi akti
univerze.
Rektor lahko za opravljanje posameznih
opravil iz prvega odstavka tega člena pooblasti prorektorja.
36.a člen
(črtan)
37. člen
Odsotnega rektorja nadomešča eden od
prorektorjev, ki ga določi rektor s pisnim pooblastilom.
Prorektor, ki nadomešča rektorja, ima v
času rektorjeve odsotnosti iste pravice in dolžnosti kot rektor.
38. člen
Rektorja izvolijo za dobo štirih let
visokošolski učitelji, znanstveni delavci in visokošolski sodelavci, zaposleni
na univerzi. Volilno pravico imajo tudi študentje, ki jim pripada ena petina
glasov od skupnega števila glasov visokošolskih učiteljev, znanstvenih delavcev
in visokošolskih sodelavcev, ki so na univerzi zaposleni. Za študenta-elektorja
posamezne članice lahko kandidira vsak študent te članice. Podrobnejši postopek
volitev študentov-elektorjev se določi z volilnim pravilnikom univerze.
Za rektorja je lahko izvoljen, kdor je
redni profesor in izpolnjuje pogoje za izvolitev v senat univerze.
Rektor je lahko ponovno izvoljen.
39. člen
Univerza ima štiri prorektorje za področje
pedagoškega, znanstveno-raziskovalnega in umetniškega dela. 
Prorektorje imenuje rektor izmed
kandidatov, ki jih na predlog članic potrdi senat univerze, in jim tudi določi
področje dela. 
Prorektor je lahko redni profesor, ki
izpolnjuje pogoje za izvolitev v senat univerze.
39.a člen
Rektor lahko za splošno pravno področje,
finančno področje ter po potrebi tudi za druga strokovna področja imenuje
pomočnike in jim določi naloge s sklepom o imenovanju. 
Za pomočnika rektorja je lahko imenovan,
kdor ima: 
1.    
specializacijo po visokošolski izobrazbi (prejšnja), univerzitetno izobrazbo
(prejšnja) ali magistrsko izobrazbo 2. stopnje (bolonjski sistem),
2.    
izkazane vodstvene in organizacijske sposobnosti, 
3.    
vsaj 5 let delovnih izkušenj, 
4.    
aktivno znanje vsaj enega svetovnega jezika. 
Pomočnik rektorja za splošno pravno
področje mora imeti specializacijo po visokošolski izobrazbi pravne smeri
(prejšnja), univerzitetno izobrazbo pravne smeri (prejšnja) oziroma končana
študijska programa 1. in 2. stopnje oziroma končan enovit magistrski študijski
program pravne smeri.
Mandat pomočnika rektorja je vezan na
mandat rektorja. Rektor lahko razreši pomočnika rektorja pred iztekom njegovega
mandata. 
Pomočnik rektorja je vodilni delavec, s
katerim se sklene pogodba o zaposlitvi za določen čas.
39.b člen
(črtan)
39.c člen
(črtan)
40. člen
Če rektorju preneha funkcija pred potekom
dobe, za katero je bil izvoljen, določi senat univerze enega izmed
prorektorjev, da do izvolitve novega rektorja opravlja njegove naloge. Z
izvolitvijo novega rektorja prenehajo funkcije dotedanjih prorektorjev.
41. člen
Posvetovalni telesi rektorja sta rektorjev
kolegij in kolegij dekanov.
Rektorjev kolegij sestavljajo rektor,
prorektorji, predsednik upravnega odbora, glavni tajnik univerze in pomočniki
rektorja, kolegij dekanov pa rektor, prorektorji, dekani članic in predsednik
študentskega sveta.
Rektor sklicuje kolegija po potrebi.
Volitve rektorja
42. člen
Senat univerze 6 mesecev pred potekom
mandata rektorja sprejme sklep o začetku postopka za izvolitev novega rektorja
ter imenuje volilno komisijo.
Senati članic v 30 dneh po začetku postopka
predlagajo kandidate.
Volilna komisija objavi listo kandidatov v
7 dneh po poteku roka za prijavo kandidatov.
Volitve potekajo istočasno na vseh
članicah. Izvoljen je kandidat, ki je dobil večino vseh veljavnih glasov.
43. člen
Če nobeden od kandidatov ni dobil večine
vseh veljavnih glasov, se opravi drugi krog volitev.
Če na volitvah v prvem krogu dobi več
kandidatov enako najvišje, oziroma enako drugo najvišje število glasov, izbiro
kandidatov za ponovno glasovanje med kandidati z enakim številom glasov določil
volilna komisija z žrebom. 
Volilni upravičenci prvega kroga volitev
volijo izmed dveh kandidatov, ki sta v prvem krogu dobila največ glasov. 
Za rektorja je izvoljen kandidat, ki je
dobil večino veljavnih glasov. Če dobita oba kandidata enako število glasov, se
rektor izbere z žrebom, ki ga opravi volilna komisija. 
Žreb se opravi na izredni seji senata
Univerze.
B) Senat univerze
44. člen
Senat je najvišji strokovni organ univerze.
Za člane senata (senatorji) so lahko izvoljeni
učitelji članic, ki so zaposleni na univerzi s polnim delovnim časom, in
študentje. Za člana senata univerze je lahko izvoljen tudi učitelj medicinskega
kliničnega predmeta, ki ni zaposlen na univerzi s polnim delovnim časom.
Za člana senata iz vrst študentov ne more
biti izvoljen študent prvega letnika dodiplomskega študija.
Po položaju je član senata rektor.
45. člen
Mandatna doba članov senata iz vrst
učiteljev je štiri leta, iz vrst študentov pa dve leti. Član senata je lahko
ponovno izvoljen.
46. člen
Sklep o izvedbi volitev članov senata
univerze izda rektor.
Senat vsake članice v roku 30 dni od
sprejema sklepa o izvedbi volitev izvoli v senat univerze po enega
predstavnika.
Študentski svet univerze v roku iz
prejšnjega odstavka izvoli v senat univerze toliko predstavnikov študentov, da
tvorijo petino članov senata.
47. člen
Senat univerze:
1.    
sooblikuje nacionalni program visokega šolstva in nacionalni program
raziskovalnega in razvojnega dela,
2.    
oblikuje strategijo razvoja univerze in predlaga ustanovitelju sprejem
ustreznih ukrepov za njeno uresničitev,
3.    
daje soglasje k letnemu delovnemu načrtu in programu razvoja univerze,
4.    
skupaj z upravnim odborom sprejema statut univerze,
5.    
odloča o sprejemu nove članice v univerzo, o prenehanju članstva v
univerzi ter drugih statusnih spremembah članic,
6.    
sprejema splošne akte univerze za področje izobraževalnega, umetniškega
ter raziskovalnega in razvojnega dela univerze,
7.    
določa pogoje za oblikovanje programov v visokošolskem izobraževanju,
8.    
potrjuje enotni informacijski knjižnični načrt univerze,
9.    
daje soglasje k temam doktorskih disertacij in določa
vsebino delovanja Doktorske šole,
10.  na
predlog senata članice sprejema študijske programe,
11.  na
predlog članice imenuje člane programskega sveta podiplomskega študija,
12.  sprejema
skupne osnove za preverjanje in ocenjevanje znanja v visokošolskem
izobraževanju,
13.  določa
vsebino in obliko evidenc in dokumentacije, ki se vodijo v visokošolskem
izobraževanju za študente,
14.  daje
mnenje k pobudam za ustanovitev visokošolskih zavodov,
15.  (črtana),
16.  sprejema
merila in postopke za volitve v nazive učiteljev, znanstvenih delavcev in
sodelavcev,
17.  imenuje
člane komisij in delovnih teles senata univerze,
18.  sprejema
merila za priznanje pomembnih umetniških del pri volitvah učiteljev umetniških
disciplin,
19.  povezuje
in usklajuje raziskovalno delo članic univerze,
20.  daje
soglasje k merilom za ocenjevanje kakovosti in sprejema usmeritve
za izboljšanje znanstvenoraziskovalnega, umetniškega in pedagoškega dela
članic,
21.  enkrat
letno sprejema samoevalvacijsko poročilo,
22.  pripravlja
in sprejema elemente meril, po katerih se presoja pedagoška
usposobljenost učiteljev,
23.  na
predlog senata članice voli v naziv rednega profesorja in znanstvenega
svetnika,
24.  prek
habilitacijske komisije daje članicam univerze soglasje pred prvo izvolitvijo v
naziv ali izvolitev v višji naziv za učitelje in znanstvene delavce, razen za
redne profesorje in znanstvene svetnike,
25.  odloča
o pritožbi kandidata zoper odločitev senata članice univerze o izvolitvi v
naziv,
26.  odloča
o pritožbi kandidata v postopku priznavanja tujega izboraževanja,
27.  odloča
o podelitvi častnega doktorata, naziva »zaslužni profesor« in naziva »častni
senator Univerze v Ljubljani«,
28.  sprejema
študijski koledar,
29.  v
drugem krogu voli rektorja,
30.  potrjuje
kandidate za prorektorje,
31.  imenuje
komisijo ter odloča o priznavanju tujega izobraževanja za nadaljevanje
izobraževanja v primeru interdisciplinarnih študijskih programov oziroma
programov, ki jih ne izvaja nobena članica,
32.  razpravlja
in odloča o mnenjih študentskega sveta univerze s področja njegove
pristojnosti,
33.  opravlja
druge naloge, če je tako določeno z zakonom, tem statutom ali drugim splošnim
aktom univerze.
48. člen
Senat univerze obravnava in sklepa o
vprašanjih iz svoje pristojnosti na sejah.
Senat univerze je sklepčen, če sta na seji
navzoči dve tretjini članov.
Sklep je sprejet, če zanj glasuje večina
navzočih članov, če ni s tem statutom določeno drugače.
Za sprejem statuta sta potrebni dve
tretjini glasov vseh članov senata.
Glasovanje na sejah senata je javno, če ni
s tem statutom določeno drugače.
49. člen
Pred sprejemom splošnega akta ali sklepa,
ki ima za posledico povečano porabo finančnih sredstev, mora senat pridobiti o
tem soglasje upravnega odbora.
50. člen
Seje senata sklicuje in vodi rektor.
Rektor skliče sejo senata po potrebi ali na
zahtevo članice. Sklic seje senata lahko predlagata tudi upravni
odbor univerze ali študentski svet univerze.
O seji se piše zapisnik, ki ga podpišeta
rektor in glavni tajnik univerze.
Delovna telesa senata univerze
51. člen
Senat ima naslednje komisije:
1.    
za dodiplomski študij,
2.    
za magistrski študij,
3.    
za doktorski študij,
4.    
za raziskovalno in razvojno delo,
5.    
habilitacijsko komisijo,
6.    
za razvoj informacijskega sistema,
7.    
za razvoj knjižničnega sistema,
8.    
za meduniverzitetno in mednarodno sodelovanje,
9.    
za pritožbe študentov,
10.  za
socialno-ekonomsko vprašanje študentov,
11.  za
Prešernove nagrade študentom,
12.  statutarno
komisijo,
13.  (črtana),
14.  za
podeljevanje častnih nazivov in nagrad,
15.  za
kakovost,
16.  za
podeljevanje priznanj pomembnih umetniških del,
17.  za
inovacije,
18.  komisijo
za študente s posebnimi potrebami.
Senat univerze lahko po potrebi ustanovi še
druge komisije in delovna telesa.
Sestavo in število članov komisije ali
delovnega telesa, njegove naloge in pooblastila ter trajanje mandata članov
določi senat s sklepom o ustanovitvi, če ni s tem statutom določeno drugače.
52. člen
Člani komisije oziroma delovnega telesa
izmed sebe izvolijo predsednika.
Komisije oziroma delovna telesa so
sklepčni, če je na seji navzoča večina članov. Sklep je sprejet, če zanj
glasuje večina navzočih članov.
Habilitacijska komisija
53. člen
Habilitacijska komisija predlaga senatu
univerze izvolitev v naziv rednega profesorja ali znanstvenega svetnika.
Habilitacijska komisija daje soglasje
članici pred prvo izvolitvijo v naziv ali izvolitvijo v višji naziv za učitelje
in znanstvene delavce, razen za redne profesorje in znanstvene svetnike.
54. člen
Habilitacijska komisija odloča na osnovi
meril za izvolitev v naziv učiteljev, znanstvenih delavcev in sodelavcev v vseh
disciplinah, ki so predmet študija, raziskovanja in umetniškega delovanja na
univerzi.
Merila za izvolitev v naziv učiteljev,
znanstvenih delavcev in sodelavcev so določena s posebnim aktom, ki ga sprejme
senat univerze.
55. člen
Habilitacijska komisija ima trinajst
članov.
V komisiji so po en predstavnik umetniških
akademij, biotehnike, medicine in veterine ter po dva predstavnika za področje
družboslovja, humanistike, naravoslovja in tehnike.
Član habilitacijske komisije je tudi
predstavnik študentov, ki ga predlaga študentski svet univerze.
Člane habilitacijske komisije izvoli senat
univerze za dobo dveh let izmed kandidatov, ki jih predlagajo senati članic
oziroma študentski svet univerze.
Član habilitacijske komisije je lahko redni
profesor, ki izpolnjuje pogoje za izvolitev v senat univerze.
Člani habilitacijske komisije na prvi seji
izvolijo predsednika in namestnika predsednika.
56. člen
Habilitacijska komisija dela na sejah.
Habilitacijska komisija je sklepčna, če sta
na seji navzoči dve tretjini vseh članov.
C) Upravni odbor univerze
57. člen
Upravni odbor je organ upravljanja, ki
odloča zlasti o zadevah gospodarske narave in skrbi za nemoteno materialno
poslovanje Univerze.
Upravni odbor ima komisijo za
kadrovske zadeve, po potrebi pa lahko ustanovi še druge
komisije in delovna telesa.
58. člen
Upravni odbor ima devet članov, in sicer:
1.    
tri predstavnike delavcev, ki opravljajo visokošolsko
dejavnost (učiteljev, znanstvenih delavcev in sodelavcev),
2.    
enega predstavnika drugih delavcev, ki delajo na univerzi,
3.    
enega predstavnika študentov,
4.    
enega predstavnika delodajalcev ter
5.    
tri predstavnike ustanovitelja.
V upravni odbor univerze ne morejo biti
izvoljeni rektor in prorektorji.
59. člen
Upravni odbor:
1.    
skupaj s senatom sprejema statut univerze,
2.    
sprejema splošne akte, ki urejajo upravljanje univerze, njeno materialno
poslovanje ter delovna razmerja,
3.    
po predhodnem soglasju senata univerze sprejema letni program dela in
program razvoja univerze ter spremlja njuno uresničevanje,
4.    
sprejema finančni načrt, letno poročilo in poslovno poročilo,
5.    
sprejme merila za razmejitev premoženja, pridobljenega iz javnih in
drugih sredstev, ter merila za delitev odhodkov zaradi opravljanja javne službe
in drugih dejavnosti,
6.    
odloča o zadevah gospodarske in materialne narave ter skrbi za nemoteno
poslovanje univerze,
7.    
daje predhodno soglasje ob sprejemanju nove članice v univerzo,
8.    
daje ustanovitelju in rektorju predloge in mnenja o posameznih
vprašanjih,
9.    
sprejema izhodišča za sistemizacijo delovnih mest,
10.  na
predlog članic sprejema sklepe o šolninah ter prispevkih za študij,
11.  sprejema
odločitve o upravljanju premoženja univerze,
12.  sprejema
poslovnik o svojem delu,
13.  sprejema
druge odločitve v zvezi z upravljanjem univerze.
60. člen
Mandat članov upravnega odbora je štiri
leta, mandat predstavnika študentov pa dve leti.
61. člen
Člane upravnega odbora iz vrst delavcev, ki
opravljajo visokošolsko dejavnost, voli volilno telo, ki se oblikuje tako, da
vanj izvoli vsaka članica po enega člana, ki ni član senata univerze.
Na listi kandidatov za člane upravnega
odbora izmed učiteljev, znanstvenih delavcev in sodelavcev so izvoljeni tisti
trije kandidati, ki so prejeli največ glasov. Na listi predstavnikov
drugih delavcev univerze pa je izvoljen tisti kandidat, ki je prejel največ
glasov.
V primeru, da je več kandidatov prejelo
enako število glasov, se za te kandidate volitve ponovijo.
Člana upravnega odbora iz vrst študentov
imenuje študentski svet univerze po postopku, ki ga določa poslovnik
študentskega sveta univerze. Za člana upravnega odbora ne more biti izvoljen
študent prvega letnika dodiplomskega študija.
Predstavnike ustanovitelja imenuje Vlada
Republike Slovenije, predstavnika delodajalcev pa določi univerza prek javnega
poziva v soglasju z ustanoviteljem izmed kandidatov, ki jih predlagajo
Gospodarska zbornica Slovenije, Obrtna zbornica Slovenije, Združenje
delodajalcev Slovenije, Združenje delodajalcev obrtnih dejavnosti Slovenije,
Združenje managerjev Slovenije in Vlada Republike Slovenije.
Postopek volitev upravnega odbora določa
poseben pravilnik.
Upravni odbor je konstituiran, če je
imenovana oziroma izvoljena več kot polovica njegovih članov. Prvo sejo novega
upravnega odbora skliče rektor.
Upravni odbor univerze opravlja svoje delo
do konstituiranja novega upravnega odbora.
62. člen
Upravni odbor ima predsednika in namestnika
predsednika. Izvolita se izmed članov upravnega odbora tako, da je predsednik
izvoljen izmed predstavnikov delavcev, ki opravljajo visokošolsko dejavnost,
namestnik predsednika pa izmed predstavnikov ustanovitelja ali nasprotno.
63. člen
Upravni odbor deluje na sejah, ki jih
sklicuje predsednik.
Upravni odbor je sklepčen, če je navzoča
večina članov.
Sklep je sprejet, če zanj glasuje večina
navzočih članov.
Za sprejem statuta in drugih splošnih aktov
je potrebna večina glasov vseh članov.
64. člen
Upravni odbor deluje po poslovniku, ki ga
sprejme na prvi seji.
D) Študentski svet univerze
65. člen
Študentski svet univerze je organ študentov
univerze.
Študentski svet sestavljajo predsedniki in
podpredsedniki študentskih svetov članic univerze.
66. člen
Člani študentskega sveta na svoji prvi seji
izmed sebe izvolijo predsednika in dva podpredsednika.
Študentski svet lahko ob izvolitvi
predsednika in podpredsednikov izvoli tudi njihove namestnike.
67. člen
Študentski svet obravnava in daje
pristojnim organom univerze mnenje o statutu univerze in o vseh zadevah, ki se
nanašajo na pravice in dolžnosti študentov. Študentski svet univerze oblikuje
mnenje o kandidatih za rektorja univerze in voli člane organov univerze in
predlaga kandidate za njihova delovna telesa iz vrst študentov.
68. člen
Študentski svet univerze deluje na sejah,
ki jih sklicuje predsednik sveta.
Študentski svet je sklepčen, če je navzoča
večina članov.
Sklep je sprejet, če zanj glasuje večina
navzočih članov.
O sejah se piše zapisnik, ki ga podpiše
predsednik.
2. Organi članice
A) Dekan
69. člen
Dekan vodi, zastopa in predstavlja članico.
Dekan je hkrati poslovodni organ članice,
ko ta posluje v okviru dejavnosti iz 16. člena tega statuta.
Dekan je strokovni vodja članice in
opravlja naloge na temelju zakona, odloka o preoblikovanju univerze, tega
statuta in pooblastil rektorja, ki jih le-ta prenese na dekana.
Dekan odgovarja za zakonitost dela na
članici.
70. člen
Dekana imenuje rektor za dobo dveh ali
štirih let na predlog senata članice izmed njenih učiteljev, ki izpolnjujejo
pogoje za izvolitev v senat univerze. Dekan opravlja naloge dekana na delovnem mestu visokošolskega
učitelja.
Dekan je lahko ponovno imenovan.
Rektor lahko razreši dekana pred iztekom
njegovega mandata na temelju obrazloženega sklepa senata članice, ki je bil
sprejet z dvotretjinsko večino vseh članov senata članice.
Članica s svojimi pravili opredeli mandatno
dobo dekana in način glasovanja senata članice za izvolitev dekana.
71. člen
Dekan pri izvajanju nacionalnega programa
visokega šolstva in nacionalnega raziskovalnega in razvojnega programa ter
umetniškega dela:
-      
izvršuje pooblastila v zvezi z vodenjem in usklajevanjem članice ter
druga pooblastila v skladu z 69. členom Statuta UL,
1.    
usklajuje izobraževalno, znanstvenoraziskovalno in umetniško delo,
2.    
spremlja, ugotavlja in zagotavlja kakovost članice, študijskih
programov, znanstvenoraziskovalnega, umetniškega ter strokovnega dela in
pripravo letnega poročila o kakovosti (samoevalvacija članice).
3.    
v skladu s svojimi pooblastili skrbi za zakonitost dela članice,
4.    
odloča o izvrševanju tistih opravil s področja materialnega poslovanja
članice, ki so potrebna za tekoče in nemoteno izvajanje sprejetih programov iz
nacionalnega programa visokega šolstvam
5.    
najmanj enkrat na leto poroča o delu senatu članice in rektorju,
6.    
sklicuje in vodi seje senata članice,
7.    
odloča o zadevah s področja delovnih razmerij delavcev članice razen o
zadevah, za katere je izrecno pristojen rektor (t.j. sklenitev, prenehanje
delovnega razmerja, prerazporeditev iz ene članice na drugo, soglasje za
dopolnilno delo),
8.    
predlaga senatu članice kandidata za prodekana,
9.    
kot prvostopenjski organ odloča o vlogah študentov članice v študijskih
zadevah, če ni s tem statutom določeno drugače,
10.  opravlja
druge naloge v skladu s tem statutom in splošnimi akti univerze.
Dekan odloča o delovnih razmerjih delavcev
članice, ki opravljajo dejavnost iz 16. člena tega statuta.
72. člen
Članica ima enega ali več prodekanov.
Število, mandat, način imenovanja in delovno področje prodekanov določi članica
s pravili.
Dekan za čas svoje odsotnosti s pisnim
pooblastilom določi prodekana, ki ga nadomešča. Pooblaščeni prodekan v času odsotnosti dekana izvršuje pooblastila
v zvezi z vodenjem in usklajevanjem članice, razen pooblastil, ki so dodeljena
dekanu in so neprenosljiva.
73. člen
Postopek za imenovanje dekana se začne šest
mesecev pred iztekom njegovega mandata.
Če senat članice do izteka mandata dekana
ne predlaga kandidata za dekana, imenuje dekana rektor izmed učiteljev članice,
ki izpolnjujejo pogoje za izvolitev v senat univerze.
B) Senat članice
74. člen
Senat je najvišji strokovni organ članice.
Senat sestavljajo učitelji članice, ki so
zaposleni s polnim delovnim časom, in študentje. Član senata je lahko tudi
učitelj kliničnega predmeta, ki ni zaposlen na univerzi s polnim delovnim
časom. Če tako določi članica s pravili, je lahko član senata članice tudi
znanstveni delavec.
Senat ima najmanj devet članov. Število
članov senata določi članica s pravili, tako da so v senatu enakopravno
zastopane vse znanstvene in umetniške discipline ter strokovna področja
članice.
Sestavo senata in mandatno dobo določi
članica s pravili, s tem da mora biti najmanj petina članov senata iz
vrst študentov.
75. člen
Člane senata iz vrst študentov izvoli
študentski svet članice.
Način volitev članov senata iz vrst
študentov določi pravilnik, ki ga sprejme študentski svet univerze.
76. člen
Seje senata sklicuje in vodi dekan.
77. člen
Senat članice razpravlja in sklepa o
strokovnih vprašanjih s področja raziskovalnega in razvojnega, umetniškega ter
pedagoškega dela članice in predlaga senatu univerze sprejem ustreznih sklepov.
Senat zlasti:
1.    
sprejema pravila članice,
2.    
sprejema predlog študijskih programov za pridobitev univerzitetne
izobrazbe, visoke strokovne izobrazbe in za izpopolnjevanje,
3.    
sprejema predlog študijskih programov za podiplomski študij,
4.    
predlaga rektorju v imenovanje dekana,
5.    
v postopku izvolitve v naziv visokošolskega učitelja, znanstvenega
delavca in visokošolskega sodelavca imenuje poročevalce o usposobljenosti
kandidata,
6.    
voli visokošolske učitelje, znanstvene delavce in visokošolske sodelavce
v naziv razen rednega profesorja in znanstvenega svetnika, oziroma predlaga
senatu univerze kandidata za izvolitev v naziv rednega profesorja in znanstvenega
svetnika,
7.    
sprejema letni program dela članice,
8.    
imenuje komisijo za ocene primernosti teme doktorske disertacije in
usposobljenosti kandidata za opravljanje doktorata znanosti ter predlaga senatu
univerze v potrditev temo doktorske disertacije,
9.    
imenuje poročevalce za oceno in komisijo za zagovor predložene doktorske
disertacije,
10.  določa
način sprejemanja in ocenjevanja magistrskih del,
11.  imenuje
mentorja oziroma somentorja podiplomskemu študentu,
12.  imenuje
komisijo ter odloča o priznavanju tujega izobraževanja za nadaljevanje
izobraževanje,
13.  imenuje
komisije in delovna telesa senata članice,
14.  kot
drugostopenjski organ dokončno odloča o pritožbah študentov v študijskih
zadevah, ko gre za pritožbo zoper odločbo organa članice na prvi stopnji,
15.  oblikuje
predloge za univerzitetna priznanja,
16.  razpravlja
in odloča o mnenjih študentskega sveta članice s področja njegove pristojnosti,
17.  skrbi
za spremljanje kakovosti izobraževalnega, znanstvenoraziskovalnega in
umetniškega dela in sprejema samoevalvacijsko poročilo,
18.  opravlja
druge naloge, če je tako določeno z zakonom, tem statutom ali drugim splošnim
aktom.
Način dela senata določi članica s pravili.
Delovna telesa senata članice
78. člen
Senat članice ima komisijo za študijske
zadeve in komisijo za raziskovalno in razvojno delo oziroma umetniško
dejavnost.
Po potrebi lahko s pravili ali s sklepom
oblikuje dodatne komisije in delovna telesa.
C) Akademski zbor
79. člen
Akademski zbor članice sestavljajo vsi
učitelji, znanstveni delavci in sodelavci.
Pri delu akademskega zbora sodelujejo tudi
predstavniki študentov tako, da njihovo število ne sme biti manjše od ene
petine vseh članov akademskega zbora.
Predstavnike študentov voli študentski
svet. Način volitev predstavnikov študentov, ki sodelujejo v akademskem zboru
določi poseben pravilnik, ki ga sprejme študentski svet univerze.
80. člen
Akademski zbor obravnava poročila dekana o
delu članice ter daje predloge in pobude senatu. V razpravi in odločanju o tem
sodelujejo tudi študentje.
Akademski zbor voli člane senata članice in
predlaga senatu kandidate za dekana, s tem da imajo pravico glasovanja samo
člani akademskega zbora, ki so zaposleni s polnim delovnim časom, ter učitelji,
znanstveni sodelavci in sodelavci kliničnih predmetov.
Akademski zbor se sestane vsaj enkrat na leto.
81. člen
Če ima akademski zbor, ki se oblikuje v
skladu s prvim odstavkom 79. člena, več kot dvesto članov, se oblikuje
tako, da imajo posamezne skupine sorazmerno število predstavnikov.
V primeru iz prejšnjega odstavka določi
članica sestavo akademskega zbora s pravili, tako da ima
akademski zbor najmanj sto in največ dvesto članov.
D) Upravni odbor članice
82. člen
Članica ima lahko upravni odbor, če tako
določi s pravili.
Upravni odbor članice odloča o
gospodarjenju s sredstvi, pridobljenimi z dejavnostjo
iz 16. člena in skrbi za nemoteno materialno poslovanje članice v
primerih, ko le-ta nastopa v pravnem prometu v svojem imenu in za svoj račun.
Upravni odbor univerze lahko prenese na
upravni odbor članice določena pooblastila iz svoje pristojnosti.
83. člen
Število in volitve članov upravnega odbora,
njegovo vodenje ter način odločanja določi članica s pravili.
E) Študentski svet članice
84. člen
Študentski svet članice je organ študentov
članice.
Študentski svet ima najmanj devet članov,
ki jih izmed sebe izvolijo študentje članice.
Način volitev članov študentskega sveta
članice določi poseben pravilnik, ki ga sprejme študentski svet univerze. (črtan)
85. člen
Na prvi seji izvolijo člani študentskega
sveta predsednika in podpredsednika ter njuna namestnika.
86. člen
Študentski svet deluje na sejah, ki jih
sklicuje predsednik sveta.
Študentski svet je sklepčen, če je navzoča
večina članov.
Sklep je sprejet, če zanj glasuje večina
navzočih članov.
O sejah se piše zapisnik, ki ga podpiše
predsednik.
87. člen
Študentski svet članice razpravlja o vseh
zadevah, ki se nanašajo na pravice in dolžnosti študentov.
Študentski svet daje mnenje o pedagoški
usposobljenosti v postopkih izvolitve v naziv učiteljev in sodelavcev.
Študentski svet članice oblikuje mnenja
študentov članice za študentski svet univerze in voli člane delovnih teles in
organov članice iz vrst študentov, kadar je tako določeno s pravili članice.
Študentski svet članice lahko oblikuje
mnenje o kandidatih za dekana.
88. člen
Mandat članov študentskega sveta traja eno
leto.
Član študentskega sveta je lahko ponovno
izvoljen.
VII. IZOBRAŽEVALNO, RAZISKOVALNO IN RAZVOJNO TER UMETNIŠKO
DELO UNIVERZE
89. člen
Študij na univerzi poteka v okviru
nacionalnega programa visokega šolstva po študijskih programih, ki jih
sprejmejo senati članic univerze s soglasjem senata univerze.
Soglasje senata univerze je potrebno tudi,
kadar program za pridobitev izobrazbe ni zajet v nacionalnem programu visokega
šolstva, ima pa potrdilo o njegovem uspešnem zaključku značaj javne listine.
90. člen
Študij se izvaja kot redni ali izredni.
91. člen
Študij se organizira kot izredni, kadar to
dopuščajo lastne kadrovske in prostorske možnosti članice, ki program izvaja,
in če narava študija dopušča, da se del študija izvaja brez osebne navzočnosti
študenta, ne da bi zaradi tega trpela njegova kakovost.
Članica, ki izvaja program študija kot
izredni študij, je dolžna organizirati za študente izrednega študija oblike
pedagoškega dela (predavanja, konzultacije, vaje, kolokviji ipd.) v skladu z
veljavnim študijskim programom. V tem primeru mora posebej organizirani del
pedagoškega dela obsegati najmanj 30 odstotkov obsega pedagoškega dela za
študente rednega študija.
Oblika izrednega študija je tudi študij na
daljavo.
92. člen
Izredni študij mora biti po vsebini in
zahtevnosti enak rednemu.
Če se v okviru rednega študija zahtevajo
posebni pogoji za pristop k izpitu ali za zagovor diplomskega dela, velja to
tudi za izredni študij iste smeri.
Študent izrednega dodiplomskega študija, se
lahko pod pogoji, ki jih predpiše članica s pravili, prepiše iz izrednega na
redni študij. Študent rednega dodiplomskega študija se lahko pod pogoji, ki jih
predpiše članica s pravili, prepiše iz rednega na izredni študij.
1. Študijski programi
A) Študijski programi za pridobitev
izobrazbe
93. člen
Študijski programi za pridobitev izobrazbe,
ki se izkazuje z diplomo univerze, so dodiplomski in podiplomski. Razvrščajo se
v tri stopnje:
a) 
prva stopnja
- visokošolski
strokovni študijski programi,
- univerzitetni
študijski programi,
b) 
druga stopnja
- magistrski
študijski programi,
c) 
tretja stopnja
- doktorski
študijski programi.
Študijski programi prve stopnje so
dodiplomski študijski programi, študijski programi druge in tretje stopnje pa
podiplomski študijski programi.
94. člen
Študijski program za pridobitev izobrazbe,
ki se izkazuje z diplomo univerze:
1.    
splošne podatke o programu (ime, stopnja, vrsta, trajanje),
2.    
opredelitev temeljnih ciljev programa oziroma splošnih ter
predmetno-specifičnih kompetenc, ki se s programom pridobijo,
3.    
podatke o mednarodni primerljivosti programa,
4.    
podatke o mednarodnem sodelovanju visokošolskega zavoda,
5.    
predmetnik s kreditnim ovrednotenjem študijskih obveznosti po Evropskem
prenosnem kreditnem sistemu (v nadaljnjem besedilu: ECTS) in opredelitvijo
deleža izbirnosti v programu,
6.    
pogoje za vpis in merila za izbiro ob omejitvi vpisa,
7.    
merila za priznavanje znanja in spretnosti, pridobljenih pred vpisom v
program,
8.    
načine ocenjevanja,
9.    
pogoje za napredovanje po programu,
10.  pogoje
za prehajanje med programi,
11.  način
izvajanja študija,
12.  pogoje
za dokončanje študija,
13.  pogoje
za dokončanje posameznih delov programa, če jih program vsebuje,
14.  strokovni
naslov, tvorjen v skladu z zakonom.
Študijski program lahko določi, da se
posamezne študijske obveznosti opravljajo na drugi članici univerze.
Študij po študijskih programih prve in
druge stopnje se lahko izvaja po delih, določenih s programom.
2. Študijske obveznosti in trajanje
študija
95. člen
Študijske obveznosti so v študijskih
programih ovrednotene s kreditnimi točkami po ECTS. Posamezni letnik
študijskega programa obsega 60 kreditnih točk.
Dodiplomski študij
96. člen
Visokošolski strokovni študijski programi
in univerzitetni študijski programi obsegajo od 180 do 240 kreditnih točk in
trajajo tri do štiri leta.
Trajanje študija po študijskih programih,
ki izobražujejo za poklice, urejene z direktivami Evropske unije, mora biti
usklajeno s temi direktivami.
97. člen
Kdor uspešno konča dodiplomski študij,
pridobi strokovni naslov v skladu z zakonom in študijskim programom.
Kdor uspešno konča dvopredmetni dodiplomski
študij, pridobi dva ali več strokovnih naslovov oziroma sestavljen strokovni
naslov.
Podiplomski študij
98. člen
Magistrski študijski programi obsegajo 60
do 120 kreditnih točk in trajajo eno do dve leti, vendar tako, da na istem
strokovnem področju skupaj s študijskim programom prve stopnje trajajo pet let.
Z magistrskim študijskim programom, ki
obsegajo 60 kreditnih točk, je treba študentom, ki so na prvi stopnji končali
študij, ovrednoten s 180 kreditnimi točkami in izpolnjujejo vpisne pogoje,
omogočiti opravljanje dodatnih obveznosti v obsegu 60 kreditnih točk, tako da v
okviru magistrskega študija pridobijo skupaj 120 kreditnih točk, ki so potrebne
za dokončanje magistrskega študijskega programa.
99. člen
Doktorski študijski programi obsegajo 180
kreditnih točk in trajajo tri leta.
Organizirane oblike študija po doktorskem
študijskem programu obsegajo najmanj 60 kreditnih točk.
S predmetnikom doktorskega študijskega
programa se določijo vsebinska področja in kreditno ovrednotene obveznosti, ki
se lahko razporejajo v študijski in raziskovalni program posameznega študenta
(skupinske oblike študijskega dela, skupinsko ali individualno raziskovalno
delo.
100. člen
Podiplomski študij izvajajo fakultete in
umetniške akademije.
Magistrske študijske programe lahko izvaja
tudi visoka strokovna šola, in sicer:
-      
v sodelovanju s fakulteto ali umetniško akademijo ali
-      
če je z ustanovitvenim aktom določeno in v akreditacijskem postopku
ugotovljeno, da ima zagotovljene ustrezne visokošolske učitelje, znanstvene
delavce in visokošolske sodelavce ter izpolnjuje pogoje za opravljanje
raziskovalnega in razvojnega oziroma umetniškega dela.
Interdisciplinarni podiplomski študij
koordinira programski svet v skladu s pravilnikom, ki ga sprejme senat
univerze.
101. člen
Če po opravljenem doktorskem študiju
komisija za oceno disertacije ugotovi, da le-ta ne ustreza zahtevnosti
doktorske disertacije, lahko senat članice, ki izvaja doktorski študij, odloči,
da se predložena disertacija oceni kot magistrsko delo.
101.a člen
Konceptualno, kakovostno in vsebinsko
usklajevanje doktorskega študij izvaja Doktorska šola.
Doktorsko šolo vodi predstojnik, ki ga
imenuje rektor iz vrst visokošolskih učiteljev.
Doktorski študij se izvaja na članicah.
Priznanje pomembnih umetniških del
102. člen
Priznanje pomembnih umetniških del je
najvišji umetniški naslov, ki ga podeljuje univerza za potrebe postopka volitev
v naziv učiteljev in sodelavcev na umetniških področjih.
Priznanje pomembnih umetniških del se
podeljuje v skladu s pravilnikom, ki ga sprejme senat univerze.
B) Študijski programi za izpopolnjevanje
103. člen
Študijski programi za izpopolnjevanje so
oblika vseživljenjskega učenja in so namenjeni predvsem za izpopolnjevanje,
dopolnjevanje, poglabljanje in posodabljanje znanja.
Študijski programi za izpopolnjevanje
obsegajo najmanj 10 in največ 60 kreditnih točk.
V študijski program za izpopolnjevanje se
lahko vpiše kandidat, ki je končal najmanj prvo stopnjo študija (diploma
dodiplomskega študija).
104. člen
Študijski program za izpopolnjevanje
vsebuje:
-      
splošne podatke o programu (ime, vrsta, trajanje),
-      
opredelitev temeljnih ciljev programa oziroma splošnih ter
predmetno-specifičnih kompetenc, ki se s programom pridobijo,
-      
predmetnik s kreditnim ovrednotenjem študijskih obveznosti po ECTS in
opredelitvijo deleža izbirnosti v programu,
-      
pogoje za vpis in merila za izbiro ob omejitvi vpisa,
-      
merila za priznavanje znanja in spretnosti, pridobljenih pred vpisom v
program,
-      
načini ocenjevanja,
-      
pogoje za napredovanje po programu,
-      
način izvajanja študija,
-      
pogoje za dokončanje študija.
105. člen
Kandidatu, ki je opravil vse obveznosti po
študijskem programu za izpopolnjevanje, se izda potrdilo, ki ga podpišeta dekan
in rektor ter je javna listina.
Diplome in potrdila o opravljenem
izpopolnjevanju
106. člen
Po opravljenih študijskih obveznostih izda
univerza študentu diplomo, ki je javna listina.
Oblika ter postopek izdaje diplome in
potrdila se uredi s posebnim pravilnikom.
Sestavni del diplomske listine je »priloga
k diplomi«.
107. člen
Diploma vsebuje navedbo članice, na kateri
je študij potekal, študijski program, stopnjo izobraževanja ter strokovni
naslov, ki se podeljuje.
Diploma ima zaporedno številko, datum
izdaje, pečat univerze ter podpisa rektorja univerze in dekana članice, na
kateri je študij potekal.
Priloga k diplomi se izda v slovenščini in
v angleščini na obrazcu, ki ga predpiše minister, pristojen za visoko šolstvo.
108. člen
Članica lahko izvaja študijski program za
izpopolnjevanje in ostale oblike stalnega strokovnega izpopolnjevanja, ki ga je
sprejel senat članice in h kateremu je dal soglasje senat univerze.
Kandidatu, ki je opravil vse obveznosti po
takem programu, se izda potrdilo, ki ga podpišeta dekan in rektor ter je javna
listina.
C) Ostale oblike izobraževanja
109. člen
Članica poleg programov za pridobitev
izobrazbe in izpopolnjevanje organizira tudi različne oblike neformalnega
učenja, na primer tečaje, poletne šole, programe usposabljanja ipd., če to ne
ovira izvajanja študijskih programov za pridobitev izobrazbe.
Program izobraževanja iz prvega odstavka
sprejme senat članice.
O uspešno opravljenem izobraževanju iz
prvega odstavka se lahko izda potrdilo, ki ga podpiše dekan.
Izobraževanje iz prvega odstavka lahko
izvaja tudi več članic hkrati oziroma se organizira na ravni univerze. Če
izobraževalno obliko iz prejšnjega odstavka organizira univerza, sprejme sklep
o uvedbi in program senat univerze.
2. Učni jezik
110. člen
Učni jezik na univerzi je slovenski.
V tujem jeziku se lahko izvajajo:
-      
študijski programi tujih jezikov,
-      
deli študijskih programov, če pri njihovem izvajanju sodelujejo
gostujoči visokošolski učitelji iz tujine ali je vanje vpisano večje število
tujih študentov,
-      
študijski programi, če se ti programi na visokošolskem zavodu izvajajo
tudi v slovenskem jeziku.
-      
skupni študijski programi, ki jih na temelju posebne pogodbe ali
sporazuma izvaja Univerza v Ljubljani z univerzo iz tujine.
O študiju v tujem jeziku sprejme sklep
senat članice, ki mora pri tem upoštevati jezikovno znanje študentov in
predavatelja.
111. člen
Diplomska in magistrska dela ter doktorske
disertacije na Univerzi v Ljubljani se pišejo v slovenskem jeziku.
Izjemoma lahko kandidat napiše diplomsko
ali magistrsko delo oziroma doktorsko disertacijo v angleškem jeziku, če gre za
študij, ki se skladno s tretjo alinejo prejšnjega člena izvaja v tujem jeziku
oziroma so za to podani utemeljeni razlogi (tuj študent, tuj mentor ali član
komisije, možnost objave v knjižni obliki pri tuji založbi ipd.). V drugem
tujem jeziku se lahko piše magistrska naloga ali doktorska disertacija v okviru
magistrskega oziroma doktorskega študija tujega jezika.
Jezik doktorske disertacije, ki se piše v
okviru skupnega doktorskega študijskega programa, ki ga na temelju sporazuma o
sodelovanju Univerza v Ljubljani izvaja skupaj s tujo univerzo, se opredeli s
sporazumom o sodelovanju med univerzama.
Doktorska disertacija v tujem jeziku se
lahko odda le skupaj z izčrpnim povzetkom v slovenskem jeziku, ki mora
uporabljati ustrezno slovensko strokovno izrazje z znanstvenega področja
disertacije.
3. Študijsko leto
112. člen
Študijsko leto se začne 1. oktobra in
konča 30. septembra, s tem da poteka organizirani pedagoški del
(predavanja, vaje, seminarji) študija praviloma od 1. oktobra do najdlje
5. junija (skupaj 30 tednov).
113. člen
Tedenska časovna obveznost po programu
dodiplomskega študija obsega od 20 do 30 ur predavanj, seminarjev in vaj.
Če se na posamezen predmet študija vpiše
pet ali manj kandidatov, se lahko študij izvaja v obliki individualnih
konzultacij.
Če študijski program vsebuje praktično
usposabljanje, skupna obremenitev študenta ne sme preseči 40 ur na teden in 42
tednov letno.
4. Študijski koledar
114. člen
Študijski koledar za naslednje študijsko
leto sprejme senat univerze najkasneje do konca maja tekočega leta.
S študijskim koledarjem se določijo
razpored organiziranega pedagoškega dela (predavanja, vaje, seminarji) in
izpitna obdobja.
5. Vpis
A) Pogoji za vpis na dodiplomski študij
115. člen
Na dodiplomski študij se
lahko vpiše, kdor je uspešno opravil maturo.
Na študij po programu za pridobitev
univerzitetne izobrazbe na posameznem strokovnem področju se lahko vpiše tudi,
kdor je opravil poklicno maturo po ustreznem programu za pridobitev srednje
strokovne izobrazbe z istega strokovnega področja ter izpit iz enega od
predmetov mature. V tem primeru se pogoji za sprejem na univerzitetni program s
poklicno maturo določajo v študijskem programu.
Na visokošolski strokovni študij se lahko
vpiše, kdor je uspešno opravil maturo, poklicno maturo ali zaključni izpit.
S študijskim programom, za katerega se
zahtevajo posebne nadarjenosti oziroma psihofizične sposobnosti, se lahko
določijo dodatni pogoji za vpis.
116. člen
Pod pogoji, določenimi s študijskim
programom, se lahko na umetniško akademijo izjemoma vpiše tudi kandidat, če
izkazuje izjemno umetniško nadarjenost za ta študij, nima pa opravljene mature,
poklicne mature ali zaključnega izpita po ustreznem programu za pridobitev
ustrezne strokovne izobrazbe.
B) Pogoji za vpis na podiplomski študij
Magistrski študij
117. člen
V magistrski študijski program se lahko
vpiše, kdor je končal
-      
študijski program prve stopnje z ustreznega strokovnega področja, ki se
opredeli z magistrskim študijskim programom,
-      
študijski program prve stopnje z drugega strokovnega področja, če je
pred vpisom opravil študijske obveznosti v obsegu od 10 do 60 kreditnih točk,
ki so bistvene za nadaljevanje študija in se opredelijo s študijskim programom.
Kandidat lahko opravi obveznosti iz druge
alinee prejšnjega odstavka med študijem na prvi stopnji, v programih za
izpopolnjevanje ali z opravljanjem diferencialnih izpitov pred vpisom v
magistrski študijski program.
118. člen
Z magistrskim študijskim programom se lahko
kot pogoj za vpis določijo tudi posebne nadarjenosti oziroma psihofizične
sposobnosti ali ustrezne delovne izkušnje.
119. člen
Število vpisnih mest za podiplomski študij
sprejme senat univerze na predlog članice ob letnem razpisu podiplomskega
študija vsaj štiri mesece pred začetkom študija.
Doktorski študij
120. člen
V doktorski študijski program se lahko
vpiše, kdor je končal
-      
študijski program druge stopnje,
-      
študijski program, ki je reguliran z direktivo Evropske unije, ki je
ovrednoten s 300 kreditnimi točkami,
-      
najmanj štiriletni dodiplomski študijski program z ustreznega
strokovnega področja ter izkazuje vidne uspehe pri raziskovalnem ali strokovnem
delu, ki jih je mogoče ovrednotiti s 60 kreditnimi točkami.
C) Upoštevanje pridobljene izobrazbe v
tujini pri vpisu
121. člen
Pogoje za vpis na študij za pridobitev
izobrazbe in za vpis v študijski program za izpopolnjevanje izpolnjuje tudi,
kdor je končal enakovredno izobraževanje v tujini.
Enakovrednost izobrazbe se ugotavlja v
postopku priznavanja tujega izobraževanja za nadaljevanje izobraževanja.
Postopke vodijo pooblaščene osebe na članicah oziroma na rektoratu. Vsebinsko o
priznanju v tujini pridobljene izobrazbe za nadaljevanje izobraževanja na drugi
ali tretji stopnji ali v višjih letnikih prve stopnje odloča senat članice, o
priznanju izobraževanja za vpis v prvi letnik dodiplomskih študijskih
programov pa prorektor univerze za študijske zadeve.
Univerza vodi evidenco vseh zahtevkov za
priznanje izobrazbe ter izdanih odločb in sklepov v teh postopkih v skladu z
zakonom. Članice vodijo evidence zahtevkov in odločb, o katerih se odloča v
okviru njihove pristojnosti.
Enakovrednost izobrazbe se dokazuje tudi z
odločbo o nostrifikaciji, izdano po prejšnjih predpisih.
O pritožbi zoper odločbo senata članice
oziroma prorektorja za študijske zadeve v postopkih priznavanja tujega
izobraževanja odloča senat univerze.
D) Razpis za vpis na dodiplomski in
podiplomski študij
122. člen
Šest mesecev pred začetkom študijskega leta
objavi univerza razpis za vpis v začetne letnike dodiplomskih študijskih
programov, ki jih izvajajo članice.
Štiri mesece pred začetkom
študijskega leta objavi univerza razpis za vpis v začetne letnike študijskih
programov podiplomskega študija (magistrski in doktorski študij), ki ga
izvajajo članice.
123. člen
Razpis za vpis mora biti v skladu z
veljavnimi študijskimi programi in mora vsebovati:
-      
ime in naslov univerze ter članice, ki program izvaja ter kraj
izvajanja,
-      
naslov študijskega programa,
-      
trajanje študija,
-      
pogoje za vpis,
-      
predvideno število študijskih mest,
-      
podatke o šolnini,
-      
postopek in roke za prijavo na razpis ter izvedbo vpisa, kot ga določi
minister, pristojen za visoko šolstvo,
-      
merila za omejitev vpisa.
E) Omejitev vpisa
124. člen
Univerza lahko na predlog članic in pod
pogoji, ki jih določa zakon, s soglasjem Vlade RS omeji vpis v študijske
programe, če število prijav za vpis bistveno presega število razpisanih mest
oziroma njegove zmogljivosti (kadrovske, prostorske in druge).
V primeru omejitve se pri izbiri kandidatov
za vpis v visokošolske strokovne in univerzitetne študijske programe upošteva
splošni uspeh, dosežen pri maturi, poklicni maturi oziroma zaključnem izpitu,
ter splošni učni uspeh, dosežen v tretjem in četrtem letniku srednje šole,
lahko pa tudi uspeh pri posameznih, s študijskim programom določenih predmetih
mature, poklicni maturi oziroma zaključnega izpita ter pri posameznih predmetih
iz tretjega in četrtega letnika srednje šole oziroma rezultat preizkusa umetniške
nadarjenosti oziroma psihofizičnih sposobnosti. Razmerje med navedenimi
kriteriji določi senat članice.
Pri izbiri kandidatov za vpis v magistrske
študijske programe se upošteva uspeh pri študiju prve stopnje (povprečna ocena,
ocena diplomskega dela), lahko pa tudi uspeh pri posameznih, s študijskim
programom določenih predmetih oziroma predmetnih področjih prve stopnje oziroma
pri izbirnem izpitu, določenem s študijskim programom.
Pri izbiri kandidatov za vpis v doktorske
študijske programe se upošteva uspeh pri študiju druge stopnje (povprečna
ocena, ocena magistrskega dela), lahko pa tudi uspeh pri izbirnem izpitu,
določenem s študijskim programom, ali pri preizkusu umetniške nadarjenosti
oziroma psihofizičnih sposobnosti.
F) Pritožba zoper zavrnitev vpisa
125. člen
Kandidat, ki v prvem roku izbirnega
postopka ni bil uvrščen na seznam sprejetih kandidatov v prvi letnik
dodiplomskega študija, lahko vloži pritožbo v treh tednih od zadnjega dneva,
določenega za seznanitev kandidata z rezultati izbirnega postopka, ki je
razviden v vsakoletnem razpisu za vpis.
O pritožbi odloča komisija za pritožbe
kandidatov ob sprejemu na univerzo.
Komisijo imenuje rektor, predseduje pa ji
prorektor, zadolžen za študijske zadeve. Odločitev komisije je dokončna.
126. člen
Kandidat, ki ni bil uvrščen na seznam
sprejetih kandidatov v prvi letnik magistrskega ali doktorskega študija, lahko
vloži pritožbo v osmih dneh po prejemu obvestila o tem na pristojno komisijo
članice, ki izvaja študij. V primeru interdisciplinarnega ali skupnega študija
je pristojna za reševanje pritožbe komisija senata univerze za pritožbe
študentov.
Odločba komisije je dokončna.
6. Študijski red
127. člen
Oblike študijskega procesa so: predavanja,
seminarji, vaje (laboratorijske, seminarske, terenske, avditorne...),
seminarske naloge in diplomska dela, obvezna praksa, hospitacije, nastopi in
druge oblike, določene s študijskim programom.
Obvezne oblike študijskega procesa so
določene s študijskim programom in izpitnim pravilnikom članice.
Če je po študijskem programu predpisana izdelava pisnega
zaključnega dela, ga mora študent predložiti v tiskani in elektronski obliki.
Ob predložitvi zaključnega dela mora študent s pisno izjavo potrditi, da je
zaključno delo rezultat njegovega samostojnega dela, da je tiskani izvod
identičen z elektronskim, podati soglasje za uporabo elektronske oblike pisnega
zaključnega dela študija za preverjanje s programsko opremo za preverjanje
podobnosti vsebin in na univerzo neodplačno, neizključno, prostorsko in časovno
neomejeno prenesti pravici shranitve avtorskega dela v elektronski obliki in
reproduciranja ter pravico dajanja pisnega zaključnega dela študija na voljo
javnosti na svetovnem spletu preko Repozitorija Univerze v Ljubljani.
Senat univerze določi način in pravila za preverjanje
podobnosti vsebine elektronske oblike pisnega zaključnega dela študija in
ugotavljanje plagiatorstva ter pogoje za začasno nedostopnost vsebine pisnega
zaključnega dela študija.
A) Preverjanje znanja
128. člen
Oblike preverjanja znanja so: izpiti,
kolokviji, seminarske naloge in naloge na vajah, nastopi ter predstavitve
umetniških in drugih del.
Izpiti
129. člen
Izpit je redna oblika preverjanja znanja.
Izpit se lahko opravlja za posamezen predmet ali za več predmetov skupaj
(skupinski izpit).
Pri izpitu se preverja znanje snovi, ki jo
za posamezni predmet določa učni načrt.
Izpiti so: ustni, pisni ter pisni in ustni.
Če je določeno s študijskim programom, ima
izpit tudi praktični del.
130. člen
Izpit ocenjuje posamezni izpraševalec ali
izpitna komisija.
Izpit se opravlja pred komisijo, kadar je
tako določeno s tem statutom ali s študijskim programom.
Izpraševalec ali član izpitne komisije je
lahko samo učitelj z veljavno habilitacijo.
Diplomski izpiti
131. člen
Diplomski izpit je zaključni izpit, ki ga
mora študent opraviti, kadar je tako določeno s študijskim programom.
Obseg, vsebina in način opravljanja
diplomskega izpita se določijo s študijskim programom.
Način opravljanja izpitov
132. člen
Ustni izpit se opravlja v obliki osebnega
pogovora izpraševalca s kandidatom.
Ustni izpit je javen.
Ocena ustnega izpita se razglasi na dan
opravljanja izpita.
133. člen
Pisni izpit se opravlja v obliki klavzurne
naloge. Pisni izpit traja najmanj eno in največ štiri šolske ure.
Seznam kandidatov z izpitnimi ocenami mora
biti ob upoštevanju predpisov o varstvu osebnih podatkov objavljen
najkasneje sedmi delovni dan po opravljanju izpita.
Kandidat ima pravico vpogleda v svoj
popravljeni in ocenjeni pisni izpitni izdelek, iz katerega mora biti razvidna
ocena odgovorov na posamezna vprašanja.
134. člen
Izpit se opravlja kot pisni in ustni v
obliki klavzurne naloge in osebnega pogovora z izpraševalcem. Uspešno
opravljeni pisni del izpita je pogoj za opravljanje ustnega dela izpita.
Ustni in pisni del tvorita celoto, ki se
lahko oceni z enotno ali ločenima ocenama.
135. člen
Če se izpit opravlja kot pisni in ustni, se
razpored ustnih izpitov objavi hkrati z rezultati pisnega dela izpita. Ustni
del izpita se mora začeti najkasneje sedmi delovni dan po opravljanju pisnega
dela izpita, s tem da morajo imeti kandidati, ki so uspešno opravili pisni del
izpita, njegov ustni del najkasneje v dveh tednih po začetku ustnega dela
izpitov.
Izpitni pravilnik članice lahko določi
pogoje, pod katerimi lahko izpraševalec in kandidat sporazumno določita datum
opravljanja ustnega dela izpita.
136. člen
Skupinski izpit lahko obsega največ tri
predmete.
Skupinski izpit se opravlja iz vseh
predmetov skupine na isti dan.
Skladno s študijskim programom se lahko
skupinski izpit oceni s skupno oceno ali z ločenimi ocenami za posamezne
predmete, ki sestavljajo izpit.
Skupinski izpit je opravljen, ko je
kandidat uspešno opravil izpite iz vseh predmetov skupinskega izpita.
Pogoj za pristop k izpitu
137. člen
Študent lahko pristopi k izpitu iz
posameznega predmeta po koncu predavanj iz tega predmeta, če izkaže, da je
izpolnil obveznosti, predpisane za ta predmet s študijskim programom.
Ocenjevanje izpitov
138. člen
Uspeh na izpitu se ocenjuje z ocenami:
10 – (odlično: izjemni
rezultati z zanemarljivimi napakami),
9 – (prav dobro:
nadpovprečno znanje, vendar z nekaj napakami),
8 – (prav dobro: solidni
rezultati),
7 – (dobro: dobro znanje,
vendar z večjimi napakami),
6 – (zadostno: znanje
ustreza minimalnim kriterijem),
5 – 1 – (nezadostno: znanje
ne ustreza minimalnim kriterijem).
Kandidat uspešno opravi izpit, če dobi
oceno od zadostno (6) do odlično (10).
Uspeh na izpitih v doktorskih študijskih
programih se lahko ocenjuje tudi z ocenami:
-      
ni opravljeno,
-      
opravljeno,
-      
opravljeno z odliko.
Konkretni način ocenjevanja uspeha na
izpitih v doktorskih študijskih programih se opredeli z doktorskim študijskim
programom.
Izpitni roki
139. člen
Izpiti se opravljajo v izpitnih rokih.
Izpitni roki so redni in izredni.
140. člen
Redna izpitna obdobja so zimsko,
spomladansko in jesensko.
Redni izpitni roki se določijo z
vsakoletnim delovnim načrtom članice v okviru izpitnih obdobij, ki jih vsako
leto določi senat univerze s študijskim koledarjem.
Izpitni roki morajo biti razporejeni tako,
da so za vsak predmet predvideni vsaj trije izpitni roki v študijskem letu, in
sicer v času od konca predavanj iz posameznega predmeta do konca roka za vpis v
naslednji letnik.
Če je glede na naravo predmeta mogoče
opravljati izpit samo enkrat na leto ali če je opravljanje izpita zvezano z
izrednimi materialnimi stroški oziroma je vezano na sodelovanje tretjih oseb,
se lahko s študijskim programom določi, da se opravlja izpit samo enkrat v
študijskem letu.
141. člen
Izredni izpitni roki so izpitni roki izven
izpitnih obdobij. Na izrednem izpitnem roku lahko opravljajo izpite absolventi,
študentje izrednega študija in kandidati, ki nimajo statusa študenta. Po
dogovoru z izpraševalcem lahko izjemoma opravlja izpit v izrednem izpitnem roku
tudi študent rednega študija, ki je končal predavanja iz predmeta, ki je predmet
izpita.
Ne glede na določilo prvega odstavka tega
člena lahko opravlja izpit po dogovoru z izpraševalcem v izrednem izpitnem roku
redni študent, ki ima status študenta-športnika, status študenta-priznanega
umetnika in status študenta s posebnimi potrebami.
Način določanja izrednih izpitnih rokov se
določi z izpitnim pravilnikom članice.
142. člen
Razporeditev izpitov se opravi po
posameznih dnevih v skladu z izpitnim pravilnikom članice.
Pri razporedu je treba upoštevati, da
študent ni dolžan opravljati na isti dan več kot enega izpita.
Razpored izpitov je obvezen za študente in
za izpraševalce.
143. člen
Izpiti na podiplomskem študiju se
opravljajo v rokih, ki niso nujno vezani na izpitna obdobja. Okvirno se
določijo s pravili članice.
Če s pravili članice ni drugače določeno
lahko opravlja študent podiplomskega študija izpit na dan, ki ga sporazumno
določita izpraševalec in kandidat.
Prijava in odjava izpita
144. člen
Prijavljanje in odjavljanje izpitov uredijo
članice z izpitnimi pravilniki.
Rok za prijavo na izpit ne sme biti daljši
od šestih tednov in ne krajši od treh dni pred začetkom izpitnega roka.
Če študent zaradi višje sile ne pristopi k
izpitu in izpita pravočasno ne odpove, se šteje, da je izpit pravočasno
odjavil.
Predčasno opravljanje izpitov
145. člen
Predčasno opravljanje izpitov lahko dovoli
dekan na prošnjo študenta, če so podani opravičeni razlogi (odhod na študij ali
študijsko prakso v tujino, hospitalizacija v času izpitnega obdobja, porod, aktivna
udeležba na strokovni ali kulturni prireditvi oziroma vrhunskem športnem
tekmovanju ipd.) in če glede na uspehe prosilca v preteklem študiju oceni, da
je tako dovoljenje smotrno.
Pritožba zoper oceno
146. člen
Izvajalec izpita mora študentu v roku enega
tedna po objavi rezultatov pisnega izpita omogočiti vpogled. Datum, ura in
lokacija vpogleda izpitov naj bo objavljena skupaj z rezultati pisnih izpitov.
Študent, ki meni, da je bil na izpitu krivično ocenjen, lahko prvi naslednji
dan po koncu ustnega izpita ali tri delovne dni po datumu, določenem za vpogled
pisnega izpita, pri dekanu vloži pritožbo zoper izpitno oceno.
Dekan prvi delovni dan po prejemu pritožbe
imenuje tričlansko komisijo, ki je ne more voditi izpraševalec, zoper katerega
oceno se je kandidat pritožil.
Če je vložena pritožba zoper oceno pri
ustnem izpitu, komisija prvi delovni dan po svojem imenovanju ponovno izpraša
in oceni kandidata.
Če je vložena pritožba zoper oceno pri
pisnem izpitu, komisija prvi delovni dan po svojem imenovanju pregleda in
ponovno oceni kandidatov izpitni izdelek.
Kadar je izpit pisen in usten, se lahko
kandidat pritoži tudi samo zoper oceno pisnega ali ustnega dela izpita.
Zoper oceno komisije ni pritožbe.
Ponavljanje izpita
147. člen
Študent, ki izpita ni opravil uspešno,
lahko izpit ponavlja. Če ni s tem statutom drugače določeno, lahko študent
izpit ponavlja štirikrat. Za ponavljanje se ne šteje ponovno opravljanje izpita
na temelju uspešne pritožbe zoper izpitno oceno.
Ponavljanje izpita je mogoče v istem
izpitnem obdobju, s tem da mora med neuspešno opravljenim izpitom in njegovim
ponavljanjem miniti več kot 14 dni.
148. člen
Komisija za študijske zadeve članice ali
drug organ, določen z izpitnim pravilnikom članice, lahko študentu na njegovo
prošnjo dovoli šesto opravljanje izpita.
Če je študent ponovno vpisan v isti letnik,
se šteje, da posamezni izpit iz tega letnika opravlja prvič, ko po ponovnem
vpisu prvič pristopi k temu izpitu, ne glede na to, ali je ob prvem vpisu v ta
letnik k temu izpitu že pristopil.
149. člen
Študent četrtič, petič in šestič opravlja
izpit pred komisijo, ki jo sestavljata najmanj dva člana.
Stroške opravljanja teh izpitov je študent
dolžan poravnati po veljavnem ceniku.
Ostale oblike preverjanja znanja
150. člen
Za ostale oblike preverjanja znanja se
smiselno uporabljajo določila tega statuta o izpitih, če ni drugače določeno z
izpitnim pravilnikom članice.
B) Napredovanje v višji letnik in ponovni
vpis
151. člen
Študent se lahko vpiše v višji letnik, če
je do izteka študijskega leta opravil vse obveznosti, določene s študijskim
programom za vpis v višji letnik.
152. člen
Študent, ki ni opravil vseh obveznosti,
določenih s študijskim programom za vpis v višji letnik, lahko v času študija
enkrat ponavlja letnik, če je izpolnil pogoje za ponavljanje, predpisane s
študijskim programom.
153. člen
Študent se lahko izjemoma vpiše v višji
letnik, tudi če ni opravil vseh obveznosti, določenih s študijskim programom za
vpis v višji letnik, kadar ima za to opravičene razloge, kot npr.: materinstvo,
daljša bolezen, izjemne družinske in socialne okoliščine, priznan status osebe
s posebnimi potrebami, aktivno sodelovanje na vrhunskih
strokovnih, kulturnih in športnih prireditvah, aktivno sodelovanje v organih
univerze.
O vpisu iz prejšnjega odstavka odloča
komisija za študijske zadeve članice ali drug organ, določen s pravili članice.
Hitrejše napredovanje
154. člen
Študentu, ki pri študiju izkazuje
nadpovprečne študijske rezultate, se omogoči hitrejše napredovanje, če je to
glede na študijski proces mogoče.
Sklep o tem sprejme senat članice na
podlagi prošnje kandidata in obrazloženega mnenja komisije za študijske zadeve
ali drugega organa, določenega s pravili članice.
S sklepom se določi način hitrejšega
napredovanja.
Nadaljevanje študija po prekinitvi
155. člen
Prekinitev študija se računa od dne, ko je
študent izgubil status študenta.
Ne šteje se, da je prekinil študij študent,
ki je v času pred izgubo statusa študenta opravil vse izpite in druge s
študijskim programom predvidene obveznosti, ni pa še oddal diplomske naloge, če
od izgube statusa študenta nista minili več kot dve leti.
156. člen
Če študent prekine študij za manj kot dve
leti, ga lahko nadaljuje in dokonča po istem študijskem programu, ki je veljal
ob vpisu.
157. člen
Če sta minili več kot dve leti, odkar je
študent prekinil študij, mora za nadaljevanje študija vložiti prošnjo na
komisijo za študijske zadeve članice ali drug organ, določen s pravili članice.
Če se je v času prekinitve študija
spremenil študijski program, določi organ iz prejšnjega odstavka študentu
diferencialne izpite ali druge dodatne obveznosti kot pogoj za nadaljevanje
študija.
Če je zaradi napredka stroke v času daljše
prekinitve študija postalo znanje, ki se je zahtevalo na posameznem izpitu pred
prekinitvijo študija, neustrezno, lahko organ iz prejšnjega odstavka članice
poleg določitve diferencialnih obveznosti odloči, da mora študent ponovno
opraviti posamezne izpite ali druge obveznosti, ki jih je pred prekinitvijo
študija že opravil.
C) (črtano)
158. člen
(črtan)
D) Diplomsko delo
159. člen
S študijskim programom se lahko določi, da
mora študent ob koncu študija izdelati diplomsko delo.
Diplomsko delo je lahko v obliki pisne
naloge ali drugega izdelka, nastopa, predstavitve ipd.
160. člen
Diplomsko delo mora biti rezultat
samostojnega dela kandidata. Diplomsko delo je lahko tudi rezultat dela več
kandidatov, pri čemer pa mora biti iz njega jasno razviden
prispevek posameznega kandidata, ki mora sam zase ustrezati količinskim in
kakovostnim zahtevam diplomskega dela.
161. člen
Diplomsko delo se lahko sprejme in oceni,
potem ko je študent opravil druge študijske obveznosti, predpisane s študijskim
programom.
162. člen
Postopek prevzema, izdelave, zagovora in
ocene diplomskega dela določi senat članice.
E) Magistrsko delo
163. člen
Študent magistrskega študija mora ob koncu
študija izdelati magistrsko delo, če je tako določeno s študijskim programom.
Kandidat mora z njim dokazati, da obvlada
področje, s katerega je tema njegovega dela, in metodo raziskovalnega in
razvojnega dela.
Magistrsko delo je lahko tudi rezultat dela
več kandidatov oziroma raziskovalne skupine, pri čemer pa mora biti iz njega
jasno razviden prispevek posameznega kandidata, ki mora sam zase ustrezati
količinskim in kakovostnim zahtevam magistrskega dela.
164. člen
(črtan)
F) Doktorska disertacija
165. člen
Doktorska disertacija je pisno delo, ki
pomeni samostojen in izviren prispevek k znanstvenem področju, s katerega je
tema disertacije.
166. člen
Kandidat, ki želi pridobiti doktorat
znanosti, mora predložiti članici univerze, ki goji področje, na katerem želi
pridobiti doktorat znanosti:
1.    
prijavo z biografskimi podatki predlog teme in dispozicijo doktorske
disertacije;
2.    
dokazila o izpolnjevanju pogojev za prijavo;
3.    
seznam znanstvenih in drugih strokovnih del oziroma stvaritev.
167. člen
Senat članice imenuje v roku 30 dni
tričlansko komisijo, ki ugotovi, ali kandidat izpolnjuje pogoje za pridobitev
doktorata znanosti, in oceni ustreznost predlagane teme.
Komisija pripravi v nadaljnjih dveh mesecih
poročilo in ga predloži senatu članice, ki o njem razpravlja na svoji prvi
naslednji seji. Če je poročilo komisije pozitivno, predlaga komisija mentorja,
ki naj spremlja kandidatovo delo pri izdelavi disertacije.
Mentor pri izdelavi doktorske disertacije
je lahko oseba, ki ima naziv visokošolskega učitelja oziroma znanstvenega
delavca s področja teme doktorske disertacije. Mentorja imenuje na predlog
komisije senat članice.
Senat članice po obravnavi pozitivnega
poročila komisije pošlje predlog teme doktorske disertacije, skupaj z gradivom
in svojim mnenjem, senatu univerze. Pred obravnavo na senatu univerze obravnava
gradivo komisija za doktorski študij, ki jo lahko senat pooblasti za izdajo
soglasja k predlagani temi doktorske disertacije.
Senat univerze mora najkasneje v treh
mesecih odločiti o predlogu.
168. člen
Komisija za doktorski študij lahko zahteva
od kandidata, da v določenem roku dopolni ali spremeni temo disertacije,
oziroma od članice, da v določenem roku predlaga drugega mentorja.
169. člen
Kandidat za pridobitev doktorata znanosti
mora najpozneje v štirih letih od dneva, ko je bila sprejeta tema disertacije,
predložiti članici univerze izdelano doktorsko disertacijo.
Kandidat, ki
doktorske disertacije ne more predložiti v roku iz prvega odstavka tega člena,
lahko v soglasju z mentorjem zaprosi za podaljšanje roka. O tem odloči senat
članice, ki lahko podaljša rok za izdelavo doktorske disertacije za eno leto.
Senat članice lahko izjemoma podaljša rok za oddajo disertacije še za največ
eno leto, če presodi, da je to izrednega pomena za raziskavo in razvoj stroke
ali če so za to podani ustrezni opravičljivi zdravstveni in/ali socialni
razlogi.
Če kandidat ne predloži doktorske
disertacije v roku iz prvega odstavka tega člena in pred iztekom roka tudi ne
zaprosi za podaljšanje roka, se šteje, da je odstopil od prijavljene teme in da
je tema prosta. Po poteku
veljavnosti teme doktorske disertacije kandidat tega doktorskega študija ne
more zaključiti.
170. člen
Senat članice imenuje na svoji prvi seji po
predložitvi izdelane doktorske disertacije najmanj tri poročevalce za oceno
disertacije izmed učiteljev in znanstvenih delavcev, ki imajo doktorat znanosti
z znanstvenega področja, s katerega želi kandidat pridobiti doktorat znanosti.
En poročevalec je praviloma učitelj druge
članice ali druge univerze.
171. člen
Poročevalec za oceno disertacije je dolžan
v treh mesecih od svojega imenovanja pregledati disertacijo, podati pisno
poročilo o oceni disertacije in jo s predlogom predložiti senatu članice.
Senat članice na temelju predloženih
poročil doktorsko disertacijo sprejme, zavrne, ali pa jo vrne kandidatu, da jo
spremeni ali dopolni, in mu določi primeren rok. Poročevalec dopolnjeno
ali popravljeno disertacijo ponovno pregleda in predloži o njej novo
poročilo. Če kandidat v postavljenem roku disertacije ne popravi, se
disertacija zavrne.
Če je bila v postopku ugotavljanja podobnih vsebin
ugotovljena previsoka podobnost vsebine disertacije, senat članice po prejemu
doktorske disertacije in poročila o podobnih vsebinah doktorsko disertacijo
zavrne brez imenovanja poročevalcev za pripravo ocene.
Zavrnjene doktorske disertacije kandidat ne
more ponovno predložiti.
172. člen
Če je bila doktorska disertacija pozitivno
ocenjena in sprejeta, določi senat članice komisijo za zagovor.
Od sprejema disertacije do zagovora
praviloma ne sme miniti več kot en mesec.
173. člen
O zagovoru disertacije se piše zapisnik. V
zapisniku se navedejo vprašanja, ki so bila postavljena kandidatu.
Z uspešno opravljenim zagovorom disertacije
pridobi kandidat znanstveni naslov »doktor/doktorica znanosti«.
174. člen
Na predlog članice, kjer je kandidat
opravil uspešen zagovor doktorske disertacije, opravi rektor promocijo za
doktorja znanosti.
Promocija za doktorja znanosti je javna in
svečana. Postopek promocije se določi s posebnim pravilnikom.
175. člen
Diploma o doktoratu znanosti nosi ime
Univerze v Ljubljani in članice, na kateri je bil doktorat opravljen. V diplomi
se označi ime in priimek doktoranta ter datum in kraj njegovega rojstva.
Diploma o doktoratu znanosti vsebuje tudi naslov disertacije, mentorja,
morebitne somentorje in datum zagovora.
Diploma nosi datum uspešno opravljenega
zagovora disertacije in promocije. Podpišeta jo rektor in dekan članice, na
kateri je bil doktorat opravljen. V diplomo je vtisnjen pečat univerze.
G) Odvzem strokovnega ali znanstvenega
naslova
176. člen
Strokovni oziroma znanstveni naslov se
diplomantu odvzame, če se po pridobitvi naslova ugotovi: 
-      
da diplomant ni imel z zakonom zahtevane izobrazbe za vpis; 
-      
da diplomant ni opravil vseh obveznosti po študijskem programu; 
-      
da je diplomant pri zaključnem delu (diplomska naloga, magistrska
naloga, doktorska disertacija), ki je predpisano po študijskem programu,
avtorska dela drugih avtorjev v nasprotju z uveljavljenimi načini citiranja v
pomembnem delu prikazal kot svoje lastno delo; 
-      
da zaključno delo (diplomska naloga, magistrska naloga, doktorska
disertacija), ki je predpisano po študijskem programu, v pomembnem delu ni
rezultat diplomantovega lastnega dela, njegove ustvarjalnosti in dosežkov.
177. člen
O odvzemu znanstvenega naslova doktor
znanosti odloča senat univerze. 
O odvzemu vseh ostalih strokovnih in
znanstvenih naslovov odloča senat članice univerze, na kateri se je izvajal
študijski program, po katerem je diplomant pridobil naslov. 
Če članica iz prejšnjega odstavka ne
obstoji več, odloča o odvzemu senat članice, ki izvaja enak ali vsebinsko
podoben program. Če enakega ali podobnega programa ni več, odloča o odvzemu
strokovnega ali znanstvenega naslova senat univerze.
178. člen
Predlog za začetek postopka odvzema
znanstvenega oziroma strokovnega naslova poda rektor oziroma dekan, če
obstajajo okoliščine, ki kažejo na to, da so pogoji za odvzem znanstvenega
oziroma strokovnega naslova verjetno izkazani. 
O predlogu rektorja oziroma dekana odloči
pristojni senat. 
Če senat meni, da je predlog utemeljen,
sprejme sklep, s katerim začne postopek odvzema naslova in določi osebo, ki je
pooblaščena za vodenje postopka do izdaje odločbe (v nadaljevanju: pooblaščena
oseba). 
V primerih uvedbe postopka iz tretje ali
četrte alineje 176. člena senat imenuje komisijo treh visokošolskih učiteljev,
ki pripravijo ločena pisna poročila o razlogih za odvzem naslova. 
Član komisije ali pooblaščena ne sme biti
oseba, ki je sodelovala v postopku pridobitve strokovnega ali znanstvenega
naslova kot mentor, somentor ali član komisije za oceno diplomantovega
zaključnega dela, ki je predpisano s študijskim programom.
178.a člen
O začetku postopka odvzema znanstvenega ali
strokovnega naslova pooblaščena oseba obvesti diplomanta, zoper katerega je
uveden postopek (v nadaljevanju: diplomant). Diplomant se lahko postopka
udeležuje sam ali po pooblaščencu. 
Diplomant ima pravico pri pooblaščeni osebi
vpogledati v vse dokumente zadeve, biti seznanjen s stanjem zadeve, predlagati
dokaze v svojo korist in izvrševati vse druge pravice, ki jih ima kot stranka v
postopku ob smiselni uporabi zakona, ki ureja splošni upravni postopek, kolikor
ni s tem statutom postopek urejen drugače.
178.b člen
Če se postopek odvzema strokovnega ali
znanstvenega naslova vodi iz razloga iz druge alineje 176. člena tega statuta,
senat upoštevajoč okoliščine primera na predlog diplomanta odloči o prekinitvi
postopka odvzema. S sklepom o prekinitvi postopka naloži diplomantu, da v
določenem roku opravi manjkajoče obveznosti. Če zaradi spremembe študijskega
programa obveznosti ni več mogoče opraviti, senat naloži diplomantu druge
obveznosti iz enakega ali primerljivega študijskega programa v ustreznem
obsegu. Pri odločanju o tem senat smiselno uporabi pravila o nadaljevanju
študija po prekinitvi. 
Iz upravičenih razlogov lahko senat
določeni rok podaljša na predlog diplomanta, vložen pred potekom roka. 
Če diplomant v določenem roku opravi
manjkajoče obveznosti, senat na predlog pooblaščene osebe postopek odvzema
ustavi. Če diplomant v določenem roku ne opravi obveznosti, se postopek odvzema
nadaljuje.
178.c člen
Pooblaščena oseba mora pred odločanjem na
senatu pozvati diplomanta, da se najkasneje v roku 30 dni od prejema poziva
pisno izjavi o vseh dejstvih in okoliščinah, ki so pomembni za izdajo odločbe. 
Po prejemu pisne izjave diplomanta oziroma
po preteku roka iz prejšnjega odstavka pooblaščena oseba predlog odločitve in
poročilo o izvedbi postopka, skupaj z ločenimi poročili članov komisije iz
četrtega odstavka 178. člena, posreduje pristojnemu senatu.
179. člen
O odvzemu strokovnega ali znanstvenega
naslova odloča pristojni senat iz 177. člena na svoji seji. 
Če senat ugotovi, da obstoji kateri od
razlogov za odvzem strokovnega ali znanstvenega naslova, izda odločbo, s
katerim ta naslov odvzame, sicer pa postopek s sklepom ustavi. 
Znanstveni ali strokovni naslov se odvzame
z učinkom od dne, ko je diplomantu vročena odločba.
180. člen
Pravica do uporabe strokovnega ali
znanstvenega naslova preneha z vročitvijo odločbe o odvzemu naslova diplomantu.
Po vročitvi odločbe senata o odvzemu
naslova diplomantu, univerza v Uradnem listu Republike Slovenije prekliče
veljavnost izdane listine. 
Univerza vodi razvid podeljenih in odvzetih
naslovov.
H) Prehajanje med programi
181. člen
Za prehod med programi se šteje prenehanje
študentovega izobraževanja v študijskem programu, v katerega se je vpisal, in
nadaljevanje izobraževanja v novem študijskem programu, v katerem se del
študijskih obveznosti ali vse študijske obveznosti, ki jih je študent že
opravil v prvem študijskem programu, priznajo kot opravljene.
Za prehod med programi se ne šteje vpis v
začetni letnik novega študijskega programa, čeprav se študentu priznajo
posamezne obveznosti, ki jih je opravil v prvem študijskem programu. V tem
primeru mora kandidat izpolnjevati pogoje za vpis v začetni letnik v skladu z
zakonom in študijskim programom.
182. člen
Prehajanje med študijskimi programi je
mogoče:
-      
med študijskimi programi za pridobitev iste stopnje izobrazbe (med
študijskimi programi za pridobitev univerzitetne izobrazbe ali med študijskimi
programi za pridobitev visoke strokovne izobrazbe) ter
-      
med študijskimi programi za pridobitev univerzitetne izobrazbe in
programi za pridobitev visoke strokovne izobrazbe.
183. člen
S študijskimi programi se v skladu z
merili, ki jih določi Svet Republike Slovenije za visoko šolstvo, določijo
pogoji za prehode med študijskimi programi iste stopnje, ter pogoji za prehod
iz višješolskih študijskih programov v študijske programe prve stopnje.
Prehod med različnimi študijskimi programi
za pridobitev iste stopnje izobrazbe je mogoč, če je kandidatu pri vpisu v novi
študijski program mogoče priznati vsaj polovico obveznosti, ki jih je opravil
na prvem študijskem programu.
O izpolnjevanju obveznosti iz prvega
odstavka tega člena odloča senat članice, na kateri želi kandidat nadaljevati
študij. Senat lahko kandidatu določi tudi morebitne diferencialne izpite in
druge obveznosti.
184. člen
Prehod s študijskega programa za pridobitev
visoke strokovne izobrazbe na študijski program za pridobitev univerzitetne
izobrazbe je mogoč, če je to predvideno s študijskim programom za pridobitev
univerzitetne izobrazbe, v katerega se kandidat vpisuje, in če kandidat
izpolnjuje pogoje za vpis v začetni letnik tega programa.
185. člen
Prehod s študijskega programa za pridobitev
univerzitetne izobrazbe na študijski program za pridobitev visoke strokovne
izobrazbe je mogoč, če kandidat izpolnjuje pogoje za vpis v začetni letnik.
186. člen
Študent, ki želi nadaljevati študij v
drugem študijskem programu, vloži prošnjo na visokošolskem zavodu, na katerem
želi nadaljevati študij. Prošnji mora priložiti dokazila o opravljenih
obveznostih v prvem študijskem programu in dokazila o izpolnjevanju pogojev za
vpis v študijski program, po katerem želi nadaljevati študij.
187. člen
O prošnji za prehod odloča senat članice,
na kateri želi prosilec nadaljevati študij.
Zoper odločbo senata članice je mogoča
pritožba na senat univerze. Pritožbo mora kandidat vložiti v osmih dneh po
prejemu obvestila o zavrnitvi prošnje za prehod.
I) Prehajanje med univerzami
188. člen
Za prehod med univerzami se šteje
prenehanje študentovega izobraževanja na univerzi, na kateri je vpisan, in
nadaljevanje izobraževanja na Univerzi v Ljubljani.
Za prehod med univerzami se ne šteje vpis v
začetni letnik Univerze v Ljubljani, čeprav se študentu priznajo posamezne
obveznosti, ki jih je opravil na univerzi, na kateri je vpisan. V tem primeru
mora kandidat izpolnjevati pogoje za vpis v začetni letnik v skladu z zakonom
in študijskim programom.
189. člen
Kandidat, ki prehaja na Univerzo v
Ljubljani, mora za prehod izpolnjevati pogoje za vpis v višji letnik po
študijskem programu univerze, na kateri je vpisan.
Senat članice, na kateri želi kandidat nadaljevati
študij, določi kandidatu morebitne diferencialne izpite in druge obveznosti za
vpis ter letnik, v katerega se sme vpisati.
J) Vzporedni študij
190. člen
Vzporedni študij je študij po ločenih
programih univerze. Študent, ki uspešno opravi obveznosti po vseh študijskih
programih, dobi ločene diplome za vsakega od vzporednih študijskih programov.
Študent se lahko po uspešno opravljenem
prvem letniku študija vzporedno vpiše v drug študijski program, če izpolnjuje
pogoje za vpis.
191. člen
Študent, ki želi študirati vzporedno, svoji
prošnji priloži potrdilo o opravljenih obveznostih za vpis v višji letnik
visokošolskega zavoda, na katerem je že vpisan, ter soglasje pristojnega organa
tega zavoda za vzporedni študij.
Članice s svojimi pravili določijo kriterije
za izbiro v primeru omejitve vpisa v vzporedni študij.
K) Interdisciplinarni študij
192. člen
Na predlog senatov članic lahko senat
univerze sprejme interdisciplinarni študijski program za dodiplomski in
podiplomski študij, ki ga izvaja več članic. V takem primeru senat univerze
imenuje programski svet, ki koordinira organizacijo in izvajanje
interdisciplinarnega študijskega programa.
Organizacijsko – tehnična opravila za
interdisciplinarni študij lahko opravlja univerza ali ena izmed članic.
Študent, ki uspešno opravi obveznosti po
interdisciplinarnem študijskem programu, dobi diplomo in strokovni naslov v
skladu s študijskim programom.
L) Dvopredmetni študij
193. člen
Članice lahko organizirajo dvopredmetni
študij.
Dvopredmetni študij lahko izvaja ena ali
več članic po programu, ki ga sprejmejo senati članic in potrdi senat univerze.
194. člen
Kadar izvajata dvopredmetni študij dve ali
več članic, se v študijskih programih opredelijo obveznosti vsake članice
izvajalke dvopredmetnega študija.
195. člen
Po uspešno opravljenih obveznostih
dvopredmetnega študija se izda enotna diploma, s katero pridobi študent
strokovna naslova z navedbo obeh področij študija.
M) Skupni študijski programi
196. člen
Skupne študijske programe izvaja univerza
ali njena članica skupaj z eno ali več univerzami ali fakultetami iz Republike
Slovenije ali tujine, skladno z merili Sveta RS za visoko šolstvo.
Študent, ki opravi vse obveznosti po
skupnem študijskem programu za pridobitev izobrazbe, dobi skupno diplomo, v
kateri so navedeni vsi izvajalci iz prvega odstavka tega člena.
Skupna diploma je javna listina.
Vsebino in obliko skupne diplome ter
priloge k diplomi določijo izvajalci iz prvega odstavka tega člena.
N) Individualni študij
197. člen
Individualni študij je oblika študija, pri
kateri se organizirano pedagoško delo (predavanja, vaje, seminarji) nadomešča z
individualnimi konzultacijami.
Individualni študij se izvaja, če se v
razpisan program študija ne vpiše več kot pet kandidatov in če ustanovitelj
zagotovi za to potrebna sredstva.
7. Raziskovalno in razvojno delo
198. člen
Raziskovalno in razvojno delo je temelj za
kvalitetno izvajanje pedagoškega dela na univerzi in tvori z njim neločljivo
celoto.
Poleg raziskovalnega in razvojnega dela,
ki je neposredno vezano na izobraževalni proces in je sestavina nacionalnega
programa visokega šolstva, izvaja univerza prek svojih članic tudi temeljno,
razvojno in uporabno raziskovalno delo, ki je sestavina nacionalnega
raziskovalnega in razvojnega programa, ali raziskovalnih programov
Evropske unije.
Univerza prek svojih članic izvaja tudi drugo
raziskovalno in razvojno delo po naročilu tretjih oseb javnega in
zasebnega prava.
199. člen
Raziskovalno in razvojno delo na univerzi
poteka v skladu z izhodišči in strategijo, ki jih sprejme senat univerze.
200. člen
Učitelji, znanstveni delavci in sodelavci
so dolžni svoje raziskovalno in razvojno delo opravljati v okviru univerze.
Rektor lahko na predlog senata članice
dovoli posameznemu učitelju, znanstvenem delavcu in sodelavcu, da del
raziskovalnega dela izvaja zunaj univerze.
Univerza ureja obveznosti in pravice, ki
izhajajo iz inovacij, ustvarjenih v delovnem razmerju, s pravilnikom o
intelektualni lastnini.
201. člen
Učitelji, znanstveni delavci in sodelavci
so dolžni pristojnim službam uprave univerze posredovati podatke o svojem
raziskovalnem in razvojnem delu, ki so potrebni za sprotno vodenje kadrovskih
in drugih evidenc.
8. Svetovalno delo
202. člen
Učitelji, znanstveni delavci in sodelavci,
ki redno in v celoti opravljajo svoje pedagoške in raziskovalne in razvojne
obveznosti, lahko opravljajo svetovalno delo.
Svetovalno delo iz prvega odstavka tega
člena je dajanje pisnih in ustnih strokovnih mnenj in nasvetov uporabnikom
zunaj univerze.
203. člen
O prevzemu konkretne svetovalne naloge mora
učitelj, znanstveni delavec in sodelavec pisno obvestiti dekana.
9. Umetniško delo
204. člen
Umetniško delo je temelj za kvalitetno
izvajanje pedagoškega dela na umetniških akademijah univerze in je z njim
neločljivo povezano.
Učitelj na umetniških akademijah lahko
opravlja tudi drugo umetniško delo, o katerem mora pisno obvestiti dekana.
10. Izvajanje dela izven univerze
204.a člen
Visokošolski učitelji, znanstveni delavci in sodelavci ne
smejo brez soglasja UL za svoj ali tuj račun opravljati pedagoškega,
raziskovalnega, umetniškega, razvojnega, strokovnega in svetovalnega dela na
področjih, ki sodijo v dejavnosti, ki jih dejansko opravlja UL, in pomeni ali
bi lahko pomenilo za UL konkurenco. Šteje se, da je soglasje dano, če je delo
opravljeno za osebo, s katero ima UL sklenjeno pogodbo o sodelovanju ali če je
UL izvajalcu dela v skladu s predpisanimi postopki dala soglasje za opravljanje
dopolnilnega dela.
Prejšnji odstavek ne velja za občasna kratkotrajna dela in
storitve, kot so posamezna predavanja, objava člankov in razprav, mnenja,
seminarji, mojstrski tečaji, recenzije in podobno.
Pogoje in način izdaje soglasja iz prvega odstavka se
podrobneje uredi v pravilniku, ki ga sprejme senat UL s soglasjem Upravnega
odbora UL.
VIII. VISOKOŠOLSKI UČITELJI, ZNANSTVENI DELAVCI IN
VISOKOŠOLSKI SODELAVCI
205. člen
Pedagoški proces univerzitetnega
dodiplomskega in podiplomskega študija lahko vodijo samo visokošolski učitelji,
ki imajo ustrezen naziv.
Program visokošolskega strokovnega študija
lahko vodijo poleg visokošolskih učiteljev iz prvega odstavka tega člena tudi
višji predavatelji in predavatelji.
Pri pedagoškem in raziskovalnem delu lahko
skladno z veljavnimi predpisi in v soglasju z zainteresirano članico sodelujejo
tudi upokojeni učitelji univerze z ustreznim nazivom.
206. člen
V pedagoškem procesu dodiplomskega študija
lahko sodelujejo tudi visokošolski sodelavci.
Nosilec predmeta lahko v skladu s potrebami
študijskega programa povabi k sodelovanju pri obravnavi posameznih problemov
ali tem priznane strokovnjake iz prakse, ki nimajo ustreznega naziva.
Če je s študijskim programom predvidena
obvezna praksa, lahko pri njenem izvajanju sodelujejo strokovnjaki brez naziva,
ki so redno zaposleni v organizaciji, v kateri se opravlja praksa.
1. Nazivi
207. člen
Visokošolski učitelji (učitelji) so:
redni profesor,
izredni profesor,
docent in
lektor.
Visokošolski učitelji v visokošolskih
strokovnih programih so tudi:
višji predavatelji in
predavatelji.
208. člen
Visokošolski sodelavci (sodelavci) so:
asistent,
bibliotekar,
strokovni svetnik,
višji strokovni sodelavec,
strokovni sodelavec in
učitelj veščin.
209. člen
Raziskovalci so znanstveni delavci in
raziskovalni sodelavci.
Znanstveni delavci so:
znanstveni svetnik,
višji znanstveni sodelavec
in
znanstveni sodelavec.
Raziskovalni sodelavec je asistent –
raziskovalec.
210. člen
V naziv docent, izredni profesor in redni
profesor je lahko izvoljen, kdor ima doktorat znanosti in preverjene pedagoške
sposobnosti.
V naziv znanstvenega svetnika, višjega znanstvenega
sodelavca in znanstvenega sodelavca je lahko izvoljen, kdor ima doktorat
znanosti.
V naziv visokošolskega učitelja umetniških
disciplin je lahko izvoljen, kdor je končal najmanj študijski program druge
stopnje, ima priznana umetniška dela in preverjene pedagoške sposobnosti.
V naziv višjega predavatelja je lahko
izvoljen, kdor je končal najmanj študijski program druge stopnje in ima
preverjene pedagoške sposobnosti.
V naziv predavatelja ali lektorja je lahko
izvoljen, kdor je končal najmanj študijski program druge stopnje ali študijski
program prve stopnje v obsegu najmanj 240 kreditnih točk in ima preverjene
pedagoške sposobnosti.
V naziv visokošolskega sodelavca in
raziskovalnega sodelavca je lahko izvoljen, kdor je končal najmanj študijski
program druge stopnje.
Za izvolitev v naziv mora kandidat
izpolnjevati pogoje, določene z merili, ki jih sprejme senat univerze.
2. Postopek za izvolitev v naziv
211. člen
Redne profesorje in znanstvene svetnike
voli senat univerze za neomejeno dobo.
Izredne profesorje, docente, višje
predavatelje, predavatelje, znanstvene sodelavce, višje znanstvene sodelavce in
lektorje voli senat članice za dobo petih let.
Asistente in raziskovalne sodelavce voli
senat članice za dobo treh let.
Druge visokošolske sodelavce voli senat
članice za neomejeno dobo.
212. člen
V dobo izvolitve v naziv se ne štejejo čas
porodniškega, očetovskega ali starševskega dopusta in bolniška odsotnost daljša
od enega leta.
213. člen
Postopek za izvolitev v naziv
visokošolskega učitelja, znanstvenega delavca in visokošolskega sodelavca se
začne na prošnjo kandidata za izvolitev v naziv.
Kandidat mora vložiti pisno prošnjo na
članici, ki goji področje, za katero se želi habilitirati. Prošnji mora
priložiti življenjepis in bibliografijo.
214. člen
Senat članice, na kateri teče postopek za
izvolitev v naziv visokošolskega učitelja, znanstvenega delavca in
visokošolskega sodelavca, imenuje v enem mesecu od vložitve prošnje za
izvolitev v naziv tri poročevalce o usposobljenosti kandidata in jim določi rok
za izdelavo ocen. Rok ne sme biti krajši od enega meseca in ne daljši od treh
mesecev.
Poročevalec je lahko učitelj, ki ima vsaj
isti naziv, kot je naziv, v katerega se voli kandidat.
Vsak poročevalec mora v roku predložiti
članici, na kateri teče postopek, oceno iz prejšnjega odstavka.
Vsebina ocene je uradna skrivnost.
215. člen
V primeru prve izvolitve v naziv ali
izvolitve v višji naziv članica posreduje celotno gradivo habilitacijski
komisiji, skupaj z ocenami poročevalcev, mnenjem študentskega sveta
in rezultati študentske ankete o pedagoškem delu kandidata.
Habilitacijska komisija v roku dveh mesecev
odloči o prošnji za izvolitev v naziv in svojo odločitev posreduje senatu, ki
je pristojen za izvolitev.
Če habilitacijska komisija ugotovi, da so
mnenja dveh ali več poročevalcev za ugotavljanje strokovne usposobljenosti
kandidata negativna, sprejme sklep, da niso izpolnjeni pogoji za nadaljevanje
postopka, ter o tem obvesti senat članice, pred katero teče postopek za
izvolitev v naziv. Senat članice sprejme ugotovitveni sklep o ustavitvi
postopka.
Pri ponovni izvolitvi odloča senat članice
na osnovi gradiva iz prvega odstavka tega člena.
216. člen
Senat članice v roku enega meseca po
prejemu soglasja habilitacijske komisije odloči o izvolitvi kandidata v naziv.
Če habilitacijska komisija ni dala
soglasja, senat članice v roku enega meseca sprejme ugotovitveni sklep, da
izvolitev v naziv ni mogoča.
217. člen
Kandidat, ki v postopku za izvolitev naziv
ni bil izvoljen, ne more ponovno zaprositi za izvolitev v ta naziv pred potekom
enega leta, odkar mu je bila vloga zavrnjena.
217.a člen
Če se na razpis za mesto učitelja na UL
prijavi kandidat, ki že ima naziv učitelja na drugi univerzi, je potrebno pred
odločitvijo o izbiri v posebnem postopku ugotoviti enakovrednost njegovega
naziva z učiteljskim nazivom na UL. 
Kadar je potreben postopek ugotavljanja
enakovrednosti učiteljskega naziva se postopek izbire prijavljenih kandidatov
lahko podaljša za čas, ki je potreben za izvedbo postopka za ugotavljanje enakovrednosti
učiteljskega naziva.
217.b člen
V postopku ugotavljanja enakovrednosti
učiteljskega naziva, pridobljenega na drugi univerzi, se ugotavlja
enakovrednost količinskih in kakovostnih kriterijev, na temelju katerih je
kandidat pridobil učiteljski naziv na drugi univerzi, s kriteriji, ki se
zahtevajo za izvolitev v naziv po Merilih za volitve v nazive visokošolskih
učiteljev, znanstvenih delavcev in sodelavcev. 
V postopku ugotavljanja enakovrednosti
učiteljskega naziva, pridobljenega na tuji univerzi, se smiselno uporabljajo
določila tega Statuta o izvolitvi v naziv.
217.c člen
Postopek ugotavljanja enakovrednosti
učiteljskega naziva, pridobljenega na drugi univerzi, teče na članici, ki je
dala pobudo za razpis prostega mesta učitelja. 
Postopek se začne z ugotovitvenim sklepom
dekana o tem, da se je na razpis prijavil kandidat, ki je pridobil učiteljski
naziv na drugi univerzi. 
Senat članice, na kateri teče postopek
ugotavljanja enakovrednosti učiteljskega naziva, pozove kandidata, da nemudoma
predloži podatke o postopku, po katerem je pridobil naziv učitelja, biografijo
in bibliografijo ter v fizični obliki tri najpomembnejša dela, dostopna v enem
od svetovnih jezikov. 
Senat članice imenuje izmed učiteljev UL
tri poročevalce, ki v roku enega meseca izdelajo vsak svoje poročilo o
enakovrednosti kandidatovega učiteljskega naziva z nazivom učitelja na Univerzi
v Ljubljani. 
Dekan članice, na kateri teče postopek,
posreduje poročila poročevalcev skupaj z ostalim gradivom habilitacijski
komisiji UL.
217.č člen
Habilitacijska komisija na temelju poročil
poročevalcev, prejetega gradiva in splošno dostopnih podatkov ugotovi, ali je
kandidatov učiteljski naziv enakovreden učiteljskemu nazivu na UL in izda o tem
pozitivno ali negativno mnenje. 
Na temelju pozitivnega mnenja
habilitacijske komisije sprejme senat članice na kateri teče postopek,
ugotovitveni sklep, da je kandidatov učiteljski naziv enakovreden učiteljskemu
nazivu na UL. 
V primeru negativnega mnenja habilitacijske
komisije sprejme senat članice na kateri teče postopek, ugotovitveni sklep, da
kandidatov učiteljski naziv ni enakovreden učiteljskemu nazivu na UL in da
kandidat ne more biti izbran na javnem razpisu za mesto učitelja na UL.
217.d člen
Če kandidat v enem mesecu odkar je bil
pozvan ne posreduje zahtevanih podatkov in tudi ne zaprosi za podaljšanje roka,
senat članice, na kateri teče postopek, sprejme sklep o ustavitvi postopka za
ugotavljanje enakovrednosti učiteljskega naziva pridobljenega na drugi univerzi
z ustreznim učiteljskim nazivom na UL.
A) Pritožba v postopku za izvolitev v
naziv
Pravica do pritožbe
218. člen
Kandidat lahko v 15 dneh od dneva, ko mu je
bila vročena odločba, s katero je bila njegova vloga za izvolitev v naziv
zavrnjena oziroma s katero je bilo odločeno o njegovi ponovni izvolitvi v isti
naziv, vloži pritožbo na senat univerze.
Razlogi za pritožbo
219. člen
Pritožba se lahko vloži iz naslednjih
razlogov:
1.    
če so bile kršene določbe zakona ali tega statuta o postopku za
izvolitev v naziv,
2.    
če so bila v postopku za izvolitev nepravilno ali nepopolno ugotovljena
dejstva, ki so pomembna za odločitev.
Postopek s pritožbo
220. člen
Pritožba se vloži na članici, ki je vodila
postopek za izvolitev v naziv. Ta jo je dolžna v roku sedmih dni posredovati
univerzi.
Senat univerze na prvi seji po prejemu
pritožbe določi izmed svojih članov poročevalca.
Poročevalec izdela v roku 30 dni poročilo
in ga predloži senatu univerze.
220.a člen
Univerza po prejemu pritožbe obvesti
kandidata, da lahko v roku desetih dni od prejema obvestila v navzočnosti
pooblaščenega delavca univerze vpogleda v dokumentacijo pritožbenega postopka
in da se lahko v nadaljnjih desetih dneh od vpogleda v dokumentacijo pisno
opredeli do vseh dejstev v pritožbenem postopku.
Odločanje o pritožbi
221. člen
Senat univerze odloča o pritožbi na prvi
seji po prejemu poročila poročevalca.
Če iz poročila poročevalca izhaja, da je
pritožba prepozna, rektor pritožbo zavrže in o tem obvesti senat.
222. člen
O pritožbi odloči senat univerze na
nejavnem delu seje, na kateri opravi posvetovanje in glasovanje.
Posvetovanje se začne s poročilom
poročevalca, ki predstavi senatu ustrezen sklep.
Senat univerze lahko pritožbo zavrne ali ji
ugodi, s tem da izpodbijani akt razveljavi in zadevo vrne v ponovno odločanje
na članico v fazo postopka, v kateri je prišlo do kršitve.
Senat odloča z večino glasov navzočih
članov, pri čemer se član senata ne more vzdržati glasovanja.
Odločitev senata univerze je dokončna.
B) Postopek za odvzem naziva
223. člen
Če učitelj, znanstveni delavec ali sodelavec
ne izpolnjuje za izvolitev v naziv predpisanih pogojev, začne senat, ki je
pristojen za izvolitev, postopek za odvzem naziva.
224. člen
Postopek za odvzem naziva zaradi
neizpolnjevanja pogojev, določenih za izvolitev v naziv, se začne, če obstaja
utemeljen sum, da je kandidat v postopku za izvolitev v naziv navajal lažne
podatke, ki so bistveno vplivali na njegovo izvolitev v naziv.
225. člen
V postopku za odvzem naziva se analogno
uporabljajo določbe tega statuta o postopku za izvolitev v naziv.
C) Prenehanje delovnega razmerja zaradi
izgube naziva
226. člen
Šteje se, da nima zmožnosti za opravljanje
dela delavec, ki ni obnovil habilitacijskega naziva, ki je pogoj za opravljanje
del delovnega mesta, na katerega je razporejen.
Pristojni organ je delavcu iz
prejšnjega odstavka dolžan ponuditi pogodbo o zaposlitvi za drugo
delovno mesto, za katero izpolnjuje pogoje, oziroma, če takega
mesta ni, začeti postopek za prenehanje pogodbe o zaposlitvi.
227. člen
Tistemu, ki je pravočasno vložil popolno
zahtevo za izvolitev, vendar postopek do izteka veljavnosti dotedanjega naziva
še ni končan, se veljavnost obstoječega naziva podaljša do dokončne odločitve.
3. Gostujoči učitelji
228. člen
Članica lahko vključi v svoje pedagoško,
raziskovalno in razvojno ter umetniško delo učitelje tujih univerz za izvedbo
ciklusa ali vseh predavanj posameznega predmeta.
Gostujoči učitelj se lahko vključi tudi v
raziskovalno delo na članici.
229. člen
Univerza povabi k sodelovanju gostujočega
učitelja v primeru in za čas odsotnosti učitelja, ki je na sobotnem letu, in v
drugih primerih, ko to zahteva pedagoški proces.
230. člen
Gostujoči učitelj lahko sodeluje pri delu
organov, komisij in delovnih teles članice brez pravice glasovanja, razen če se
sprejemajo odločitve o vprašanjih, ki neposredno zadevajo predmet ali predmetno
področje njegovega dela.
4. Sobotno leto
231. člen
Učitelj ima v šestih letih opravljanja dela
pravico do odsotnosti največ dvanajstih mesecev za poglobljeno izpopolnjevanje
doma ali v tujini.
Odsotnost učitelja zaradi sobotnega leta ne
sme ovirati poteka pedagoškega procesa.
Sredstva za izvedbo sobotnega leta se
zagotovijo s finančnim načrtom članice.
V času odsotnosti iz prvega odstavka tega
člena pripada visokošolskemu učitelju plača v višini koeficienta, priznanega za
njegovo delovno mesto in dodatka za delovno dobo le, če ustanovitelj zagotovi
za to ustrezna sredstva.
232. člen
O pravici do sobotnega leta odloči rektor
na podlagi predloga dekana in pisne vloge kandidata v skladu s pravilnikom o
sobotnem letu, ki ga sprejme upravni odbor.
Predlog dekana mora vsebovati tudi podatke
o nadomeščanju v času odsotnosti visokošolskega učitelja.
Pisna vloga za sobotno leto mora biti
vložena eno študijsko leto pred začetkom planirane odsotnosti in mora vsebovati
načrt dela za čas sobotnega leta.
5. Pravice in dolžnosti učiteljev,
znanstvenih delavcev in sodelavcev v pedagoškem delu
233. člen
Univerza prek svojih članic v okviru
materialnih možnosti zagotavlja materialne pogoje za nemoteno pedagoško in
raziskovalno in razvojno delo učiteljev, znanstvenih delavcev in sodelavcev, s
tem da skrbi za:
-      
smotrno vlaganje v vzdrževanje in širitev obstoječih prostorskih
kapacitet,
-      
vzdrževanje, nabavo in posodabljanje opreme za raziskovalno in pedagoško
delo,
-      
nabavo strokovne literature in periodike ter
-      
razvoj informacijskih in knjižničnih sistemov na univerzi.
234. člen
Učitelj, znanstveni delavec in sodelavec je
dolžan pri svojem delu:
-      
izhajati iz načel humanizma in avtonomije univerze, svobode znanstvenega
in umetniškega ustvarjanja ter poučevanja,
-      
spoštovati sprejete akte univerze in iz njih izhajajoče sklepe njenih
organov,
-      
spoštovati načela stroke in znanstvene poštenosti in
-      
utrjevati ugled univerze.
235. člen
Učitelj in sodelavec je dolžan pri delu s
študenti dosledno opravljati svoje pedagoške obveznosti, zlasti s tem da:
1.    
pripravlja in izvaja predavanja, seminarje, vaje in druge oblike
pedagoškega dela,
2.    
pripravlja ustrezno študijsko gradivo za svoj predmet,
3.    
tekoče in vestno opravlja mentorstvo pri diplomskih,
magistrskih in seminarskih delih ter pri raziskovalnem delu študentov,
4.    
ima vsaj eno uro na teden govorilne ure za študente, pri čemer ima na
vsakih 250 vpisanih študentov pri svojih predmetih še dodatne govorilne ure ter
5.    
zagotovi nemoten potek izpitov v razpisanih izpitnih rokih.
236. člen
Učitelj, znanstveni delavec in sodelavec,
ki je član organa univerze ali članice oziroma je imenovan za poročevalca ali
člana komisije za izvedbo posamezne naloge, je dolžan prevzeti naloge in jih
vestno in v roku opraviti.
IX. ŠTUDENTJE
1. Status
237. člen
Študent po tem statutu je oseba, ki je
vpisana na Univerzo v Ljubljani.
Status študenta se izkazuje z univerzitetno
študentsko izkaznico. Vsebino in obliko študentske izkaznice ureja poseben
pravilnik.
238. člen
Študentom, ki imajo status študenta-športnika,
status študenta-priznanega umetnika in status študenta s posebnimi potrebami,
oziroma zaradi svojega izven študijskega delovanja, bolezni ali
okvare ne morejo v roku opravljati študijskih obveznosti, se lahko izjemoma
podaljša status študenta.
Status študenta športnika dobi študent, ki
ob vpisu v prvi ali višji letnik predloži potrdilo o kategorizaciji pri
Olimpijskem komiteju Slovenije.
Status študenta priznanega umetnika dobi
študent, ki mu senat članice na njegov predlog, na temelju predloženih kritik,
objavljenih v strokovnem in dnevnem tisku, s sklepom podeli ta status.
Status študenta s posebnimi potrebami dobi študent na podlagi
posebnega pravilnika o študentih s posebnimi potrebami.
Članica s pravili opredeli način
opravljanja študijskih obveznosti in pogoje za prehod v višji letnik za
študente iz drugega, tretjega in četrtega odstavka tega člena.
238.a člen
(status študenta s posebnimi potrebami)
(1) Študenti, ki zaradi dolgotrajnih
poškodb, motenj, primanjkljajev ali bolezni, potrebujejo prilagojene pogoje izobraževanja, da bi se lahko učinkovito vključili v
izvajanje študijskih programov,
lahko zaprosijo za pridobitev statusa študenta s posebnimi potrebami.
(2) O statusu študenta s posebnimi
potrebami in potrebnih prilagoditvah
odločajo pristojni organi članice, v katere študijski program je študent vpisan.
(3) Prilagoditve se nanašajo na način
izvajanja obveznosti študentov
in način preverjanja oziroma izkazovanja znanja, ne smejo pa zniževati zahtevanih standardov doseganja znanj.
(4) Pogoje, merila, postopek in vrste
prilagoditev v zvezi s
statusom študenta s posebnimi potrebami podrobneje ureja pravilnik, ki ga sprejme senat univerze,
v skladu s tem pravilnikom pa
lahko dodatno ureditev določijo članice z internimi akti.
239. člen
Status študentu preneha v skladu z zakonom.
Status študenta tretje stopnje preneha eno
leto po zaključku zadnjega semestra študijskega programa.
V primerih, ko zakon tako določa, se
študentu iz upravičenih razlogov status študenta lahko tudi podaljša, vendar
največ za eno leto.
O podaljšanju statusa iz upravičenih
razlogov, kot so npr.: daljša bolezen, izjemne družinske in socialne
okoliščine, poseben status študenta, odloča komisija za študijske zadeve
članice ali drug organ, določen s pravili članice.
Študentke matere, ki v času študija rodijo,
imajo pravico do podaljšanja študentskega statusa za eno leto za vsakega živo
rojenega otroka.
240. člen
(črtan)
2. Pravice in dolžnosti študentov
241. člen
Študent ima pravice in dolžnosti, ki
izhajajo iz zakona in iz tega statuta.
242. člen
Študent, ki meni, da so bile kršene njegove
pravice, ima v skladu s tem statutom pravico do ugovora ali pritožbe.
243. člen
Študentje imajo prek svojih predstavnikov
pravico sodelovati pri delu organov univerze in članic, dajati pobude, mnenja
in sprejemati odločitve v skladu s tem statutom.
244. člen
Študent ima indeks, ki je v papirni ali
elektronski obliki, v katerega se vpisujejo študijske obveznosti in ocene
uspešno opravljenih izpitov.
X. OCENJEVANJE KAKOVOSTI
245. člen
Univerza skrbi za ohranjanje in rast ravni
kakovosti ter redno izvaja samoocenjevanje (samoevalvacijo).
Merila za samoocenjevanje sprejme s
soglasjem senata rektor.
Samoevalvacijsko poročilo Univerze pripravi
komisija senata za kakovost na temelju samoevalvacijskih poročil, ki jih
sprejmejo senati članic.
Samoevalvacijsko poročilo sprejme senat
univerze enkrat letno in ga predloži svetu za evalvacijo visokega šolstva.
XI. PRIZNANJA UNIVERZE
246. člen
Univerza podeljuje naslednja priznanja:
1.    
naziv »častni doktor Univerze v Ljubljani«,
2.    
naziv »častni senator Univerze v Ljubljani«,
3.    
naziv »zaslužni profesor«,
4.    
zlato plaketo Univerze v Ljubljani, 
5.    
svečano listino mladim visokošolskim učiteljem in visokošolskim
sodelavcem,
6.    
zlato plaketo »Pro universitate labacensi«,
7.    
Prešernovo nagrado za študente,
8.    
svečano listino za študente.
247. člen
Pravilnik o priznanjih univerze sprejme
senat univerze.
S pravilnikom iz prejšnjega odstavka se
določijo število, pogoji, postopek ter oblika priznanj oziroma pravice in
status, ki izvirajo iz posameznega priznanja Univerze v Ljubljani.
248. člen
O podelitvi priznanj iz 246. člena
odločajo:
-      
za priznanja iz točk 1–6 senat univerze na predlog komisije za
podeljevanje častnih nazivov in nagrad;
-      
za priznanje iz točke 7 komisija za Prešernove nagrade za študente,
-      
za priznanja iz točke 8 komisija za podeljevanje častnih nazivov in
nagrad na predlog senatov članic.
249. člen
Članica lahko s svojim pravili določi
posebna priznanja članice.
XII. DISCIPLINSKA ODGOVORNOST ŠTUDENTOV
250. člen
Disciplinsko odgovornost študentov univerze
ureja pravilnik, ki ga sprejme senat univerze. Pred sprejemom pravilnika o
disciplinski odgovornosti študentov mora senat pridobiti mnenje študentskega
sveta univerze.
XIII. UPRAVA UNIVERZE
251. člen
Univerza ima za opravljanje
upravno-administrativnih in strokovno-tehničnih nalog pri izvajanju
nacionalnega programa visokega šolstva in raziskovalnega ter razvojnega dela
upravo.
Naloge uprave izvajajo tajništvo univerze
(rektorat) in tajništva članic (dekanati).
Tajništva članic lahko poleg nalog iz
prejšnjega odstavka opravljajo tudi naloge iz 16. člena tega statuta.
Upravo univerze vodi glavni tajnik
univerze, ki je hkrati vodja tajništva univerze.
252. člen
S pravilnikom o notranji organizaciji, ki
ga sprejme upravni odbor univerze, se določi organizacija služb na univerzi.
Sistemizacijo delovnih mest uprave univerze
določi rektor na predlog glavnega tajnika.
1. Tajništvo univerze
253. člen
Tajništvo univerze opravlja
strokovno-administrativne in tehnične naloge, ki zadevajo univerzo v celoti, na
naslednjih področjih:
1.    
izobraževalno, raziskovalno in razvojno ter umetniško,
2.    
kadrovsko, pravno in splošno,
3.    
gospodarsko (načrtovanje razvoja, upravljanje s premoženjem,
finančno-računovodstvo),
4.    
vzdrževanje skupnih podatkovnih baz, organizacija in koordiniranje
informacijske dejavnosti univerze.
253.a člen
V okviru tajništva deluje skupna služba
notranje revizije za področje celotnega poslovanja članic in rektorata
(uprave).
254. člen
Naloge iz 253.
člena vodi in koordinira glavni tajnik univerze.
255. člen
Glavnega tajnika univerze imenuje upravni
odbor univerze na predlog rektorja in na podlagi javnega razpisa za dobo šestih
let z možnostjo ponovnega imenovanja.
Glavni tajnik univerze je vodstveni
delavec, s katerim sklene univerza pogodbo o zaposlitvi, ki jo podpiše rektor. (črtan)
256. člen
Za glavnega tajnika je lahko imenovan, kdor
ima:
1.    
specializacijo po visokošolski izobrazbi (prejšnja), univerzitetno
izobrazbo (prejšnja) ali magistrsko izobrazbo 2. stopnje (bolonjski sistem),
2.    
izkazane vodstvene in organizacijske sposobnosti,
3.    
vsaj pet let delovnih izkušenj na vodstvenih delovnih mestih,
4.    
aktivno znanje vsaj enega svetovnega jezika.
257. člen
Glavni tajnik univerze ima pomočnike,
katerih delovno področje ureja pravilnik o notranji organizaciji univerze.
Pomočnike glavnega tajnika imenuje glavni
tajnik na podlagi javnega razpisa. (črtan)
258. člen
Za pomočnika glavnega tajnika je lahko
imenovan, kdor ima:
-      
univerzitetno izobrazbo ustrezne smeri,
-      
izkazane vodstvene in organizacijske sposobnosti,
-      
vsaj pet let delovnih izkušenj,
-      
aktivno znanje vsaj enega svetovnega jezika.
259. člen
V primeru daljše odsotnosti nadomešča
glavnega tajnika univerze pomočnik, ki ga za to pisno pooblasti glavni tajnik.
2. Tajništvo članice
260. člen
Tajništvo članice izvaja upravno-strokovno
tehnične naloge iz 253. člena tega statuta v okviru članice.
Tajništvo članice opravlja tudi
upravno-administrativne in finančno-gospodarske naloge v zvezi z izvajanjem
dejavnosti članice iz 16. člena tega statuta.
261. člen
Tajništvo članice vodi tajnik članice.
Tajnika članice imenuje dekan po predhodnem
mnenju glavnega tajnika univerze na podlagi javnega razpisa.
S tajnikom članice sklene univerza pogodbo
o zaposlitvi, ki jo podpiše dekan. S pogodbo se poleg osnovne plače tajnika,
določene z akti, ki urejajo področje plač delavcev univerze, lahko določi tudi
način in obseg plačila za opravljanje konkretnih zadolžitev tajnika
članice pri izvajanju dejavnosti članice iz 16. člena tega
statuta.
262. člen
Za tajnika članice je lahko imenovan, kdor
ima:
1.    
univerzitetno izobrazbo praviloma pravne smeri,
2.    
izkazane vodstvene in organizacijske sposobnosti,
3.    
vsaj pet let delovnih izkušenj,
4.    
aktivno znanje vsaj enega svetovnega jezika.
XIV. EVIDENCE Z OSEBNIMI PODATKI
1. Evidence z osebnimi podatki
zaposlenih
263. člen
Univerza in članice vodijo naslednje
evidence z osebnimi podatki zaposlenih:
1.    
evidenco o zaposlenih delavcih,
2.    
evidenco o plačah.
V evidenco o zaposlenih delavcih se
vpisujejo podatki za vsakega delavca, ki je v delovnem razmerju. Voditi se
začne z dnem, ko delavec sklene delovno razmerje, neha pa z dnem, ko mu delovno
razmerje preneha. Delavec mora vsako spremembo podatkov, ki so bili vpisani v
evidenco na podlagi njegove izjave ali osebnih listin, v 15 dneh po nastanku
spremembo prijaviti delodajalcu, če ta ni bil o njej kako drugače neposredno
obveščen.
Evidenca o plačah se za posameznega delavca
začne voditi z dnem, ko sklene delovno razmerje, neha pa z dnem, ko mu delovno
razmerje preneha.
Evidence iz 1. in 2. točke prvega odstavka tega člena vsebujejo: ime in priimek delavca (za delavke tudi dekliški
priimek), spol, datum, kraj in občino rojstva, stalno in začasno bivališče
oziroma drugi kraj, s katerega delavec prihaja na delo, enotno matično številko
občana, davčno številko delavca, kraj dela, poklic, izobrazbo, strokovno
usposobljenost za opravljanje določenih del oziroma nalog, vlogo za izvolitev v
naziv visokošolskega učitelja ali visokošolskega sodelavca, sklep senata o
imenovanju komisije za izvolitev v naziv, poročilo komisije, soglasje senata,
sklep o izvolitvi, dobo izvolitve, habilitacijsko področje, delovno mesto, opis
del in nalog ter odgovornosti, delovni čas delavca v urah na teden, ali je
zaposlen za določen ali za nedoločen čas, ali je zaposlen s krajšim delovnim
časom, ali je invalid ali upokojenec, ime drugega delodajalca, pri katerem je
zaposlen, datum sklenitve delovnega razmerja, soglasje delodajalca, datum
prenehanja delovnega razmerja, razlog prenehanja delovnega razmerja.
Evidenca iz 2. točke vsebuje še podatke o
delavčevem delovnem času in njegovi izrabi, tedenski pedagoški obveznost,
opravljenih delovnih urah po mesecih, letnem dopustu in njegovi izrabi,
odsotnosti zaradi strokovnega izobraževanja in izpopolnjevanja, odsotnosti
zaradi začasne nezmožnosti ali zadržanosti od dela, za katere se prejema
nadomestilo plače, ure na delu, daljšem od polnega delovnega časa, podatke o
delovni ter zavarovalni dobi, poprejšnje soglasje za dopolnilno delo, soglasje
za sklenitev pogodbe o delu, podatke o določitvi plače oziroma honorarja, o
bruto plači oziroma honorarju, o izplačani plači (osnovna plača, delovna
uspešnost, drugo) oziroma honorarju, o izplačanih osebnih prejemkih po namenih
(solidarnostna pomoč, odpravnina, jubilejna nagrada, regres za letni dopust), o
izplačanih nadomestilih plače po namenih, uresničenih v breme drugih
organizacij ali organov, datum zadnjega napredovanja, število napredovanj.
2. Evidence z osebnimi podatki
študentov
264. člen
Članice Univerze vodijo naslednje evidence
z osebnimi podatki študentov:
1.    
evidenco prijavljenih za vpis in vpisanih študentov,
2.    
osebni karton, ki se vodi za vsakega študenta od vključitve v študij do
končanja študija oziroma do izpisa,
3.    
zapisnik o izpitu, s katerim se evidentira prijava k izpitu, potek
izpita in dosežena ocena,
4.    
evidenco izdanih dokumentov o končanem izobraževanju na posamezni
stopnji.
Osebni podatki študentov iz naštetih
evidenc se zbirajo, obdelujejo, shranjujejo in posredujejo za potrebe
visokošolske dejavnosti visokošolskih zavodov, za potrebe državnih organov,
organov lokalne skupnosti, nosilcev javnega pooblastila in študentskih
organizacij, povezane z uresničevanjem pravic študentov po posebnih predpisih.
Pri izdelavi statističnih analiz se smejo
osebni podatki uporabljati in objavljati v skladu z veljavnimi predpisi o
varstvu osebnih podatkom.
XV. FINANCIRANJE UNIVERZE
1. Viri
265. člen
Dejavnost univerze, ki se nanaša na
programa visokega šolstva ter nacionalnega raziskovalnega in razvojnega
programa, se financira iz proračuna Republike Slovenije.
Druga dejavnost univerze se financira iz
drugih virov, in sicer:
1.    
šolnin in drugih prispevkov za študij,
2.    
plačil za opravljene storitve,
3.    
dotacij, dediščin in daril in
4.    
drugih virov.
Za drugo (tržno) dejavnost se šteje
izobraževalna, raziskovalna in strokovno razvojna dejavnost, za katero se
sredstva ustvarijo na trgu s prodajo storitev v pogojih konkurence.
Kadar univerza ali članica opravlja drugo
(tržno) dejavnost na način iz tretjega odstavka tega člena, mora voditi za
tržno dejavnost ločene računovodske evidence.
A) Šolnine
266. člen
Univerza lahko določi šolnine za
izobraževanje na dodiplomskih in podiplomskih študijskih programih, ki niso ali
so samo deloma financirani v okviru nacionalnega programa visokega šolstva.
B) Drugi prispevki za študij
267. člen
Univerza lahko določi prispevke za študij
in druge storitve, če niso ali so samo deloma financirane v okviru nacionalnega
programa, zlasti za:
1.    
stroške izbirnega in vpisnega postopka;
2.    
storitve, ki so del potrjenega študijskega programa, (stroški terenskega
dela, strokovnih ekskurzij itd.);
3.    
habilitacije kandidatov, ki niso v delovnem razmerju na univerzi;
4.    
nostrifikacije v tujini pridobljenih diplom za kandidate, ki niso v
delovnem razmerju na univerzi;
5.    
izdajo potrdil, dvojnikov, prepisov in izpisov iz dokumentacije
univerze;
6.    
stroške četrtega in nadaljnjih opravljanj izpita;
7.    
sprejemne, diferencialne in druge izpite;
8.    
druge storitve, predvidene s sklepom, ki ga sprejme upravni odbor
univerze.
268. člen
Višina šolnine in drugih prispevkov za
študij se določa glede na dejanske stroške v skladu z veljavnim pravilnikom o
šolninah in drugih prispevkih v visokem šolstvu in s sklepom upravnega odbora
univerze.
Z aktom iz prejšnjega odstavka tega člena
se določi tudi način zaračunavanja šolnin in drugih prispevkov za študij.
269. člen
Šolnine in prispevki za študij so prihodek
članice, ki izvaja program, za katerega se plačuje šolnina, ali opravi
storitev, za katero se zaračunava prispevek.
270. člen
Upravni odbor članice lahko študenta na
njegovo prošnjo in na predlog komisije za študijske zadeve članice iz
utemeljenih razlogov v celoti ali delno oprosti plačila šolnine in drugih
prispevkov za študij oziroma mu dovoli plačevanje v obrokih, ter hkrati določi
vir, iz katerega se bo pokril izpad prihodka iz tega naslova.
2. Letni načrt financiranja
271. člen
Na temelju letnega delovnega načrta
univerze sprejme upravni odbor univerze letni finančni načrt.
Letni program dela in letni finančni načrt
sprejme upravni odbor univerze na temelju predlogov članic in uprave univerze po
postopku in v rokih, ki so določeni s poslovnikom upravnega odbora.
Upravni odbor sprejema letni program dela
po predhodnem soglasju senata univerze.
272. člen
Članica sprejme letni finančni načrt na
podlagi letnega delovnega načrta, ki obsega vse njene dejavnosti.
273. člen
Sredstva za izvajanje nacionalnega programa
visokega šolstva se članicam in tajništvu univerze določijo na temelju meril,
ki jih sprejme upravni odbor univerze na podlagi določil Uredbe o javnem
financiranju visokošolskih in drugih zavodov, članic univerz, od leta 2004 do
leta 2008.
Sredstva za nacionalni program
raziskovalnega in razvojnega dela pridobivajo članice in tajništvo v skladu z
določili zakona, ki ureja raziskovalno in razvojno dejavnost.
274. člen
Univerza oblikuje zahtevke za financiranje
svoje dejavnosti in jih posreduje ministru, pristojnemu za visoko šolstvo in
znanost v skladu z veljavnimi predpisi.
XVI. PREMOŽENJE UNIVERZE IN ČLANIC
275. člen
Univerza oziroma članica pridobiva
premoženje iz:
1.    
proračuna Republike Slovenije,
2.    
šolnin in drugih prispevkov za študij,
3.    
plačil za opravljene storitve,
4.    
dotacij, dediščin in daril,
5.    
drugih virov.
276. člen
Univerza je lastnik premoženja, ki ga je
pridobila iz javnih in drugih virov.
277. člen
S premoženjem univerze upravlja upravni odbor
univerze s skrbnostjo dobrega gospodarja in v skladu z veljavnimi predpisi.
Upravni odbor odloča o dejanskem uporabniku
premoženja, ki ga je pridobila univerza ali članica v skladu z merili iz pete
alinee 59. člena tega statuta.
278. člen
Univerza lahko odtuji ali obremeni
nepremičnino ali opremo večje vrednosti, pridobljene iz javnih sredstev, le ob
predhodnem soglasju ustanovitelja. Za opremo večje vrednosti se šteje oprema,
katere vrednost presega znesek, določen za javni razpis.
Sredstva, pridobljena s prodajo premoženja
iz prvega odstavka, se lahko uporabijo za investicije, investicijsko
vzdrževanje in opremo.
279. člen
Članica samostojno razpolaga s premoženjem,
pridobljenim z dejavnostjo iz 16. člena tega statuta, in s premoženjem,
pridobljenim na temelju dediščin, volil ali daril.
S premoženjem članice iz prejšnjega
odstavka upravlja upravni odbor članice v skladu z veljavnimi predpisi in
skrbnostjo dobrega gospodarja.
Članica lahko odtuji ali obremeni
nepremičnino ali opremo večje vrednosti le ob predhodnem soglasju univerze.
280. člen
Univerza lahko v okviru svoje dejavnosti s
soglasjem ustanovitelja ustanovi zavod, gospodarsko družbo, ustanovo ali drugo
pravno osebo.
XVII. VARSTVO PRAVIC ŠTUDENTOV
281. člen
Študent univerze ima pravico do pritožbe
zoper odločbe, ki jih organi univerze ali članic sprejmejo o njegovih
pravicah, obveznostih in odgovornostih.
Če ni s tem statutom drugače določeno,
lahko vloži študent pritožbo iz prvega odstavka tega člena v
osmih dneh od dneva, ko mu je bila odločba vročena.
282. člen
Če ni s tem statutom drugače določeno,
odloča o pritožbi študenta iz prejšnjega člena senat članice, ko
gre za pritožbo zoper odločbo organa članice na prvi stopnji, komisija
za pritožbe študentov univerze pa v primerih pritožbe zoper odločbo organa
univerze.
Komisija za pritožbe študentov univerze
odloča tudi v primerih odprave ali razveljavitve odločbe po nadzorstveni
pravici ter o ničnosti odločbe, ki jo je o pritožbi študenta izdal senat
članice.
283. člen
Komisija za pritožbe študentov univerze ima
pet članov, in sicer tri iz vrst delavcev univerze in dva študenta. Vsak član
ima namestnika.
Člane komisije iz prvega odstavka in
njihove namestnike iz vrst delavcev imenuje senat univerze, člana komisije iz
vrst študentov in njuna namestnika pa študentski svet univerze. Komisija iz
prvega odstavka dela po poslovniku, ki ga sprejme senat univerze.
Komisija za pritožbe študentov univerze
odloči o ugovoru študenta v 30 dneh od dneva, ko je bil ugovor vložen.
XVIII. POSTOPEK ZA SPREMEMBO STATUTA
284. člen
Predlog za spremembo statuta lahko poda
rektor, najmanj 10 članov senata univerze ali senat članice univerze.
Če so potrebne spremembe statuta zaradi
uskladitve statuta s pravnim redom, lahko te spremembe predlaga tudi statutarna
komisija.
285. člen
Obrazložen predlog za spremembo
predlagatelj iz prvega odstavka 284. člena predloži statutarni komisiji.
Statutarna komisija na podlagi razprave oblikuje mnenje o predlagani spremembi
in ga pošlje senatu univerze, skupaj s predlogom postopka skladno z 287. ali
288. členom.
286. člen
V primeru, ko senat odloči, da se postopek
za spremembo statuta začne, statutarna komisija obravnava predlog spremembe in
pravno-tehnično oblikuje predlog besedila spremembe.
287. člen
V primeru, da so predlagane manjše oziroma
redakcijske spremembe statuta, statutarna komisija pošlje predlog besedila
spremembe v mnenje članicam. Članica posreduje svoje pripombe v amandmajski
obliki. Za članico, ki v roku 15 delovnih dni ne poda pripomb, se šteje, da na
predlog sprememb nima pripomb.
Statutarna komisija na osnovi prejetih
mnenj pripravi predlog besedila sprememb statuta in ga posreduje v razpravo in
sprejem senatu in upravnemu odboru univerze.
Senat in upravni odbor univerze
razpravljata in odločita o predlogu sprememb v skladu z 289. členom tega
statuta.
288. člen
V primeru, da so predlagane večje spremembe
statuta, statutarna komisija oblikuje osnutek besedila spremembe in ga
posreduje senatu univerze v obravnavo in potrditev. Statutarna komisija osnutek
sprememb v obliki, kot je bil sprejet na senatu univerze, posreduje članicam
univerze, ki lahko v roku, ki ga določi senat univerze, posredujejo svoje
amandmaje na osnutek sprememb. Statutarna komisija na temelju usmeritev senata
univerze in prispelih amandmajev članic oblikuje predlog besedila spremembe
statuta in ga posreduje senatu in upravnemu odboru univerze v sprejem.
289. člen
O predlogu sprememb statuta razpravljata in
odločata senat in upravni odbor univerze. Če se v razpravi oblikuje več
različnih mnenj, senat univerze lahko sklene, da vrne predlog sprememb
statutarni komisiji v ponovno obravnavo in oblikovanje predloga besedila
sprememb.
Po opravljeni razpravi oziroma po prejemu
predloga besedila sprememb se opravi glasovanje. Glasovanje se lahko opravi o
celotni spremembi ali o posameznih členih, ki se spreminjajo. O tem odloči
senat oziroma upravni odbor univerze pred glasovanjem z večino opredeljenih
glasov članov.
Sprememba statuta je sprejeta, če zanjo v
enakem besedilu glasujeta najmanj dve tretjini vseh članov senata univerze in
večina vseh članov upravnega odbora univerze.

Priloga:
Priloga k Statutu Univerze v Ljubljani

Statut Univerze v Ljubljani (Uradni list RS,
št. 8/05)
vsebuje naslednje prehodne in končne določbe:
»XVIII. PREHODNE IN KONČNE DOLOČBE
284. člen
Rektor, prorektorji, dekani in prodekani,
ki te funkcije opravljajo na dan uveljavitve tega statuta, jih opravljajo do
izteka mandata.
285. člen
Univerza in članice morajo sprejeti splošne
akte, predvidene s tem statutom, oziroma jih uskladiti z njim ter konstituirati
organe v treh mesecih po uveljavitvi tega statuta.
286. člen
Študentje, vpisani v študijske programe, ki
so veljali na dan sprejetja tega statuta, lahko dokončajo študij po teh
programih in pridobijo z njimi predvideni strokovni naslov. Univerza in članice
lahko vpisujejo študente v prvi letnik študijskih programov za pridobitev
visoke in univerzitetne izobrazbe ter za pridobitev specializacije, magisterija
in doktorata znanosti, ki so veljali na dan sprejetja tega statuta, še
najkasneje do študijskega leta 2008/09.
Nove študijske programe so
dolžne Univerza in članice oblikovati skladno z določili tega statuta.
287. člen
Ta statut začne veljati, ko ga v enakem
besedilu sprejmeta upravni odbor in senat univerze.
Statut se objavi v Uradnem listu Republike
Slovenije.«.

Sprememba Statuta Univerze v Ljubljani (Uradni
list RS, št. 118/05) vsebuje naslednje prehodne in
končne določbe:
»PREHODNE IN KONČNE DOLOČBE
2. člen
Ta sprememba se uporablja od 24. 11. 2005,
veljati pa začne naslednji dan po objavi v Uradnem listu Republike Slovenije.«.

Spremembe in dopolnitve Statuta Univerze v
Ljubljani (Uradni list RS, št. 72/06)
v poglavje Prehodne in končne določbe vnašajo določilo:
»Pri odločanju
v postopkih izvolitev v nazive se na prvi stopnji uporabljajo predpisi, ki
veljajo v času sprejema odločitve. V postopku pritožbe se uporabljajo predpisi,
ki so veljali v trenutku, ko je bila sprejeta izpodbijana odločba.«;
ter vsebujejo naslednje prehodne in končne
določbe:
»PREHODNE
IN KONČNE DOLOČBE
7. člen
Te spremembe
se uporabljajo od 29. 6. 2006, veljati pa začnejo naslednji dan po objavi
v Uradnem listu Republike Slovenije.«.

Popravek Sprememb in dopolnitev Statuta
Univerze v Ljubljani (Uradni list RS, št. 76/06)
popravlja 6. člen Sprememb in dopolnitev Statuta Univerze v Ljubljani (Uradni
list RS, št. 72/06)
tako, da se glasi:
»286.a člen
Pri odločanju v postopkih izvolitev v
nazive se na prvi stopnji uporabljajo predpisi, ki veljajo v času sprejema
odločitve. V postopku pritožbe se uporabljajo predpisi, ki so veljali v
trenutku, ko je bila sprejeta izpodbijana odločba.«.

Spremembe in dopolnitve Statuta Univerze v
Ljubljani (Uradni list RS, št. 59/07) določajo:
»15. člen
V besedilo Statuta Univerze v Ljubljani se
vnese nekaj popravkov, ki so izključno redakcijske narave (popravek tipkarskih
napak ipd.).«;
ter vsebujejo naslednje prehodne in končne
odločbe:
»PREHODNE IN KONČNE DOLOČBE
16. člen
Te spremembe se uporabljajo od 14. 6.
2007, veljati pa začnejo naslednji dan po objavi v Uradnem listu Republike
Slovenije.«.

Sprememba Statuta Univerze v Ljubljani (Uradni
list RS, št. 3/10) vsebuje naslednjo prehodno določbo:
»PREHODNA DOLOČBA
3. člen
Spremembe začnejo veljati z dnem, ko jih
sprejmeta Senat Univerze v Ljubljani in Upravni odbor Univerze v Ljubljani.«.

Spremembe Statuta Univerze v Ljubljani (Uradni
list RS, št. 89/11) vsebujejo naslednjo prehodno in
končno določbo:
»PREHODNA IN KONČNA DOLOČBA
2. člen
Te spremembe Statuta Univerze v Ljubljani
začnejo veljati naslednji dan po objavi v Uradnem listu Republike Slovenije.«.

Spremembe Statuta Univerze v Ljubljani (Uradni
list RS, št. 38/12) vsebujejo naslednjo končno
določbo:
»3. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije.«.

Spremembe in dopolnitve Statuta Univerze v
Ljubljani (Uradni list RS, št. 50/12) vsebujejo naslednjo končno
določbo:
»4. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije, uporabljati pa se začne s
študijskim letom 2012/2013.«.

Dopolnitev Statuta Univerze v Ljubljani
(Uradni list RS, št. 56/12) vsebuje naslednjo končno določbo:
»2. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije.«.

Spremembe Statuta Univerze v Ljubljani (Uradni
list RS, št. 106/12) spreminjajo naslov poglavja
XVIII. statuta tako, da se glasi:
»XIX. PREHODNE IN KONČNE DOLOČBE«;
spreminjajo 284. člen statuta tako, da se
glasi:
»290. člen
Rektor, prorektorji, dekani in prodekani,
ki te funkcije opravljajo na dan uveljavitve tega statuta, jih opravljajo do
izteka mandata.«;
spreminjajo 285. člen statuta tako, da se
glasi:
»291. člen
Univerza in članice morajo sprejeti splošne
akte, predvidene s tem statutom, oziroma jih uskladiti z njim ter konstituirati
organe v treh mesecih po uveljavitvi tega statuta.«;
spreminjajo 286. člen statuta tako, da se
glasi:
»292. člen
Študentje, vpisani v študijske programe, ki
so veljali na dan sprejetja tega statuta, lahko dokončajo študij po teh
programih in pridobijo z njimi predvideni strokovni naslov. Univerza in članice
lahko vpisujejo študente v prvi letnik študijskih programov za pridobitev
visoke in univerzitetne izobrazbe ter za pridobitev specializacije, magisterija
in doktorata znanosti, ki so veljali na dan sprejetja tega statuta, še
najkasneje do študijskega leta 2008/09.
Nove študijske programe so
dolžne Univerza in članice oblikovati skladno z določili tega statuta.«;
spreminjajo 286.a člen statuta tako, da se
glasi:
»293. člen
Pri odločanju v postopkih izvolitev v
nazive se na prvi stopnji uporabljajo predpisi, ki veljajo v času sprejema
odločitve. V postopku pritožbe se uporabljajo predpisi, ki so veljali v
trenutku, ko je bila sprejeta izpodbijana odločba.«;
spreminjajo 287. člen statuta tako, da se
glasi:
»294. člen
Ta statut začne veljati, ko ga v enakem
besedilu sprejmeta upravni odbor in senat univerze.
Statut se objavi v Uradnem listu Republike
Slovenije.«;
ter vsebujejo naslednjo končno določbo:
»5. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije.«.

Spremembe in dopolnitve Statuta Univerze v
Ljubljani (Uradni list RS, št. 35/13) vsebuje naslednjo prehodno in
končno določbo:
»2. člen
(Končna in
prehodna določba)
Ta sprememba začne veljati naslednji dan po
objavi v Uradnem listu Republike Slovenije.
Do uskladitve Pravilnika o volitvah organov
Univerze v Ljubljani s to spremembo, se uporablja neposredno Statut.«.

Dopolnitev Statuta Univerze v Ljubljani
(Uradni list RS, št. 83/13) vsebuje naslednjo končno določbo:
»2. člen
(Končna
določba)
Ta dopolnitev začne veljati naslednji dan
po objavi v Uradnem listu Republike Slovenije.«.

Spremembe in dopolnitve Statuta Univerze v
Ljubljani (Uradni list RS, št. 22/14) vsebujejo naslednjo končno
določbo:
6. člen
(končna
določba)
Te spremembe in dopolnitve začnejo veljati
naslednji dan po objavi v Uradnem listu Republike Slovenije.«.

Sprememba Statuta Univerze v Ljubljani (Uradni
list RS, št. 35/14) vsebuje naslednjo končno določbo:
»2. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije.«.

Spremembe in dopolnitev Statuta Univerze v
Ljubljani (Uradni list RS, št. 57/14) vsebuje naslednjo končno določbo:
»5. člen
(končna
določba)
Te spremembe in dopolnitev začnejo veljati
naslednji dan po objavi v Uradnem listu Republike Slovenije.«.

Spremembe in dopolnitve Statuta Univerze v
Ljubljani (Uradni list RS, št. 92/15)
vsebujejo naslednjo končno določbo:
»4. člen
(končna
določba)
Te spremembe in dopolnitve začnejo veljati
naslednji dan po objavi v Uradnem listu Republike Slovenije.«.

Dopolnitev Statuta Univerze v Ljubljani
(Uradni list RS, št. 4/16)
vsebuje naslednjo končno določbo:
»2. člen
(Končna
določba)
Ta sprememba začne veljati naslednji dan po
objavi v Uradnem listu Republike Slovenije.«.

Spremembe Statuta Univerze v Ljubljani (Uradni
list RS, št. 52/16)
vsebujejo naslednjo končno:
»5. člen
(končna
določba)
Te spremembe začnejo veljati naslednji dan
po objavi v Uradnem listu Republike Slovenije.«.

Sprememba Statuta Univerze v Ljubljani (Uradni
list RS, št. 74/16)
vsebuje naslednjo končno določbo:
»2. člen
(končna
določba)
Ta sprememba začne veljati naslednji dan po
objavi v Uradnem listu Republike Slovenije.«.