1. člen
(vsebina uredbe)
Ta uredba v skladu z Direktivo Sveta 2004/67/ES z dne 26.
aprila 2004 o ukrepih za zagotavljanje zanesljivosti oskrbe z zemeljskim plinom
(UL L št. 127 z dne 29. 4. 2004, str. 92) določa: 
-       
način določitve zadostnih količin zemeljskega plina za zagotavljanje
standardov zanesljivosti dobave zemeljskega plina posebnim odjemalcem; 
-       
čas trajanja obveznosti dobaviteljev ob morebitni delni motnji pri
dobavi zemeljskega plina posebnim odjemalcem; 
-       
seznam mogočih ukrepov za zagotavljanje zanesljivosti dobave zemeljskega
plina, zlasti posebnim odjemalcem; 
-       
podrobnejšo obvezno vsebino poročila dobaviteljev o zanesljivosti dobave
zemeljskega plina; 
-       
način dokazovanja izvajanja ukrepov za zagotavljanje zanesljivosti
dobave zemeljskega plina posebnim odjemalcem; 
-       
vrste odjemalcev oziroma njihovih trošil in vrstni red zmanjšanja ali
prekinitve odjema zemeljskega plina posameznim vrstam odjemalcev.
2. člen
(pomen izrazov)
Izrazi v tej uredbi imajo enak pomen kot v Energetskem zakonu
(Uradni list RS, št. 26/05 – uradno prečiščeno besedilo in 118/06; v nadaljnjem
besedilu: zakon), poleg tega pa še: 
-       
»pogodba o prekinljivi dobavi zemeljskega plina« je pogodba, v kateri so
določbe, ki dobavitelju omogočajo zmanjšanje ali prekinitev dobave zemeljskega
plina v okoliščinah iz prvega odstavka 32.e člena zakona najpozneje v 24 urah
od nastopa teh okoliščin; 
-       
»posebni odjemalec« je odjemalec zemeljskega plina iz prvega odstavka
32.d člena zakona.
3. člen
(določitev zadostnih količin zemeljskega plina za dobavo
posebnim odjemalcem)
(1) Vsak dobavitelj zemeljskega plina, ki dobavlja zemeljski
plin posebnim odjemalcem, jim mora dobavljati zadostne količine v okoliščinah
iz prvega odstavka 32.e člena zakona. Zadostne količine zemeljskega plina za
posebne odjemalce se izračunajo kot seštevek potrebnih količin zemeljskega
plina za dobavo pri povprečni mesečni zunanji temperaturi zadnjih 20 let in
dodatnih količin izračunanih v skladu z naslednjim odstavkom tega člena. 
(2) Dodatne količine zemeljskega plina se izračunajo na
naslednji način: 
1.     
v primeru iz prve alinee prvega odstavka 32.e člena: v višini 20
odstotkov potrebne štirinajstdnevne dobave zemeljskega plina posebnim
odjemalcem v posameznem mesecu leta pri povprečni mesečni zunanji temperaturi
zadnjih 20 let; 
2.     
v primeru iz druge alinee prvega odstavka 32.e člena: v višini 40
odstotkov potrebne petdnevne dobave zemeljskega plina posebnim odjemalcem pri
povprečni januarski zunanji temperaturi zadnjih 20 let.
4. člen
(seznam mogočih ukrepov za zagotavljanje zanesljivosti
dobave)
(1) Mogoči ukrepi za zagotavljanje zanesljivosti dobave
zemeljskega plina so: 
-       
zagotavljanje razpoložljivega zemeljskega plina v skladiščih; 
-       
zagotavljanje ustreznih zmogljivosti odjema zemeljskega plina iz
skladišča; 
-       
zagotavljanje zmogljivosti omrežja zemeljskega plina, ki omogoča
diverzifikacijo dobave zemeljskega plina posameznim območjem; 
-       
dostop do likvidnih trgov zemeljskega plina; 
-       
prilagodljivost sistema; 
-       
razvoj povpraševanja po prekinljivi dobavi; 
-       
uporaba alternativnih nadomestnih goriv pri odjemalcih; 
-       
zagotavljanje ustreznih zmogljivosti povezovalnih vodov; 
-       
sodelovanje med sistemskimi operaterji prenosnega omrežja zemeljskega
plina sosednjih držav članic Evropske skupnosti za usklajeno delovanje; 
-       
usklajeno delovanje med sistemskimi operaterji prenosnega omrežja in
sistemskimi operaterji distribucijskega omrežja zemeljskega plina; 
-       
domača proizvodnja zemeljskega plina; 
-       
prožnost proizvodnje zemeljskega plina; 
-       
prilagodljivost uvoza zemeljskega plina; 
-       
diverzifikacija virov dobave zemeljskega plina; 
-       
dolgoročne pogodbe o dobavi zemeljskega plina; 
-       
vlaganje v infrastrukturo za uvoz zemeljskega plina prek terminalov za
uplinjanje in plinovodov. 
(2) Ukrepi na seznamu iz prejšnjega odstavka so navedeni
primeroma. Za zagotovitev zanesljivosti dobave zemeljskega plina se lahko
uporabijo tudi drugi ukrepi, s katerimi se zagotavlja zanesljivost dobave
zemeljskega plina.
5. člen
(podrobnejša obvezna vsebina poročila dobaviteljev)
(1) Dobavitelj mora v svojem poročilu iz četrtega odstavka
32.č člena ter tretjega in četrtega odstavka 32.e člena zakona navesti vse
ukrepe za zagotavljanje zanesljivosti dobave zemeljskega plina, ki jih izvaja,
ter način in pogoje, pod katerimi jih izvaja, zlasti pa: 
-       
natančen opis ukrepov za zagotavljanje zanesljivosti dobave zemeljskega
plina, ki jih je uporabljal v preteklem koledarskem letu; 
-       
merila in način njihove uporabe, zlasti količine zemeljskega plina, ki
jih posamezen ukrep zagotavlja, okoliščine, v katerih se uporabi, in vse druge
podatke, iz katerih je mogoče ugotoviti učinek posameznega ukrepa na
zanesljivost dobave plina; 
-       
podatke o uporabljenih skladiščnih zmogljivostih, in sicer obseg
skladiščnih zmogljivosti, zmogljivosti odjema zemeljskega plina iz skladišča in
dejansko količino skladiščenega plina v posameznih obdobjih preteklega leta po
posamezni pogodbi; 
-       
podatke o dolgoročnih pogodbah o dobavi zemeljskega plina, in sicer za
dolgoročne pogodbe o nakupu dobavitelja, vključno s podatki o zakupljenih
prenosnih zmogljivostih do meje Republike Slovenije. Pri vsaki pogodbi morajo
biti navedeni: geografski vir zemeljskega plina, trajanje dolgoročne pogodbe,
obseg pogodbenih količin, pogodbene zmogljivosti in dinamika odjema. 
(2) V poročilu mora dobavitelj tudi navesti, katere ukrepe iz
prejšnjega odstavka bo izvajal v tekočem letu in indikativne cilje
zagotavljanja zanesljivosti dobave zemeljskega plina s skladiščenjem med
trajanjem pogodb o dobavi ali v naslednjih petih letih. 
(3) Dobavitelj posebnim odjemalcem mora poleg obvezne vsebine
iz prejšnjih odstavkov v poročilu za preteklo leto navesti še: 
-       
obseg dobave zemeljskega plina posebnim odjemalcem glede na čas dobave; 
-       
količine zemeljskega plina, ki so potrebne za zagotovitev dobave
zadostnih količin zemeljskega plina in s tem izpolnjevanje standardov
zanesljivosti dobave posebnim odjemalcem tudi v okoliščinah iz prvega odstavka
32.e člena zakona; 
-       
pogodbe o prekinljivi dobavi z navedbo odjemalca za vsako posamezno
pogodbo, obseg zmanjšanja ali prekinitve dobave, odzivni čas prekinitve in čas
trajanja prekinitve; 
-       
izjavo, da ima v svoji lasti trošila, ki omogočajo prekinitev dobave
zemeljskega plina, vendar s tem ne zmanjšuje dobavo toplote posebnim
odjemalcem; 
-       
druge ukrepe, ki dokazljivo omogočajo dobavitelju dobavo zadostnih
količin zemeljskega plina iz druge alinee tega odstavka. 
(4) Dobavitelj posebnim odjemalcem mora v poročilu navesti
tudi predvidene količine zemeljskega plina, ki bodo za posamezen mesec tekočega
leta potrebne za zagotovitev dobave zadostnih količin zemeljskega plina
posebnim odjemalcem. 
(5) Dobavitelj posebnim odjemalcem mora poročilu priložiti
kopije veljavnih pogodb ali kopije določil pogodb in druge dokaze, s katerimi
dokazuje izvajanje ukrepov za zagotavljanje zanesljivost dobave in s katerimi
potrjuje navedbe poročila o zagotavljanju zanesljivost dobave zemeljskega plina
posebnim odjemalcem in se primeroma nanašajo na: 
-       
nakup zemeljskega plina za posebne odjemalce, 
-       
uporabo skladiščnih zmogljivosti zemeljskega plina za dobave posebnim
odjemalcem, 
-       
možnost prekinljive dobave zemeljskega plina. 
(6) Dobavitelj zemeljskega plina, ki bo glede na predvideni
obseg poslovanja v prihodnjem koledarskem letu v Republiko Slovenijo uvozil več
kot 20 odstotkov zemeljskega plina, porabljenega v Republiki Sloveniji v
preteklem koledarskem letu, mora v skladu z drugim odstavkom 32.č člena zakona
navesti geografske vire zemeljskega plina, ki ga dobavlja, in omrežja, iz
katerih ga prevzema, ter letne prevzete in predane količine zemeljskega plina.
6. člen
(način dokazovanja izvajanja ukrepov)
(1) Dobavitelj posebnim odjemalcem mora v poročilu o
zanesljivosti dobave zemeljskega plina izkazati, da z ukrepi zagotavljanja
zanesljivosti dobave zemeljskega plina, zlasti s pogodbami o prekinljivi dobavi
zemeljskega plina in s skladiščenjem zemeljskega plina, dejansko omogoča
posebnim odjemalcem dobavo zadostnih količin zemeljskega plina iz 3. člena v
okoliščinah iz prvega odstavka 32.e člena zakona. 
(2) Dobavitelj zemeljskega plina lahko ukrepe za
zagotavljanje zanesljivosti dobave izvaja tudi skupaj s svojim dobaviteljem
tako, da skupaj zagotavljata posebnim odjemalcem dobavo zadostnih količin zemeljskega
plina iz 3. člena v okoliščinah iz prvega odstavka 32.e člena zakona.
7. člen
(vrstni red zmanjšanja ali prekinitve odjema)
Če zaradi obsega in trajanja izjemnih razmer iz prvega
odstavka 32.e člena zakona tudi z načrtovanimi nujnimi ukrepi iz drugega
odstavka 32.f člena zakona posebnim odjemalcem ni mogoče zagotoviti zanesljive
dobave zemeljskega plina, morajo sistemski operaterji ne glede na svoje
pogodbene obveznosti v razmerju do dobaviteljev, uporabnikov in odjemalcev
zmanjšati ali prekiniti odjem zemeljskega plina na odjemnih mestih odjemalcev
oziroma njihovih trošil po naslednjem vrstnem redu: 
-       
trošil odjemalcev razen posebnih odjemalcev, ki uporabljajo zemeljski
plin kot energetski vir za proizvodnjo pare ali tople vode v ogrevalne namene,
kjer je na razpolago nadomestno gorivo; 
-       
trošil odjemalcev razen posebnih odjemalcev, ki uporabljajo zemeljski
plin za proizvodnjo električne energije, kjer je na razpolago nadomestno
gorivo; 
-       
trošil odjemalcev razen posebnih odjemalcev, ki uporabljajo zemeljski
plin za proizvodnjo tehnološke pare, ki omogoča zanesljivejšo in čistejšo
proizvodnjo; 
-       
trošil odjemalcev razen posebnih odjemalcev, pri katerih uporaba
zemeljskega plina v tehnoloških postopkih omogoča večji energijski izkoristek,
ne vpliva pa bistveno na kakovost proizvoda; 
-       
trošil odjemalcev razen posebnih odjemalcev, pri katerih uporaba
zemeljskega plina v tehnoloških postopkih neposredno vpliva na kakovost
proizvoda (neposreden prenos toplote plamena na predmet proizvodnje, redukcija
in prehod na nadomestno gorivo pa povzročijo spremembo kakovosti proizvoda ali
proizvodnje); 
-       
trošil odjemalcev razen posebnih odjemalcev, ki uporabljajo zemeljski
plin kot surovino in pri katerih izpad dobave zemeljskega plina povzroči
ustavitev proizvodnje; 
-       
trošil odjemalcev razen posebnih odjemalcev, ki uporabljajo zemeljski
plin za proizvodnjo električne energije in pri katerih izpad dobave zemeljskega
plina povzroči ustavitev proizvodnje električne energije; 
-       
trošil odjemalcev razen posebnih odjemalcev, pri katerih iz tehnoloških
razlogov ni mogoče uporabljati nadomestnega goriva in bi ustavitev dobave
povzročila večjo škodo; 
-       
trošil odjemalcev razen posebnih odjemalcev in odjemalcev, ki porabljajo
zemeljski plin kot energetski vir za proizvodnjo pare ali tople vode v
ogrevalne namene, kadar ni na razpolago nadomestnega goriva; 
-       
trošil odjemalcev razen posebnih odjemalcev, ki porabljajo zemeljski
plin kot energetski vir za proizvodnjo pare ali tople vode v ogrevalne namene,
kadar ni na razpolago nadomestnega goriva; 
-       
trošil posebnih odjemalcev razen gospodinjskih odjemalcev in sistemskih
operaterjev, ki uporabljajo zemeljski plin za delovanje tehnološke opreme, s
katero se izvaja prenos in distribucija zemeljskega plina za potrebe
gospodinjskih odjemalcev v Republiki Sloveniji in 
-       
trošil vseh preostalih odjemalcev.
8. člen
(kazenski določbi)
(1) Z globo od 2.000 do 40.000 eurov se kaznuje za prekršek
pravna oseba ali podjetnik posameznik, ki dobavlja zemeljski plin posebnim
odjemalcem, pa v poročilu o zanesljivosti dobave zemeljskega plina ne izkaže,
da omogoča posebnim odjemalcem, ki jim dobavlja zemeljski plin, dobavo
zadostnih količin plina iz 3. člena te uredbe v okoliščinah iz prvega odstavka
32.e člena zakona. 
(2) Z globo od 200 do 1.250 eurov se kaznuje za prekršek
odgovorna oseba pravne osebe ali podjetnika posameznika, ki stori prekršek iz
prejšnjega odstavka.
9. člen
(razveljavitev)
Z začetkom veljavnosti te uredbe preneha veljati 34. člen
Uredbe o načinu izvajanja gospodarske javne službe dejavnost sistemskega
operaterja prenosnega omrežja zemeljskega plina (Uradni list RS, št. 97/04 in
8/05).
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00713-4/2007/5
Ljubljana, dne 18. januarja 2007
EVA 2006-2111-0037
Vlada Republike Slovenije
Janez Janša l.r. 
Predsednik