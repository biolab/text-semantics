I. SPLOŠNE DOLOČBE
1. člen
(vsebina pravilnika)
Ta pravilnik ureja obliko in način vodenja evidence o davčnih
preiskavah (v nadaljnjem besedilu: evidenca) in način njenega vodenja v Davčni
upravi Republike Slovenije (v nadaljnjem besedilu: DURS).
2. člen
(pojem in način vodenja evidence)
Evidenca izvedenih preiskovalnih dejanj je centralna evidenca,
ki je vodena v računalniški obliki in vsebuje načrtovane in izvedene aktivnosti
DURS na področju davčnih preiskav.
Evidenco vodi Generalni davčni urad DURS. Vpis v evidenco
opravi davčni urad, ki vodi davčno preiskavo.
3. člen
(subjekt vpisa v evidenco)
V evidenco se vpiše subjekt, zoper katerega DURS izvaja
dejanja in ukrepe davčne preiskave, določene z zakonom, ki ureja davčno službo,
in zakonom, ki ureja davčni postopek.
II. OBLIKA EVIDENCE
4. člen
(identifikacijski podatki preiskovanca)
Evidenca vsebuje podatke o fizični osebi, pravni osebi in o
drugih osebah, ki so predmet preiskovalnih aktivnosti. Podatki se vpišejo v
obsegu, ki je predpisan v navodilu generalnega direktorja.
5. člen
(identifikacija preiskovalca)
Pri vstopanju pooblaščene uradne ali druge osebe v evidenco,
ki opravi preiskovalna ali druga dejanja v davčni preiskavi, mora ta vpisati
svojo identifikacijsko oznako.
6. člen
(vsebina evidence)
Po zaključku preiskovalnih in drugih dejanj mora pooblaščena uradna
ali druga oseba v evidenco vpisati:
-       
šifro zadeve,
-       
oznako uradne osebe, sodelujoče v postopku preiskave,
-       
osebno ime oziroma firmo, naziv, naslov in davčno številko preiskovanca
oziroma drug identifikacijski podatek, s katerim je določen preiskovanec,
-       
osebno ime oziroma firmo, naziv, naslov in davčno številko s
preiskovancem povezanih oseb oziroma drug identifikacijski podatek, s katerim
je določena povezana oseba,
-       
vzrok za uvedbo preiskave,
-       
pobudnika za uvedbo preiskave,
-       
oznako področja suma kršitve davčnih predpisov,
-       
obdobje, za katero je izkazan sum kršitve davčnih predpisov,
-       
kraj izvedenega preiskovalnega dejanja,
-       
čas izvedenega preiskovalnega dejanja,
-       
kratek opis izvedenega preiskovalnega dejanja,
-       
stopnjo, v kateri se nahaja preiskava,
-       
sklepne ugotovitve preiskave v povezavi s podanim sumom kršitve davčne
zakonodaje in
-       
podatke o razkritju podatkov.
III. VODENJE EVIDENCE
7. člen
(vpis v evidenco)
Podatke, o katerih se vodi evidenca, zagotavlja in vpisuje preiskovalec,
ki opravi preiskovalno dejanje.
IV. KONČNA DOLOČBA
8. člen
(uveljavitev)
Ta pravilnik začne veljati naslednji dan po objavi v Uradnem listu
Republike Slovenije.
Št. 429-07-6/2005/5
Ljubljana, dne 1. septembra 2005.
EVA 2005-1611-0150
dr. Andrej Bajuk l. r.
Minister
za finance