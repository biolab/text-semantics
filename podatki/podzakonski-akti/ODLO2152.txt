1. člen
S tem odlokom se zaradi preprečitve ponovnih izbruhov okužb
in širjenja okužb z nalezljivo boleznijo COVID-19 začasno določita uporaba
zaščitne maske ali druge ustrezne oblike zaščite ustnega in nosnega predela
obraza na javnih krajih oziroma prostorih ter obvezno razkuževanje rok.
2. člen
(1) Uporaba zaščitne maske ali druge oblike zaščite
ustnega in nosnega predela obraza iz prejšnjega člena je obvezna pri gibanju in
zadrževanju v vseh zaprtih javnih krajih oziroma prostorih.
(2) Uporaba zaščitne maske ali druge oblike zaščite
ustnega in nosnega predela obraza iz prejšnjega člena je obvezna tudi pri
gibanju in zadrževanju na odprtih javnih krajih oziroma prostorih, če ni mogoče
zagotoviti medosebne razdalje najmanj 2 metra.
(3) Zaprt javni kraj oziroma prostor je javni prostor,
ki ga pokriva streha in ima zaprto več kot polovico površine pripadajočih sten
oziroma stranic (ne glede na vrsto uporabljenega materiala) ne glede na to, ali
je objekt stalen ali začasen, pri tem pa okna in vrata štejejo kot del zaprte
površine. Kot zaprt javni kraj oziroma prostor se štejejo tudi vse oblike
javnega potniškega prometa in žičniške naprave za prevoz oseb v zaprtih
kabinah.
2.a člen
V statističnih regijah, kjer število na novo okuženih v
zadnjih 14 dneh presega 140 na 100 000 prebivalcev, je uporaba zaščitne maske
ali druge oblike zaščite ustnega in nosnega predela obraza obvezna tudi na
odprtih javnih krajih oziroma prostorih in v osebnih vozilih. Uradne podatke o
številu okuženih po regijah najmanj enkrat tedensko objavlja Nacionalni
inštitut za javno zdravje na svoji spletni strani in v Uradnem listu Republike
Slovenije.
3. člen
(1) Ne glede na 2. člen tega odloka se ta odlok ne uporablja
za:
1.     
otroke do dopolnjenega 6. leta starosti,
2.     
učence v osnovni šoli in dijake v srednji šoli, izključno ko so v
matičnem oddelku,
3.     
vzgojitelje predšolskih otrok, vzgojitelje predšolskih otrok-pomočnike
in učitelje do vključno 5. razreda osnovne šole pri opravljanju neposrednega
dela z otroki oziroma učenci,
4.     
višje in visokošolske učitelje, kadar predavajo za zaščitno pregrado iz
stekla ali podobnega materiala,
5.     
osebe, ki izvajajo individualno športno vadbo, če je zagotovljena
medosebna razdalja vsaj 3 metre,
6.     
prevoze z osebnimi vozili, če je v vozilu ena oseba ali več članov
istega gospodinjstva.
(2) Za osebe iz prejšnjega odstavka se glede uporabe
zaščitnih mask ali druge oblike zaščite ustnega in nosnega predela obraza
uporabljajo priporočila Nacionalnega inštituta za javno zdravje, ki so
objavljena na spletnih straneh Nacionalnega inštituta za javno zdravje.
(3) Pri neposredni komunikaciji z gluhimi, gluhonemimi
in naglušnimi osebami se, ob upoštevanju zaščite vseh udeleženih, uporaba
zaščitnih mask ali druge oblike zaščite ustnega in nosnega predela obraza lahko
začasno opusti, če je mogoče zagotoviti medosebno razdaljo najmanj 2 metra,
uporabo vizirja ali če komunikacija s temi osebami poteka za stekleno pregrado.
(4) Uporaba zaščitne maske ali druge oblike zaščite
ustnega in nosnega predela obraza v komunikaciji z osebami iz prejšnjega
odstavka ni obvezna za tolmače za slovenski znakovni jezik.
4. člen
(1) Ob vstopu v zaprt javni prostor je obvezno
razkuževanje rok z razkužilom, ki vsebuje najmanj 60 odstotkov alkohola.
(2) Razkužila iz prejšnjega odstavka mora zagotoviti
upravljavec oziroma izvajalec dejavnosti v zaprtem javnem prostoru na vhodu v
tak prostor.
5. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.

Odlok o začasnih ukrepih za zmanjšanje
tveganja okužbe in širjenja okužbe z virusom SARS-CoV-2 (Uradni list RS, št. 124/20) vsebuje naslednji končni določbi:
»6. člen
Z dnem uveljavitve tega odloka preneha veljati Odlok o
začasnih ukrepih za zmanjšanje tveganja okužbe in širjenja okužbe z virusom
SARS-CoV-2 (Uradni list RS, št. 117/20).
7. člen
Ta odlok začne veljati 19. septembra 2020.«.

Odlok o spremembah Odloka o začasnih ukrepih
za zmanjšanje tveganja okužbe in širjenja okužbe z virusom SARS-CoV-2 (Uradni
list RS, št. 135/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o dopolnitvah in spremembi Odloka o
začasnih ukrepih za zmanjšanje tveganja okužbe in širjenja okužbe z virusom
SARS-CoV-2 (Uradni list RS, št. 143/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati naslednji dan po objavi v Uradnem
listu Republike Slovenije.«.