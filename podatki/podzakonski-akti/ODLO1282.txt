1. člen
Sprejme se gozdnogospodarski načrt Kraškega
gozdnogospodarskega območja (v nadaljnjem besedilu: GGN GGO Kras) št. 14/01 z
dne 29. 11. 2002, ki ga je izdelal Zavod za gozdove Slovenije, Območna enota
Sežana.
2. člen
V Kraškem gozdnogospodarskem območju, ki meri 152.476,01 ha,
je z dnem 1.1.2001 na podlagi podatkov gozdnogospodarskih načrtov
gozdnogospodarskih enot Goriško, Kras I, Vrhe, Vremščica, Trnovo, Brkini I,
Brkini II, Čičarija, Istra in Kras II, z začetkom veljavnosti od 1. 1. 1991 do
31. 12. 2000, ugotovljeno naslednje stanje gozdov: 
A)    
površina: 79.327,52 ha, od katere je: 
- 
78.351,25 ha večnamenskih gozdov, 310,15 ha gozdnih rezervatov, v
katerih gozdnogospodarski ukrepi niso dovoljeni, 406,92 ha gozdov s posebnim
namenom, v katerih so gozdnogospodarski ukrepi dovoljeni, vendar je
gospodarjenje prilagojeno socialnim in ekološkim funkcijam, ter 259,20
varovalnih gozdov, ki so bili kot taki razglašeni z GGN GGO Kras 1991–2000; 
- 
62.508,01 ha zasebnih gozdov v lasti fizičnih oseb ter 87,36 ha zasebnih
gozdov v lasti pravnih oseb, 16.515,29 ha državnih gozdov ter 216,86 ha
občinskih gozdov; 
B)    
lesna zaloga: 117,8 m3/ha, od tega 35,4 m3/ha
iglavcev in 82,4 m3/ha listavcev; 
C)   
tekoči letni prirastek: 4,40 m3/ha, od tega 1,46 m3/ha
iglavcev in 2,94 m3/ha listavcev. 
GGN GGO Kras prikazuje tudi območja, ki so predlagana, da se
jih razglasi za varovalne gozdove, na površini 1.245,57 ha.
3. člen
Ob upoštevanju usmeritev iz Programa razvoja gozdov v
Sloveniji (Uradni list RS, št. 14/96), ugotovljenega stanja gozdov, analize preteklega
gospodarjenja, zakonitosti razvoja gozdov ter pridobljenih spoznanj pri
spremljanju razvoja gozdov v Kraškem gozdnogospodarskem območju je v GGN GGO
Kras določeno, da so: 
A)    
najbolj poudarjene funkcije gozdov, ki določajo način gospodarjenja z
gozdom: 
- 
proizvodne funkcije na površini 16.320,30 ha, 
- 
ekološke funkcije na površini 7.013,12 ha ter 
- 
socialne funkcije na površini 1.719,85 ha; 
B)    
cilji gospodarjenja z gozdom in gozdnim prostorom zlasti: 
- 
zagotavljanje in krepitev varovalnega pomena gozdov, 
- 
zagotavljanje in krepitev ekološke stabilnosti gozdov, 
- 
zagotavljanje ustreznega vpliva gozda na vodni režim – uravnavanje
odtoka in kvalitete vode, 
- 
zagotavljanje uravnoteženosti med površino gozda in drugimi rabami
prostora, 
- 
varovanje naravne dediščine ter habitatov avtohtonih in redkih živalskih
vrst, 
- 
višji donosi lesa, tako po količini kot po kvaliteti, 
- 
dvig izkoriščenosti proizvodnega potenciala na najboljših rastiščih, 
- 
učinkovit sistem protipožarnega varstva; 
C)   
usmeritve za doseganje teh ciljev zlasti: 
- 
pretežno skupinsko postopno gospodarjenje, panjevsko gospodarjenje le z
upoštevanjem ustreznih prilagoditev, 
- 
zmanjšanje deleža neavtohtonih drevesnih vrst, 
- 
pospeševanje naravne sestave in upoštevanje naravnega sukcesijskega
razvoja gozdne vegetacije, 
- 
intenziviranje nege mlajših gozdov, 
- 
povečanje deleža starejših razvojnih faz, predvsem v gozdovih avtohtonih
listavcev, 
- 
usmerjanje obnove borovih sestojev in sestojev drugih neavtohtonih
iglavcev v sestoje s pretežnim deležem listavcev, 
- 
spremljanje zdravstvenega stanja gozdov, 
- 
dopolnjevanje sistema protipožarne infrastrukture v gozdu, 
- 
dopolnjevanje omrežja gozdnih prometnic, 
- 
združevanje lastnikov za delo v gozdu; 
Č)   na podlagi ciljev ter usmeritev
načrtovani ukrepi za obdobje 2001–2010 naslednji: 
- 
najvišji možni posek 1,495.730 m3, od tega 557.130 m3
iglavcev in 938.600 m3 listavcev, 
- 
gojitvena dela, potrebna za ohranitev in razvoj gozdov, na površini
3.676 ha, 
- 
nega mlajšega drogovnjaka na površini 2.710 ha, 
- 
dela varstva gozdov pred žuželkami, boleznimi in divjadjo v obsegu 2.530
delovnih dni, varstva gozdov pred požari z gradnjo 289 km novih in vzdrževanjem
400 km obstoječih protipožarnih presek v obsegu 16.500 delovnih dni, 
- 
nega habitatov prosto živečih živali z vzdrževanjem grmišč, pasišč,
vzdrževanjem vodnih virov v gozdu, sajenjem sadik plodonosnega drevja,
ohranjanjem in nege dela biotopa, pomembnega za ohranjanje in razvoj ogroženih
vrst, ter načrtnim puščanjem biomase v gozdu v obsegu 5.200 delovnih dni, 
- 
gradnja gozdnih vlak v dolžini 310 km, 
- 
gradnja gozdnih cest v dolžini 189 km. 
Cilji, usmeritve in ukrepi so v GGN GGO Kras določeni tudi na nivoju gospodarskih razredov.
4. člen
Pri izdelavi gozdnogospodarskih načrtov gozdnogospodarskih
enot iz 2. člena tega odloka v obdobju 2003-2010 se morajo upoštevati cilji,
usmeritve in ukrepi iz prejšnjega člena. 
Zavod za gozdove Slovenije mora preveriti skladnost ciljev,
usmeritev in ukrepov, določenih v gozdnogospodarskih načrtih iz 2. člena tega
odloka, katerim veljavnost poteče v letih 2006 do 2009, s cilji, usmeritvami in
ukrepi iz prejšnjega člena, ter v primeru ugotovljenih neskladnosti najpozneje
v sedmem letu veljavnosti teh načrtov vložiti pobudo za njihovo spremembo pri ministrstvu,
pristojnem za gozdarstvo.
5. člen
Po en izvod GGN GGO Kras je na vpogled na Zavodu za gozdove
Slovenije, Večna pot 2, Ljubljana, Zavodu za gozdove Slovenije, Območna enota
Sežana, Partizanska 49, Sežana, v Gozdarski knjižnici Gozdarskega inštituta
Slovenije in Biotehniške fakultete, Oddelka za gozdarstvo in obnovljive gozdne
vire, Večna pot 2, Ljubljana, ter na Ministrstvu za kmetijstvo, gozdarstvo in
prehrano, Dunajska cesta 56-58, Ljubljana, kjer se nahaja tudi dokumentacija v zvezi s postopkom
sprejemanja GGN GGO Kras.
6. člen
Ta odlok začne veljati naslednji dan po objavi v Uradnem
listu Republike Slovenije.
Št. 321-09/2003-15
Ljubljana, dne 10. julija 2003.
EVA 2003–2311-0187
Vlada Republike Slovenije
mag. Anton Rop l. r.
Predsednik