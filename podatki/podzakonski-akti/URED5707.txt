I. SPLOŠNE DOLOČBE
1. člen
(namen)
(1) Ta uredba določa vrste nalog, ki
se izvajajo v okviru opravljanja storitev obvezne občinske gospodarske javne
službe odvajanja in čiščenja komunalne in padavinske odpadne vode (v nadaljnjem
besedilu: javna služba).
(2) Ta uredba
določa tudi obveznosti občin in izvajalcev javne službe pri opravljanju javne
službe.
(3) S to uredbo so določeni tudi
standardi komunalne opremljenosti, ki morajo biti izpolnjeni za odvajanje in
čiščenje komunalne odpadne vode.
2. člen
(javna služba)
(1) Javna služba obsega naslednje
naloge:
-      
odvajanje in čiščenje komunalne odpadne vode,
ki se odvaja v javno kanalizacijo,
-      
prevzem komunalne odpadne vode in blata iz
nepretočnih greznic, malih komunalnih čistilnih naprav z zmogljivostjo, manjšo
od 50 PE, in malih komunalnih čistilnih naprav iz sedmega odstavka 7. člena te
uredbe,
-      
čiščenje in obdelava komunalne odpadne vode in
blata iz prejšnje alineje na komunalni ali skupni čistilni napravi,
-      
zagotavljanje izvedbe prvih meritev in
obratovalnega monitoringa ali izdelave ocen obratovanja za male komunalne
čistilne naprave z zmogljivostjo manjšo od 50 PE,
-      
zagotavljanje izvedbe prvih meritev in
obratovalnega monitoringa za male komunalne čistilne naprave iz sedmega
odstavka 7. člena te uredbe,
-      
odvajanje in čiščenje padavinske odpadne vode,
ki se odvaja v javno kanalizacijo z javnih površin ali streh.
(2) Odvajanje in čiščenje industrijske
odpadne vode ter padavinske odpadne vode s površin, ki niso javne, se ne šteje
za javno službo, tudi če se takšna odpadna voda odvaja v javno kanalizacijo in
čisti v komunalni ali skupni čistilni napravi.
(3) Ne glede na prvi in drugi odstavek
tega člena se lahko, če je tako določeno v občinskem odloku, za javno službo
šteje tudi odvajanje in čiščenje padavinske odpadne vode, ki se odvaja v javno
kanalizacijo z zasebnih utrjenih površin, ki niso večje od 100 m2 in
ki pripadajo stavbi, iz katere se odvaja komunalna odpadna voda ali padavinska
odpadna voda s streh.
3. člen
(uporabniki javne službe)
(1) Uporabniki javne službe so
lastniki stavbe, dela stavbe ali gradbenega inženirskega objekta in upravljavci
javnih površin, za katere se zagotavlja izvajanje javne službe.
(2) Ne glede na prejšnji odstavek v
primeru solastništva stavbe, dela stavbe ali gradbenega inženirskega objekta
obveznosti uporabnika javne službe lahko izvaja eden od lastnikov, če je med
njimi o tem dosežen pisni dogovor.
(3) Ne glede na prvi odstavek tega
člena v večstanovanjskih stavbah brez upravnika obveznosti uporabnika javne
službe lahko izvaja eden od lastnikov dela stavbe, če je med njimi o tem
dosežen pisni dogovor.
(4) Ne glede na prvi odstavek tega
člena v večstanovanjskih stavbah z upravnikom obveznosti uporabnika javne
službe izvaja upravnik stavbe, ki zagotavlja porazdelitev stroškov med lastniki
delov stavbe v skladu s predpisom, ki ureja stanovanja.
4. člen
(izrazi)
Izrazi, uporabljeni v tej uredbi, imajo
naslednji pomen:
1.    
izvajalec javne službe je gospodarski subjekt,
ki je pravna ali fizična oseba, ali občinski režijski obrat, ki ga na predpisan
način izbere občina in ki izvaja javno službo na podlagi predpisov, ki urejajo
javno službo;
2.    
komunalna odpadna voda je komunalna odpadna
voda v skladu s predpisom, ki ureja emisijo snovi in toplote pri odvajanju
odpadnih voda v vode in javno kanalizacijo;
3.    
padavinska odpadna voda je padavinska odpadna
voda v skladu s predpisom, ki ureja emisijo snovi in toplote pri odvajanju
odpadnih voda v vode in javno kanalizacijo;
4.    
prvi naliv padavinske odpadne vode je
padavinska odpadna voda, ki se po daljšem sušnem obdobju na začetku močnejših
padavin odvede v kanalizacijsko omrežje javne kanalizacije. Za izračun količine
prvega naliva padavinske odpadne vode se upošteva čas trajanja padavin 15 minut
in intenzivnost padavin 15 l/s/ha utrjenih površin in streh, s katerih se padavinska
odpadna voda odvaja v kanalizacijsko omrežje javne kanalizacije;
5.    
čistilni val je mešanica izpranih organsko
onesnaženih suspendiranih delcev v kanalizacijskem omrežju javne kanalizacije
in padavinske odpadne vode, ki kot posledica prvega naliva padavinske odpadne
vode odteka v smeri komunalne ali skupne čistilne naprave;
6.    
industrijska odpadna voda je industrijska
odpadna voda v skladu s predpisom, ki ureja emisijo snovi in toplote pri
odvajanju odpadnih voda v vode in javno kanalizacijo;
7.    
komunalna čistilna naprava je komunalna
čistilna naprava v skladu s predpisom, ki ureja emisijo snovi in toplote pri
odvajanju odpadnih voda v vode in javno kanalizacijo;
8.    
mala komunalna čistilna naprava je mala
komunalna čistilna naprava v skladu s predpisom, ki ureja emisije snovi pri
odvajanju odpadne vode iz malih komunalnih čistilnih naprav;
9.    
čistilna naprava padavinske odpadne vode je
čistilna naprava padavinske odpadne vode v skladu s predpisom, ki ureja emisijo
snovi in toplote pri odvajanju odpadnih voda v vode in javno kanalizacijo;
10. 
nepretočna greznica je nepretočna greznica v
skladu s predpisom, ki ureja emisijo snovi pri odvajanju odpadne vode iz malih
komunalnih čistilnih naprav;
11. 
obstoječa greznica je obstoječa greznica v
skladu s predpisom, ki ureja emisijo snovi pri odvajanju odpadne vode iz malih
komunalnih čistilnih naprav;
12. 
populacijski ekvivalent (v nadaljnjem besedilu:
PE) je enota za obremenjevanje vode, določena s predpisom, ki ureja emisijo
snovi in toplote pri odvajanju odpadnih voda v vode in javno kanalizacijo;
13. 
neobdelano blato je blato iz obstoječih greznic
in blato, ki nastane pri čiščenju komunalne odpadne vode na komunalni ali
skupni čistilni napravi;
14. 
obdelava blata je obdelava neobdelanega blata
na območju komunalne ali skupne čistilne naprave, ki jo v okviru javne službe
izvaja izvajalec javne službe. Za obdelavo blata se štejejo vsi postopki
obdelave blata, ki se lahko izvajajo na območju komunalne ali skupne čistilne
naprave, s katerimi se doseže:
-  
izpolnjevanje zahtev za uporabo kot gnojilo v
kmetijstvu, v skladu s predpisom, ki ureja uporabo blata iz komunalnih
čistilnih naprav v kmetijstvu, ali
-  
izpolnjevanje zahtev za postopke predelave ali
odstranjevanja blata v skladu s predpisi, ki urejajo ravnanje z odpadki.
Obdelava blata je tudi obdelava delno obdelanega blata, ki nastane
po obdelavi neobdelanega blata (na primer nadaljnja obdelava po dehidraciji,
sušenju in podobno), če zanj izvajalec javne službe zagotavlja nadaljnjo
obdelavo v okviru javne službe na območju druge komunalne ali skupne čistilne
naprave;
15. 
območje izvajanja javne službe je območje
celotne občine ali njenega dela, za katero morata biti s predpisi občine in v
skladu s to uredbo določena način in obseg izvajanja javne službe;
16. 
javna površina je površina grajenega javnega
dobra lokalnega ali državnega pomena, katere uporaba je pod enakimi pogoji
namenjena vsem;
17. 
javna kanalizacija je javna kanalizacija v
skladu s predpisom, ki ureja emisijo snovi in toplote pri odvajanju odpadnih
voda v vode in javno kanalizacijo;
18. 
interna kanalizacija so cevovodi s pripadajočo
opremo, ki so namenjeni odvajanju komunalne in padavinske odpadne vode iz
stavbe v javno kanalizacijo, nepretočno greznico, obstoječo greznico, malo
komunalno čistilno napravo z zmogljivostjo, manjšo od 50 PE, ali malo komunalno
čistilno napravo iz sedmega odstavka 7. člena te uredbe;
19. 
kanalizacijski priključek je del interne
kanalizacije in poteka od mesta priključitve na sekundarno kanalizacijsko
omrežje javne kanalizacije do vključno zadnjega revizijskega jaška pred stavbo,
ki je priključena na javno kanalizacijo. Če revizijskega jaška ni na parceli,
na kateri stoji stavba, kanalizacijski priključek poteka do zunanje stene
stavbe;
20. 
primarno kanalizacijsko omrežje javne
kanalizacije (v nadaljnjem besedilu: primarno omrežje) je sistem kanalov in
jarkov ter z njimi povezanih objektov in tehnoloških sklopov (peskolovi,
lovilniki olj, črpališča in druge naprave za prečrpavanje odpadne vode,
zadrževalniki čistilnega vala, razbremenilniki in podobno), ki so namenjeni
odvajanju komunalne in padavinske odpadne vode, lahko pa tudi odvajanju
industrijske odpadne vode, iz dveh ali več sekundarnih kanalizacijskih omrežij.
Primarno omrežje se zaključi z navezavo na komunalno ali skupno čistilno
napravo ali čistilno napravo padavinske odpadne vode;
21. 
sekundarno kanalizacijsko omrežje javne
kanalizacije (v nadaljnjem besedilu: sekundarno omrežje) je sistem kanalov in
jarkov ter z njimi povezanih objektov in tehnoloških sklopov (npr. peskolovi,
lovilniki olj, črpališča in druge naprave za prečrpavanje odpadne vode,
zadrževalniki čistilnega vala, razbremenilniki in podobno), ki so namenjeni
odvajanju komunalne in padavinske odpadne vode, ki nastaja na območju poselitve
ali njegovem delu, lahko pa tudi odvajanju industrijske odpadne vode, ki
nastaja na območju poselitve ali njegovem delu in se čisti v komunalni ali
skupni čistilni napravi. Sekundarno omrežje se zaključi z navezavo na komunalno
ali skupno čistilno napravo ali čistilno napravo padavinske odpadne vode ali z
navezavo na primarno omrežje;
22. 
javni kanalizacijski sistem je hidravlično
samostojen sistem primarnega ali sekundarnega omrežja z enim iztokom, ki je
namenjen izvajanju javne službe in ga upravlja en izvajalec javne službe. Iztok
iz javnega kanalizacijskega sistema po tej uredbi je njegov končni iztok ali
navezava na drug javni kanalizacijski sistem;
23. 
upravljavec javne kanalizacije je izvajalec
javne službe, ki upravlja z javnim kanalizacijskim sistemom;
24. 
območje površin, predvideno za širitev naselja,
je območje, ki je v skladu s predpisi s področja urejanja prostora določeno kot
območje za širitev naselja;
25. 
območje poselitve je območje poselitve v skladu
s predpisom, ki ureja emisijo snovi pri odvajanju odpadne vode iz komunalnih
čistilnih naprav;
26. 
vodovarstveno območje je območje, določeno v skladu
s predpisi, ki urejajo vode;
27. 
občutljivo območje je občutljivo območje zaradi
evtrofikacije ali občutljivo območje zaradi kopalnih voda v skladu s predpisom,
ki ureja emisijo snovi pri odvajanju odpadne vode iz komunalnih čistilnih
naprav;
28. 
posebne storitve so storitve, ki niso obvezne
storitve javne službe po tej uredbi, vendar jih izvajalec javne službe izvaja z
uporabo javne infrastrukture, namenjene odvajanju in čiščenju komunalne in
padavinske odpadne vode.
II. STANDARDI OPREMLJENOSTI
5. člen
(javna kanalizacija)
Javna kanalizacija je javna infrastruktura
lokalnega pomena, ki jo zagotavlja občina.
6. člen
(opremljenost z javno kanalizacijo)
(1) Območje poselitve mora biti zaradi
izvajanja storitev javne službe opremljeno z javno kanalizacijo z zagotovljenim
čiščenjem komunalne odpadne vode v skladu s predpisom, ki ureja emisijo snovi
pri odvajanju odpadne vode iz komunalnih čistilnih naprav, ali s predpisom, ki
ureja emisijo snovi pri odvajanju odpadne vode iz malih komunalnih čistilnih
naprav.
(2) Območje površin, predvideno za
širitev naselja, mora biti glede na predvideno velikost in gostoto poselitve,
opremljeno z javno kanalizacijo pod enakimi pogoji, kakor območja poselitve iz
prejšnjega odstavka pred začetkom uporabe stavb na teh območjih, za katere je
bila vloga za izdajo gradbenega dovoljenja vložena po uveljavitvi te uredbe.
(3) Investicijska dokumentacije za
opremljanje območij iz prvega in drugega odstavka tega člena z javno
kanalizacijo mora biti pripravljena v skladu s predpisom, ki ureja enotno
metodologijo za pripravo investicijske dokumentacije.
(4) Območja iz tega člena se štejejo
za opremljena z javno kanalizacijo, ko je za javno kanalizacijo pridobljeno
uporabno dovoljenje v skladu s predpisi, ki urejajo graditev objektov.
7. člen
(odvajanje in čiščenje komunalne odpadne
vode iz stavb)
(1) Komunalna odpadna voda, ki nastaja
v stavbi na območju iz prejšnjega člena, ki je opremljeno z javno kanalizacijo,
se mora odvajati neposredno v javno kanalizacijo.
(2) V javno kanalizacijo se mora neposredno
odvajati tudi komunalna odpadna voda, ki nastaja v stavbi izven območja iz
prejšnjega člena, ki je opremljeno z javno kanalizacijo, če je letna
obremenitev zaradi nastajanja komunalne odpadne vode, preračunana na 1 m
dolžine kanalskega voda, ki ga je treba zagotoviti za priključitev na javno
kanalizacijo, večja od 0,02 PE, odvajanje komunalne odpadne vode iz stavbe, ki
nastaja nad nivojem terena, pa je mogoče brez naprav za prečrpavanje.
(3) Ne glede na prvi odstavek tega
člena se lahko na območjih iz prejšnjega člena komunalna odpadna voda izjemoma
odvaja v malo komunalno čistilno napravo z zmogljivostjo, manjšo od 50 PE, ki
jo zagotavlja občina, če je letna obremenitev zaradi nastajanja komunalne
odpadne vode, preračunana na 1 m dolžine kanalskega voda, ki ga je treba
zagotoviti za priključitev stavbe na kanalizacijsko omrežje javne kanalizacije,
manjša od 0,02 PE, odvajanje komunalne odpadne vode iz stavbe, ki nastaja nad
nivojem terena, v kanalizacijsko omrežje javne kanalizacije pa ni mogoče brez
naprav za prečrpavanje, malo čistilno napravo pa upravlja izvajalec javne
službe.
(4) Ne glede na prvi odstavek tega
člena se lahko na območjih iz prejšnjega člena komunalna odpadna voda izjemoma
odvaja v nepretočno greznico, ki jo zagotavlja občina in upravlja izvajalec
javne službe, če so izpolnjeni pogoji iz predpisa, ki ureja emisijo snovi pri
odvajanju odpadne vode iz malih komunalnih čistilnih naprav, in če je letna
obremenitev zaradi nastajanja komunalne odpadne vode, preračunana na 1 m
dolžine kanalskega voda, ki ga je treba zagotoviti za priključitev stavbe na
kanalizacijsko omrežje javne kanalizacije, manjša od 0,02 PE, odvajanje
komunalne odpadne vode iz stavbe, ki nastaja nad nivojem terena, v
kanalizacijsko omrežje javne kanalizacije pa ni mogoče brez naprav za
prečrpavanje.
(5) Na območjih, ki niso območja iz
prejšnjega člena, morajo lastniki stavb zagotoviti odvajanje in čiščenje
komunalne odpadne vode v mali komunalni čistilni napravi z zmogljivostjo,
manjšo od 50 PE, v skladu s predpisom, ki ureja emisijo snovi pri odvajanju
odpadne vode iz malih komunalnih čistilnih naprav, njen upravljavec pa mora
zagotoviti prevzem blata z uporabo storitev javne službe.
(6) Ne glede na prejšnji odstavek se
lahko, če je skupna obremenitev zaradi odvajanja odpadne vode iz stavb manjša
od 50 PE, komunalna odpadna voda, ki nastaja v stavbi ali stavbah, izjemoma
zbira v nepretočni greznici, če so izpolnjeni pogoji iz predpisa, ki ureja
emisijo snovi pri odvajanju odpadne vode iz malih komunalnih čistilnih naprav
in če je letna obremenitev zaradi nastajanja komunalne odpadne vode,
preračunana na 1 m dolžine kanalskega voda, ki ga je treba zagotoviti za
priključitev stavbe na kanalizacijsko omrežje javne kanalizacije, manjša od
0,02 PE, odvajanje komunalne odpadne vode iz stavbe, ki nastaja nad nivojem
terena, v kanalizacijsko omrežje javne kanalizacije pa ni mogoče brez naprav za
prečrpavanje, njen upravljavec pa mora zagotoviti prevzem celotne količine
komunalne odpadne vode z uporabo storitev javne službe.
(7) Na območjih, ki niso območja iz
prejšnjega člena, se lahko komunalna odpadna voda iz nestanovanjskih stavb
odvaja v malo komunalno čistilno napravo z zmogljivostjo, enako ali večjo od 50
PE, ki ni objekt javne kanalizacije in je v lasti in upravljanju lastnika ali
lastnikov nestanovanjskih stavb, iz katerih se odvaja komunalna odpadna voda,
njen upravljavec pa mora zagotavljati prevzem blata z uporabo storitev javne
službe.
8. člen
(odvajanje in čiščenje komunalne odpadne
vode z območij opremljenih z javno kanalizacijo)
(1) Komunalno odpadno vodo z območja
iz prvega odstavka 6. člena te uredbe, ki se odvaja v sekundarno omrežje javne
kanalizacije, je treba odvajati v obstoječe primarno omrežje javne
kanalizacije, če je:
-      
letna obremenitev odvedene komunalne odpadne
vode, preračunana na 1 m dolžine sekundarnega omrežja javne kanalizacije, ki ga
je treba zagotoviti za odvajanje komunalne odpadne vode v primarno omrežje
javne kanalizacije, večja od 0,1 PE, ali
-      
dolžina sekundarnega omrežja javne
kanalizacije, ki ga je treba zagotoviti zaradi čiščenja komunalne odpadne vode
v komunalni ali skupni čistilni napravi, večja od dolžine kanalskega voda, ki
ga je treba zagotoviti za odvajanje komunalne odpadne vode iz sekundarnega v
obstoječe primarno omrežje javne kanalizacije.
(2) Če se komunalna odpadna voda z
območja iz prvega odstavka 6. člena te uredbe, ki se odvaja v sekundarno
omrežje javne kanalizacije, ne odvaja v primarno omrežje javne kanalizacije, se
mora čistiti v komunalni ali skupni čistilni napravi, ki je namenjena čiščenju
komunalne odpadne vode, ki nastaja na tem območju.
9. člen
(drugi standardi opremljenosti)
(1) Komunalna ali skupna čistilna
naprava z zmogljivostjo čiščenja, enako ali večjo od 10 000 PE, mora biti
opremljena za prevzem in obdelavo blata iz komunalnih čistilnih naprav, ki niso
opremljene za obdelavo blata in obstoječih greznic, ter za prevzem in čiščenje
komunalne odpadne vode iz nepretočnih greznic.
(2) Na območju iz 6. člena te uredbe,
ki je opremljeno z javno kanalizacijo za odvajanje mešanice komunalne in
padavinske odpadne vode, mora lastnik javne kanalizacije zagotoviti izvedbo
tehničnih ukrepov za ustrezno zadrževanje čistilnega vala v napravah za
zadrževanje in mehansko čiščenje ter za zadržan čistilni val po končanih
padavinah zagotoviti odvajanje in čiščenje v komunalni ali skupni čistilni
napravi v skladu s predpisom, ki ureja emisije snovi pri odvajanju odpadne vode
iz komunalnih čistilnih naprav.
(3) Na območju iz 6. člena te uredbe,
ki mora biti opremljeno z javno kanalizacijo, mora biti za javno kanalizacijo
za odvajanje mešanice komunalne in padavinske odpadne vode zagotovljena izvedba
tehničnih ukrepov za ustrezno zadrževanje čistilnega vala v napravah za
zadrževanje in mehansko čiščenje ter za odvajanje in čiščenje zadržanega
čistilnega vala v komunalni ali skupni čistilni napravi po končanih padavinah v
skladu s predpisom, ki ureja emisije snovi pri odvajanju odpadne vode iz
komunalnih čistilnih naprav.
(4) Na območju iz 6. člena te uredbe
morajo biti izvedeni ukrepi za zmanjševanje količin padavinske odpadne vode, ki
se odvaja v javno kanalizacijo.
(5) Na območju iz 6. člena te uredbe,
ki je opremljeno z javno kanalizacijo za odvajanje izključno padavinske odpadne
vode, mora lastnik javne kanalizacije zagotoviti izvedbo tehničnih ukrepov za
zadrževanje v zadrževalniku padavinske odpadne vode, obdelavo v lovilcu olj ali
čiščenje v čistilni napravi padavinske odpadne vode, če je padavinska odpadna
voda, ki se odvaja v kanalizacijsko omrežje javne kanalizacije tako onesnažena,
da se v skladu s predpisom, ki ureja odvajanje padavinske vode z javnih cest,
ne sme odvajati v vode.
(6) Določbe prejšnjega odstavka se
smiselno uporabljajo tudi za območja, kjer je predvideno opremljanje z javno
kanalizacijo za odvajanje izključno padavinske odpadne vode.
10. člen
(evidentiranje načrtovanih in izvedenih
ukrepov)
(1) Načrtovani in izvedeni ukrepi za
zagotavljanje standardov opremljenosti iz 6., 7., 8. in 9. člena te uredbe
morajo biti dokumentirani in evidentirani.
(2) Pred začetkom uporabe zgrajenih
javnih kanalizacijskih sistemov in njihovih sklopov morajo biti dokumentirani
in evidentirani tudi izvedeni kontrolni postopki za ugotavljanje njihove
tehnične brezhibnosti.
(3) Dokumentacija iz prejšnjega
odstavka mora biti izročena izvajalcu javne službe ob predaji javnega
kanalizacijskega sistema ali njegovega sklopa v njegovo upravljanje.
(4) Dokumentacijo iz drugega odstavka
tega člena mora izvajalec javne službe hraniti celotno obdobje delovanja
javnega kanalizacijskega sistema.
(5) Dokumentiranje in evidentiranje iz
drugega odstavka tega člena je naloga investitorja javnega kanalizacijskega
sistema, ki mora pred začetkom uporabe javnega kanalizacijskega sistema ali
njegovega dela dokumentacijo izročiti občini.
III. OBVEZNE STORITVE IN NALOGE JAVNE SLUŽBE
11. člen
(zagotavljanje javne službe)
(1) Občina na podlagi občinskega
predpisa javno službo zagotavlja na območju celotne občine v skladu s to
uredbo.
(2) Ne glede na prejšnji odstavek
občina za posamezne stavbe ali skupine stavb, do katerih dostop s cestnim
motornim vozilom, namenjenim prevozu komunalne odpadne vode in neobdelanega
blata, ni mogoč, v občinskem predpisu določi:
-      
izvajanje javne službe v omejenem obsegu,
-      
obveznosti lastnikov stavb v skladu s 7. členom
te uredbe.
(3) V občinskem predpisu iz prejšnjega
odstavka morajo biti urejeni zlasti obseg in način izvajanja javne službe ter
obveznosti, ki se nanašajo na:
-      
prevzem, čiščenje in obdelavo komunalne odpadne
vode in neobdelanega blata iz nepretočnih greznic, malih komunalnih čistilnih
naprav z zmogljivostjo, manjšo od 50 PE, in malih komunalnih čistilnih naprav
iz sedmega odstavka 7. člena te uredbe pri upravljavcu komunalne ali skupne
čistilne naprave, ki ima za obdelavo blata proste zmogljivosti, ali
-      
ravnanje z neobdelanim blatom iz prejšnje
alineje v skladu s predpisom, ki ureja uporabo blata iz komunalnih čistilnih
naprav v kmetijstvu.
12. člen
(obvezne storitve na območju poselitve ali
njegovem delu, ki je opremljeno z javno kanalizacijo)
(1) Kot obvezno storitev javne službe mora
izvajalec javne službe na območju ali njegovem delu, ki je opremljeno z javno
kanalizacijo, zagotavljati:
-      
odvajanje in čiščenje komunalne odpadne vode,
ki se odvaja v kanalizacijsko omrežje javne kanalizacije, in
-      
odvajanje in čiščenje padavinske odpadne vode,
ki se s streh in javnih površin odvaja v kanalizacijsko omrežje javne
kanalizacije.
(2) V okviru javne službe mora
izvajalec javne službe upravljati male čistilne naprave in nepretočne greznice
iz tretjega in četrtega odstavka 7. člena te uredbe.
(3) Izvajalec javne službe mora
zagotavljati odvajanje in čiščenje:
-      
padavinske odpadne vode, ki se odvaja v javno
kanalizacijo s površin, ki niso javne površine, in
-      
industrijske odpadne vode, ki se odvaja v javno
kanalizacijo.
(4) Storitve iz prejšnjega odstavka
izvajalec javne službe izvaja v okviru prostih zmogljivosti javne kanalizacije
kot posebno storitev z uporabo javne infrastrukture in v soglasju z lastnikom
infrastrukture.
(5) V primeru prekinitve odvajanja ali
čiščenja odpadne vode, ki se odvaja v javno kanalizacijo, mora izvajalec javne
službe izvesti vse potrebne ukrepe, da prepreči škodljive vplive na življenje
ali zdravje ljudi in živali, okolje in lastnino.
13. člen
(obvezne storitve na območjih, ki niso
opremljena z javno kanalizacijo)
(1) Kot obvezno storitev javne službe
mora izvajalec javne službe na območju iz 6. člena te uredbe, ki ni opremljeno
z javno kanalizacijo, in za stavbe ali za funkcionalno zaokroženo skupino stavb
izven teh območij zagotavljati:
-      
prevzem celotne količine komunalne odpadne vode
iz nepretočnih greznic pri uporabniku javne službe in njeno čiščenje na
komunalni ali skupni čistilni napravi,
-      
prevzem blata iz malih komunalnih čistilnih
naprav z zmogljivostjo, manjšo od 50 PE, in malih komunalnih čistilnih naprav
iz sedmega odstavka 7. člena te uredbe pri uporabniku javne službe v skladu z
navodili za obratovanje male komunalne čistilne naprave, vendar najmanj enkrat
na tri leta, ter njegovo obdelavo na komunalni ali skupni čistilni napravi,
-      
prve meritve in obratovalni monitoring ali
izdelavo ocen obratovanja za male komunalne čistilne naprave z zmogljivostjo,
manjšo od 50 PE, v skladu s predpisi, ki urejajo emisijo snovi pri odvajanju
odpadne vode iz malih komunalnih čistilnih naprav in prve meritve in
obratovalni monitoring odpadnih voda, in
-      
prve meritve in obratovalni monitoring za male
komunalne čistilne naprave iz sedmega odstavka 7. člena te uredbe v skladu s
predpisi, ki urejajo emisijo snovi pri odvajanju odpadne vode iz malih
komunalnih čistilnih naprav in prve meritve in obratovalni monitoring odpadnih
vod.
(2) V primeru uporabe blata, ki
nastaja na kmetijskem gospodarstvu in je, v skladu s predpisom, ki ureja
uporabo blata iz komunalnih čistilnih naprav v kmetijstvu, zmešano skupaj s
komunalno odpadno vodo, z gnojevko oziroma gnojnico ter skladiščeno najmanj
šest mesecev pred uporabo za gnojilo v kmetijstvu, izvajalec javne službe kot
obvezno storitev javne službe zagotavlja samo storitve iz tretje alineje
prejšnjega odstavka.
(3) Določbe prejšnjega odstavka se
lahko uporabljajo samo v primeru, če lastnik nepretočne greznice ali male
komunalne čistilne naprave z zmogljivostjo, manjšo od 50 PE, izvajalcu javne
službe ob vsakokratni izvedbi storitve iz tretje alineje prvega odstavka tega
člena predloži pisno izjavo, da je uporaba blata za gnojilo v kmetijstvu, v
skladu s predpisom, ki ureja uporabo blata iz komunalnih čistilnih naprav v
kmetijstvu.
(4) Ne glede na prvi odstavek tega
člena se za stavbe izven območij iz 6. člena te uredbe, ki so priključene na
kanalizacijsko omrežje javne kanalizacije, uporabljajo določbe iz prejšnjega
člena.
14. člen
(interna kanalizacija, kanalizacijski
priključek, nepretočne in obstoječe greznice ter male komunalne čistilne
naprave)
(1) Interna kanalizacija,
kanalizacijski priključek, nepretočne greznice, obstoječe greznice, male
komunalne čistilne naprave z zmogljivostjo, manjšo od 50 PE, in male komunalne
čistilne naprave iz sedmega odstavka 7. člena te uredbe niso objekti javne
kanalizacije in pripadajo stavbi ali gradbenemu inženirskemu objektu, v katerem
nastaja komunalna ali padavinska odpadna voda.
(2) Načrtovanje, gradnjo in
vzdrževanje objektov iz prejšnjega odstavka mora za­gotoviti lastnik stavbe ali
gradbenega inženirskega objekta, ki mu objekti iz prejšnjega odstavka
pripadajo, in so v njegovi lasti in upravljanju.
(3) Ne glede na prvi odstavek tega
člena se male komunalne čistilne naprave ali nepretočne greznice iz tretjega in
četrtega odstavka 7. člena te uredbe štejejo za objekte javne kanalizacije.
15. člen
(čiščenje odpadne vode in obdelava blata)
(1) Za komunalno, industrijsko ali
padavinsko odpadno vodo, ki se odvaja v javno kanalizacijo, in komunalno odpadno
vodo iz nepretočnih greznic mora izvajalec javne službe zagotoviti ustrezno
čiščenje na komunalni čistilni napravi, skupni čistilni napravi ali čistilni
napravi za padavinsko odpadno vodo.
(2) Za neobdelano blato iz malih
komunalnih čistilnih naprav in komunalnih ali skupnih čistilnih naprav, ki niso
opremljene za obdelavo blata, mora izvajalec javne službe zagotoviti ustrezno
obdelavo na komunalni ali skupni čistilni napravi, ki je opremljena za obdelavo
blata.
(3) Obveznosti iz prvega in prejšnjega
odstavka tega člena, ki se nanašajo na komunalno odpadno vodo in blato, ki
nastane pri čiščenju komunalne odpadne vode, ter na padavinsko odpadno vodo s
streh in javnih površin, ki se odvaja v javno kanalizacijo, izvajalec javne
službe izvaja v okviru obveznih storitev iz 12. in 13. člena te uredbe.
(4) Če izvajalec javne službe ne
upravlja komunalne ali skupne čistilne naprave, ki je opremljena za obdelavo
blata, mora občina zagotoviti zmogljivosti za ustrezno obdelavo blata na drugi
komunalni ali skupni čistilni napravi.
(5) Ne glede na prejšnji odstavek
lahko izvajalec javne službe v soglasju z občino zagotovi obdelavo blata v
premični napravi za obdelavo blata. Taka obdelava blata se mora izvajati na
območju komunalne ali skupne čistine naprave, kjer nastaja neobdelano blato.
(6) Za obdelano blato iz komunalnih in
skupnih čistilnih naprav mora izvajalec javne službe zagotoviti predelavo ali
odstranjevanje v skladu s predpisi, ki urejajo ravnanje z odpadki, razen če se
obdelano blato uporablja v skladu s predpisom, ki ureja uporabo blata iz
komunalnih čistilnih naprav v kmetijstvu.
16. člen
(načrt gospodarjenja z blatom)
(1) Če je izvajalec javne službe
upravljavec komunalne ali skupne čistilne naprave, mora kot povzročitelj
odpadkov izdelati načrt gospodarjenja z blatom v skladu s predpisom, ki ureja
ravnanje z odpadki. V načrt gospodarjenja z blatom mora izvajalec javne službe
vključiti tudi ravnanje z neobdelanim blatom, ki ga prevzema v skladu z drugim
odstavkom prejšnjega člena.
(2) Načrt gospodarjenja z blatom iz
prejšnjega odstavka mora biti izdelan v skladu z operativnim programom, ki
ureja ravnanje z blatom iz komunalnih ali skupnih čistilnih naprav.
17. člen
(obveščanje uporabnikov javne službe)
(1) Izvajalec javne službe mora
uporabnike javne službe, ki so priključeni na javno kanalizacijo, pisno
obveščati:
-      
na kateri komunalni ali skupni čistilni napravi
se čisti komunalna ali padavinska odpadna voda, ki se odvaja v javno
kanalizacijo, in
-      
o pogojih odvajanja komunalne in padavinske
odpadne vode v javno kanalizacijo.
(2) Izvajalec javne službe mora
uporabnike javne službe, ki so lastniki ali upravljavci nepretočnih greznic,
obstoječih greznic, malih komunalnih čistilnih naprav z zmogljivostjo, manjšo
od 50 PE, in malih komunalnih čistilnih naprav iz sedmega odstavka 7. člena te
uredbe pisno obveščati:
-      
na kateri komunalni ali skupni čistilni napravi
se čisti ali obdeluje komunalno odpadno vodo in blato,
-      
o rokih prevzema in drugih pogojih za prevzem
komunalne odpadne vode in blata pri uporabnikih storitev,
-      
o rokih in času izvedbe prvih meritev in
obratovalnega monitoringa oziroma izdelave ocene obratovanja za male komunalne
čistilne naprave z zmogljivostjo, manjšo od 50 PE, in
-      
o rokih in času izvedbe prvih meritev in
obratovalnega monitoringa za male komunalne čistilne naprave iz sedmega
odstavka 7. člena te uredbe.
(3) Izvajalec javne službe mora
obveščanje iz prvega in prejšnjega odstavka tega člena izvesti najpozneje v
treh mesecih po sprejetju programa odvajanja in čiščenja komunalne odpadne vode
iz 18. člena te uredbe ali najmanj osem dni pred spremembo pogojev iz prvega
odstavka tega člena.
(4) Izvajalec javne službe mora
uporabnike javne službe iz drugega odstavka tega člena obvestiti o datumu
dejanskega opravljanja obveznih storitev javne službe s priporočeno pošto
najmanj 15 dni pred predvideno izvedbo storitve.
(5) Uporabniki javne službe iz
prejšnjega odstavka lahko zahtevajo spremembo datuma opravljanja obveznih
storitev javne službe najmanj osem dni pred predvideno izvedbo storitve. V tem
primeru mora biti obvezna storitev izvedena najpozneje v 30 dneh po poslani
zahtevi.
18. člen
(program odvajanja in čiščenja komunalne
in padavinske odpadne vode)
(1) Javna služba se mora izvajati v
skladu s programom odvajanja in čiščenja komunalne in padavinske odpadne vode
(v nadaljnjem besedilu: program).
(2) Program mora vsebovati naslednje
vsebinske sklope:
1.    
osnovni podatki, ki so:
-  
podatki o izvajalcu javne službe,
-  
občine, v katerih se izvaja javna služba,
-  
podatki o predpisih in drugi pravnih aktih
občin o določitvi izvajalca javne službe in izvajanju javne službe,
-  
podatki o naseljih, kjer se izvaja javna
služba, in
-   podatki o območjih poselitve, kjer se
izvaja javna služba;
2.    
podatki o infrastrukturi in osnovnih sredstvih,
namenjenih opravljanju javne službe, ki so:
-  
podatki o javnih kanalizacijskih sistemih,
-  
podatki o komunalnih in skupnih čistilnih
napravah, ki so javna infrastruktura,
-   podatki o cestnih motornih vozilih in
opremi za prevzem in prevoz komunalne odpadne vode in neobdelanega blata iz
nepretočnih greznic, obstoječih greznic, malih komunalnih čistilnih naprav z
zmogljivostjo, manjšo od 50 PE, in malih komunalnih čistilnih naprav iz sedmega
odstavka 7. člena te uredbe,
-  
podatki o številu delovnih mest, ki so
namenjena izvajanju nalog, povezanih z izvajanjem javne službe, in podatki o
nalogah in pogojih za opravljanje teh nalog za posamezno delovno mesto,
-  
podatki o drugih osnovnih sredstvih, namenjenih
izvajanju javne službe, in
-  
podatki o cenah obveznih storitev javne službe;
3.    
opredelitev načina izvajanja javne službe, ki
mora vsebovati:
-  
način izvajanja javne službe v posameznih
stavbah in predvidene spremembe v času veljavnosti programa,
-  
načrt vzdrževanja in čiščenja javne
kanalizacije, ki mora vsebovati opis za to predvidenih tehnologij,
-  
opis sistema za zaznavanje izrednih dogodkov in
napak v delovanju javnih kanalizacijskih sistemov (puščanje omrežja javne
kanalizacije, okvare tehnoloških sklopov, prekinitve delovanja komunalnih ali
skupnih čistilnih naprav, delovanje razbremenilnikov in podobno) in njihovo
dokumentiranje,
-   opis sistema za odpravljanje napak v
delovanju javnih kanalizacijskih sistemov in dokumentiranja odpravljanja napak,
-  
načrt ukrepov za zmanjševanje količin
padavinske odpadne vode, ki se odvaja v javno kanalizacijo,
-  
načrt izvajanja javne službe na območjih, kjer
je zgrajena javna kanalizacija,
-  
načrt izvajanja javne službe za stavbe, iz
katerih se komunalna odpadna voda odvaja v nepretočne greznice,
-  
načrt izvajanja javne službe za stavbe, iz
katerih se komunalna odpadna voda odvaja v obstoječe greznice,
-  
načrt izvajanja javne službe za stavbe, iz
katerih se komunalna odpadna voda odvaja v male komunalne čistilne naprave z
zmogljivostjo, manjšo od 50 PE,
-  
načrt izvajanja javne službe za stavbe, iz
katerih se komunalna odpadna voda odvaja v male komunalne čistilne naprave iz
sedmega odstavka 7. člena te uredbe,
-  
način zagotavljanja obdelave, predelave ali
odstranjevanja blata iz malih komunalnih čistilnih naprav z zmogljivostjo,
enako ali večjo od 50 PE, in komunalnih ter skupnih čistilnih naprav, ki niso
opremljene za obdelavo, predelavo ali odstranjevanje blata,
-  
opredelitev načina obveščanja uporabnikov javne
službe in
-  
načrt izvajanja posebnih storitev z uporabo
javne infrastrukture;
4.    
pogoji in časovni načrt izvajanja posameznih
obveznih storitev javne službe.
(3) V načrtih iz sedme, osme in devete
alineje 3. točke prejšnjega odstavka morajo biti posebej opredeljene stavbe iz
drugega odstavka 11. člena te uredbe, obveznosti lastnikov teh stavb in način
izvajanja javne službe v teh primerih.
(4) Program mora biti pripravljen na
podlagi evidence iz 19. člena te uredbe.
(5) Program pripravi izvajalec javne
službe za obdobje štirih koledarskih let in ga pošlje občini v potrditev
najpozneje do 31. oktobra v koledarskem letu pred začetkom njegove
veljavnosti. Po potrditvi občine program potrdi odgovorna oseba izvajalca javne
službe.
(6) V primeru sprememb v času
veljavnosti programa izvajalec javne službe program spremeni in ga pošlje
občini v potrditev. Po potrditvi občine program potrdi odgovorna oseba izvajalca
javne službe.
(7) Občina program potrdi, če je
skladen z občinskim predpisom, ki ureja izvajanje javne službe.
(8) Izvajalec javne službe mora
ministrstvu, pristojnemu za okolje (v nadaljnjem besedilu: ministrstvo),
poslati program, ki sta ga potrdili občina in odgovorna oseba izvajalca javne
službe najpozneje do 31. decembra v letu pred začetkom njegove veljavnosti
ali njegovo spremembo v skladu s šestim odstavkom tega člena v roku 30 dni po
njenem sprejemu. Program izvajalec javne službe pošlje v elektronski obliki v
skladu z navodili, ki jih ministrstvo objavi na svojih spletnih straneh.
(9) Program mora izvajalec javne
službe javno objaviti na svetovnem spletu ter uporabnikom javne službe
omogočiti vpogled tudi v tiskani izvod na sedežu izvajalca javne službe.
(10) Če je izvajalec javne službe
javno podjetje, mora biti program sestavni del programa za obvladovanje
kakovosti poslovanja.
(11) Načrt gospodarjenja z blatom iz
16. člena te uredbe je sestavni del programa.
19. člen
(evidenca izvajalca javne službe)
(1) Izvajalec javne službe mora voditi
evidenco o:
-      
naseljih, kjer izvaja storitve javne službe, in
načinu njenega izvajanja,
-      
območjih poselitve, kjer izvaja storitve javne
službe, in načinu njenega izvajanja,
-      
stavbah, kjer izvaja storitve javne službe, in
načinu, vrsti in obsegu njenega izvajanja,
-      
uporabnikih storitev javne službe,
-      
javnih kanalizacijskih sistemih,
-      
iztokih iz javnih kanalizacijskih sistemov,
-      
dolžini primarnega in sekundarnega
kanalizacijskega omrežja javne kanalizacije,
-      
komunalnih in skupnih čistilnih napravah in
čistilnih napravah padavinske odpadne vode, ki so javna infrastruktura za
izvajanje javne službe,
-      
kanalizacijskih priključkih, nepretočnih
greznicah, obstoječih greznicah, malih komunalnih čistilnih napravah z
zmogljivostjo, manjšo od 50 PE, in malih komunalnih čistilnih napravah iz
sedmega odstavka 7. člena te uredbe,
-      
izjavah iz tretjega odstavka 13. člena te
uredbe in nepretočnih greznicah, obstoječih greznicah ali malih komunalnih
čistilnih napravah z zmogljivostjo, manjšo od 50 PE, na katere se te nanašajo,
-      
cestnih motornih vozilih in opremi za prevzem
in prevoz komunalne odpadne vode in neobdelanega blata iz nepretočnih in
obstoječih greznic, malih komunalnih čistilnih naprav z zmogljivostjo, manjšo
od 50 PE, in malih komunalnih čistilnih naprav iz sedmega odstavka 7. člena te
uredbe,
-      
delovnih mestih, na katerih se izvajajo naloge,
povezane z izvajanjem javne službe,
-      
drugih osnovnih sredstvih, namenjenih izvajanju
javne službe,
-      
napravah, ki odvajajo industrijsko odpadno vodo
v javno kanalizacijo,
-      
utrjenih površinah in strehah, s katerih se
odvaja padavinska odpadna voda v javno kanalizacijo,
-      
bilanci količinskih tokov kanalizacijskega
sistema v skladu s shemo, ki je sestavni del navodil iz tretjega odstavka 20.
člena te uredbe,
-      
prevzemu komunalne odpadne vode in blata iz
nepretočnih in obstoječih greznic ter komunalnih in skupnih čistilnih naprav,
ki niso opremljene za obdelavo blata,
-      
poročilih o prvih meritvah in obratovalnem
monitoringu oziroma ocenah obratovanja za male komunalne čistilne naprave z
zmogljivostjo, manjšo od 50 PE,
-      
poročilih o prvih meritvah in obratovalnem
monitoringu za male komunalne čistilne naprave iz sedmega odstavka 7. člena te
uredbe,
-      
poročilih o prvih meritvah in obratovalnem
monitoringu za male komunalne čistilne naprave z zmogljivostjo, enako ali večjo
od 50 PE, ki jih upravljajo,
-      
količinah obdelanega, predelanega in
odstranjenega blata iz komunalnih ali skupnih čistilnih naprav,
-      
vzdrževanju in čiščenju javne infrastrukture,
namenjene izvajanju javne službe, in
-      
stroških in cenah obveznih storitev javne
službe.
(2) Sestavni del evidence iz
prejšnjega odstavka so tudi evidenčni listi o oddaji obdelanega blata v
odstranjevanje v skladu s predpisi, ki urejajo ravnanje z odpadki, ter letna
poročila o uporabi obdelanega blata v kmetijstvu v skladu s predpisom, ki ureja
uporabo blata iz komunalnih čistilnih naprav v kmetijstvu.
(3) Izvajalec javne službe mora
evidenco iz prvega odstavka tega člena hraniti najmanj pet let.
20. člen
(poročilo o izvajanju javne službe)
(1) Izvajalec javne službe mora
ministrstvu najpozneje do 31. marca tekočega leta poslati poročilo o
izvajanju javne službe za preteklo leto.
(2) Sestavni del poročila o izvajanju
javne službe so tudi podatki iz evidence iz prejšnjega člena.
(3) Poročilo o izvajanju javne službe
mora izvajalec javne službe poslati ministrstvu v skladu z navodili, ki jih
objavi ministrstvo na svojih spletnih straneh.
21. člen
(poslovna skrivnost)
(1) Če so podatki v programu, evidenci
ali poročilu iz 18., 19. in 20. člena te uredbe poslovna skrivnost v skladu s
predpisom, ki ureja gospodarske družbe, mora biti to v programu, evidenci ali
poročilu posebej označeno, priložen pa mora biti sklep gospodarske družbe, da
gre za poslovno skrivnost.
(2) Podatkov iz prejšnjega odstavka
izvajalcu javne službe ni treba javno objaviti.
22. člen
(poročilo o doseženih standardih
opremljenosti)
(1) Občina mora ministrstvu najpozneje
do 28. februarja tekočega leta poslati poročilo o doseženih standardih
opremljenosti iz 6., 7., 8. in 9. člena te uredbe na dan 31. decembra
preteklega leta.
(2) Poročilo iz prejšnjega odstavka
mora za vsa območja poselitve, ki so na območju občine, vsebovati:
-      
identifikacijsko številko in ime območja
poselitve,
-      
obremenitev s komunalno odpadno vodo, ki nastaja
na območju poselitve ali delež obremenitve s komunalno odpadno vodo, ki nastaja
na delu območja poselitve, ki leži v občini, v primeru da je območje poselitve
v več občinah, izraženo v PE,
-      
identifikacijsko številko javnega
kanalizacijskega sistema iz registra javne kanalizacije,
-      
delež obremenitve iz druge alineje tega
odstavka, ki se odvaja v javni kanalizacijski sistem iz prejšnje alineje,
-      
zagotavljanju drugih standardov opremljenosti
za javni kanalizacijski sistem iz tretje alineje tega odstavka,
-      
identifikacijsko številko komunalne ali skupne
čistilne naprave iz registra javne kanalizacije,
-      
delež obremenitve iz druge alineje tega
odstavka, ki se čisti na komunalni ali skupni čistilni napravi iz prejšnje
alineje, in
-      
stopnjo čiščenja in navedbo o zagotavljanju
drugih standardov opremljenosti za komunalno ali skupno čistilno napravo iz
šeste alineje tega odstavka.
(3) Sestavni del poročila iz
prejšnjega odstavka so tudi načrtovani ukrepi za zagotavljanje predpisanih
standardov opremljenosti, če ti še niso doseženi, in podatki iz dokumentacije
iz prvega in drugega odstavka 10. člena te uredbe.
(4) Poročilo iz prvega odstavka tega
člena mora občina poslati ministrstvu v elektronski obliki.
(5) Podatki iz poročila iz prvega
odstavka tega člena so podlaga za spremljanje izvajanja operativnega programa
odvajanja in čiščenja komunalne odpadne vode.
IV. KAZENSKE DOLOČBE
23. člen
(prekrški)
(1) Z globo od 4.000 eurov do 20.000
eurov se za prekršek kaznuje izvajalca javne službe, če:
-      
ne zagotavlja izvajanja obveznih storitev v
skladu z 12. in 13. členom ter tretjim odstavkom 25. člena te uredbe,
-      
ravna v nasprotju s prvim in drugim odstavkom
15. člena te uredbe,
-      
nima izdelanega načrta gospodarjenja z blatom v
skladu z 16. členom te uredbe,
-      
ne obvešča uporabnikov javne službe v skladu z
17. členom te uredbe,
-      
ne pošlje izdelanega programa občini v
potrditev v skladu s petim odstavkom 18. člena te uredbe,
-      
ministrstvu ne pošlje programa ali njegovih
sprememb v skladu z osmim odstavkom 18. člena te uredbe,
-      
ne objavi programa v skladu z devetim odstavkom
18. člena te uredbe,
-      
ne vodi in hrani evidence v skladu z 19. členom
te uredbe in
-      
ministrstvu ne poroča v skladu z 20. členom te
uredbe.
(2) Z globo od 500 eurov do 2.000
eurov se za prekrške iz prejšnjega odstavka kaznuje tudi odgovorna oseba
izvajalca javne službe.
V. NADZOR
24. člen
(inšpekcijski nadzor)
Nadzor nad izvajanjem te uredbe opravlja
inšpekcija, pristojna za okolje.

Uredba o odvajanju in čiščenju komunalne in
padavinske odpadne vode (Uradni list RS, št. 88/11)
vsebuje naslednje prehodne in končni določbi:
»VI. PREHODNE DOLOČBE
25. člen
(zagotavljanje
standardov opremljenosti)
(1) Zahteve v zvezi s standardi
opremljenosti iz te uredbe morajo biti izpolnjene v rokih, določenih v
predpisih, ki urejajo emisijo snovi pri odvajanju odpadne vode iz komunalnih
čistilnih naprav in emisijo snovi pri odvajanju odpadne vode iz malih
komunalnih čistilnih naprav.
(2) Ne glede na določbe 7. člena te
uredbe lahko lastnik obstoječe stavbe do rokov iz prejšnjega odstavka komunalno
odpadno vodo odvaja v obstoječo greznico, če upravljavec obstoječe greznice
zagotavlja njeno praznjenje z uporabo storitev javne službe.
(3) Do rokov iz prvega odstavka tega
člena se prevzem neobdelanega blata iz obstoječih greznic šteje za javno službo
po tej uredbi, izvajalec javne službe pa mora kot obvezno storitev javne službe
zagotavljati prevzem neobdelanega blata iz obstoječih greznic pri uporabniku
storitev, ko je to potrebno, vendar najmanj enkrat na tri leta in obdelavo
prevzetega neobdelanega blata na komunalni ali skupni čistilni napravi.
(4) Za obstoječe greznice, iz katerih
se blato uporablja v skladu s predpisom, ki ureja uporabo blata iz komunalnih
čistilnih naprav v kmetijstvu, se določbe prejšnjega odstavka ne uporabljajo.
(5) Do rokov iz prvega odstavka tega
člena se za obstoječe greznice, v katere se odvaja komunalna odpadna voda iz
posameznih stavb ali skupin stavb, do katerih dostop s cestnim motornim
vozilom, namenjenim prevozu komunalne odpadne vode in neobdelanega blata, ni
mogoč, smiselno uporabljajo določbe 11. člena te uredbe.
(6) Do izgradnje javne kanalizacije,
vendar najpozneje do rokov iz prvega odstavka tega člena, je, ne glede na
določbe 7. člena te uredbe, komunalno odpadno vodo iz stavb dovoljeno čistiti v
mali komunalni čistilni napravi z zmogljivostjo, manjšo od 50 PE, tudi na
območjih poselitve, kjer je v skladu s predpisom, ki ureja emisijo snovi pri
odvajanju odpadne vode iz komunalnih čistilnih naprav, predvidena izgradnja
javne kanalizacije, opremljanje zemljišča z javno kanalizacijo pa ne poteka
hkrati z gradnjo stavbe.
(7) Do izgradnje javne kanalizacije
ali najpozneje do rokov iz prvega odstavka tega člena je ne glede na določbe 7.
člena te uredbe komunalno odpadno vodo iz stavb dovoljeno zbirati v nepretočni
greznici tudi na območjih poselitve, kjer je v skladu s predpisom, ki ureja
emisijo snovi pri odvajanju odpadne vode iz komunalnih čistilnih naprav,
predvidena izgradnja javne kanalizacije, opremljanje zemljišča z javno
kanalizacijo pa ne poteka hkrati z gradnjo stavbe, če je skupna obremenitev, ki
se zbira v nepretočni greznici, manjša od 50 PE in so izpolnjeni pogoji iz
šestega odstavka 7. člena te uredbe.
26. člen
(program odvajanja
in čiščenja komunalne in padavinske odpadne vode in poročila)
(1) Določbe 18. člena te uredbe se
začnejo uporabljati za programe odvajanja in čiščenja komunalne in padavinske
odpadne vode z veljavnostjo od 1. januarja 2013 naprej.
(2) Občina mora prvo poročilo v skladu
z 22. členom te uredbe prvič poslati ministrstvu najpozneje v devetih mesecih
po uveljavitvi te uredbe v elektronski obliki.
VII. KONČNI DOLOČBI
27. člen
(prenehanje
veljavnosti)
Z dnem uveljavitve te uredbe se prenehajo
uporabljati vse določbe Pravilnika o nalogah, ki se izvajajo v okviru obvezne
občinske gospodarske javne službe odvajanja in čiščenja komunalne in padavinske
odpadne vode (Uradni list RS, št. 109/07, 33/08 in 28/11), razen 21. člena.
28. člen
(začetek
veljavnosti)
Ta uredba začne veljati 1. januarja
2012.«.

Uredba o spremembi Uredbe o odvajanju in
čiščenju komunalne in padavinske odpadne vode (Uradni list RS, št. 8/12) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o odvajanju in
čiščenju komunalne in padavinske odpadne vode (Uradni list RS, št. 108/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.