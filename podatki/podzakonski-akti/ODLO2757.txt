1. člen
(vsebina)
(1) Ta odlok določa nujno finančno pomoč za odpravo
premoženjske škode na kmetijskih objektih (v nadaljnjem besedilu: finančna
pomoč), upravičence, pogoje in podrobnejši postopek za dodelitev pomoči za
izvajanje:
-       
Uredbe (EU) št. 1308/2013
Evropskega parlamenta in Sveta z dne 17. decembra 2013 o vzpostavitvi skupne
ureditve trgov kmetijskih proizvodov in razveljavitvi uredb Sveta (EGS) št. 922/72, (EGS) št. 234/79,
(ES) št. 1037/2001 in (ES) št. 1234/2007 (UL L št. 347
z dne 20. 12. 2013, str. 671), zadnjič
spremenjene z Uredbo (EU) št. 2021/2117
Evropskega parlamenta in Sveta z dne 2. decembra 2021 o spremembi uredb (EU)
št. 1308/2013 o vzpostavitvi skupne ureditve
trgov kmetijskih proizvodov, (EU) št. 1151/2012
o shemah kakovosti kmetijskih proizvodov in živil, (EU) št. 251/2014 o opredelitvi, opisu, predstavitvi,
označevanju in zaščiti geografskih označb aromatiziranih vinskih proizvodov in
(EU) št. 228/2013 o posebnih ukrepih za
kmetijstvo v najbolj oddaljenih regijah Unije (UL L št. 435
z dne 6. 12. 2021, str. 262);
-       
Izvedbene uredbe Komisije (EU) 2023/1465 z dne 14. julija 2023 o
zagotavljanju nujne finančne pomoči v kmetijskih sektorjih, ki so jih prizadeli
specifični problemi, ki vplivajo na ekonomsko sposobnost preživetja kmetijskih
proizvajalcev (UL L št. 180 z dne 17. 7.
2023, str. 21; v nadaljnjem besedilu:
Uredba 2023/1465/EU).
(2) Za škodo po tem odloku se šteje končna ocena neposredne
škode iz obrazca 3 in obrazca 4 Priloge 9 Uredbe o metodologiji za ocenjevanje
škode (Uradni list RS, št. 67/03, 79/04,
33/05, 81/06 in 68/08; v nadaljnjem besedilu: uredba) na stvareh zaradi
posledic močnega neurja z večdnevnim obilnim deževjem s poplavami in plazovi 4.
avgusta 2023, ki jo je potrdila Vlada Republike Slovenije na 78. redni seji 25. oktobra 2023, in škode, ki je nastala na
kmečkih stavbah, kot jih določa šesta alineja prvega odstavka 33. člena
uredbe (v nadaljnjem besedilu: škoda).
2. člen
(predmet pomoči)
Predmet pomoči po odloku je dodelitev nepovratne finančne
pomoči za odpravo škode.
3. člen
(upravičenec)
Upravičenec do pomoči je nosilec kmetijskega gospodarstva iz
zakona, ki ureja kmetijstvo, ki izpolnjuje pogoje za pridobitev finančne pomoči
po tem odloku.
4. člen
(pogoji za pridobitev pomoči)
Za pridobitev pomoči mora upravičenec izpolnjevati naslednje
pogoje:
-       
je utrpel škodo, ki presega 30 % standardnega prihodka iz zakona, ki
ureja kmetijstvo, ki ga je njegovo kmetijsko gospodarstvo doseglo v letu 2022;
-       
je na dan 4. avgusta 2023 vpisan v register kmetijskih gospodarstev iz
zakona, ki ureja kmetijstvo (v nadaljnjem besedilu: RKG);
-       
škoda, nastala na njegovem kmetijskem gospodarstvu, je vpisana v
elektronsko zbirko podatkov AJDA (v nadaljnjem besedilu: aplikacija AJDA);
-       
ima za nakazilo dodeljenih sredstev odprt transakcijski račun v skladu z
zakonom, ki ureja kmetijstvo.
5. člen
(podrobnejši postopek za pridobitev sredstev)
(1) Ministrstvo za kmetijstvo, gozdarstvo in prehrano (v
nadaljnjem besedilu: ministrstvo) na dan 25. oktober 2023 prevzame digitalne
podatke o višini škode iz aplikacije AJDA, ki jo upravlja Uprava Republike
Slovenije za zaščito in reševanje.
(2) Ministrstvo pripiše kmetijskemu gospodarstvu, vpisanemu v
RKG, višino škode iz aplikacije AJDA, ki jo je utrpel upravičenec ali član
njegovega kmetijskega gospodarstva, in višino standardnega prihodka iz evidence
standardnega prihodka kmetijskih gospodarstev, kot jo določa zakon, ki ureja
kmetijstvo, ter tako pripravljene podatke pošlje Agenciji Republike Slovenije
za kmetijske trge in razvoj podeželja (v nadaljnjem besedilu: agencija).
(3) Agencija podatke o nosilcih kmetijskih gospodarstev
pridobi v RKG.
(4) Agencija upravičencem, ki izpolnjujejo pogoje iz tega
odloka, izda informativno odločbo o odobritvi sredstev v skladu z zakonom, ki
ureja kmetijstvo.
(5) Agencija izda informativno odločbo o odobritvi sredstev
najpozneje do 8. decembra 2023 in izplača sredstva v skladu s tretjim odstavkom
3. člena Uredbe 2023/1465/EU.
6. člen
(finančne določbe)
(1) Za finančno pomoč po tem odloku se zagotovijo sredstva v
višini 1.234.202 eura iz naslova Evropske unije in do 2.468.404 eure iz
proračuna Republike Slovenije.
(2) Finančna pomoč se upravičencem, ki izpolnjujejo pogoje iz
tega člena, izplača do višine standardnega prihodka iz zakona, ki ureja
kmetijstvo, pomnoženega s koeficientom 1,2, vendar največ do višine škode. Ne
glede na prejšnji stavek pomoč za posameznega upravičenca ne sme preseči
140.000 eurov.
(3) Ne glede na prejšnji odstavek se upravičencem, ki bi v
skladu z izračunom iz prejšnjega odstavka prejeli manj kot 4.000 eurov, izplača
pomoč v višini škode oziroma največ 4.000 eurov.
(4) Če skupni znesek pomoči upravičencem, določen v skladu s
drugim in tretjim odstavkom tega člena, preseže višino sredstev iz prvega
odstavka tega člena, se koeficient, določen v drugem odstavku tega člena,
ustrezno zniža.
7. člen
(poročanje)
Za poročanje iz drugega odstavka 5. člena
Uredbe 2023/1465/EU je pristojno ministrstvo.
KONČNA DOLOČBA
8. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00704-411/2023
Ljubljana, dne 16. novembra 2023
EVA 2023-2330-0108
Vlada Republike Slovenije
dr. Robert Golob
predsednik