I. SPLOŠNA DOLOČBA
1. člen
(vsebina pravilnika)
Ta pravilnik določa merila in metodologijo za vrednotenje materialnih
stroškov za izvedbo programov za otroke in mladostnike s posebnimi potrebami v
zavodih za vzgojo in izobraževanje otrok in mladostnikov s posebnimi potrebami
(v nadaljnjem besedilu: zavodi), ki se financirajo iz sredstev državnega proračuna,
in sicer za nabavo potrošnega materiala in strokovne literature, nadomestila
stroškov delavcem v skladu s kolektivno pogodbo (dnevnice, potnine, nočnine),
storitve zunanjih izvajalcev, telekomunikacijske stroške, stroške plačilnega
prometa, stroške za nadaljnje izobraževanje in usposabljanje strokovnih in
drugih delavcev, stroške zdravniških pregledov delavcev, stalne materialne
stroške, vezane na uporabo prostora in opreme, ter sredstva za kritje stroškov
najema prostorov za izvajanje vzgojno-izobraževalne dejavnosti, stroškov
tekočega vzdrževanja, stroške, vezane na oskrbnine otrok in mladostnikov s
posebnimi potrebami, ter stroške, vezane na prevoze učencev in dijakov, ki so z
odločbo o usmeritvi ali namestitvi nameščeni v zavod, šolo pa obiskujejo izven
zavoda.
II. VREDNOTENJE MATERIALNIH STROŠKOV
2. člen
(kriteriji in merila)
Materialni stroški se vrednotijo po naslednjih elementih:
oddelki, skupine oziroma otroci, učenci ali dijaki.
Merilo za vrednotenje materialnih stroškov je število točk
posameznega kriterija.
3. člen
(točkovanje stroškov)
Za posamezni oddelek ali vzgojno oziroma stanovanjsko skupino
se določi naslednje število točk:
1.     
za zavode:
- 
na oddelek vrtca: 504 točke;
- 
na oddelek prilagojenega programa osnovne šole z enakovrednim
izobrazbenim standardom: 697 točk;
- 
na oddelek prilagojenega programa osnovne šole z nižjim izobrazbenim
standardom: 683 točk;
- 
na oddelek posebnega programa vzgoje in izobraževanja: 504 točk;
- 
na oddelek podaljšanega bivanja: 200 točk;
- 
na oddelek vzgojne skupine za gibalno ovirane učence in dijake v dnevni
obliki usposabljanja: 200 točk;
- 
na oddelek srednje šole: 874 točk;
- 
na vzgojno skupino: 1429 točk;
- 
na oddelek mobilne službe: 194 točk;
2.     
za zavode za otroke s čustvenimi in vedenjskimi motnjami (v nadaljnjem
besedilu: vzgojni zavodi):
- 
na oddelek programa osnovne šole z enakovrednim izobrazbenim standardom:
762 točk;
- 
na oddelek prilagojenega programa osnovne šole z nižjim izobrazbenim
standardom: 748 točk;
- 
na oddelek srednje šole: 938 točk;
- 
na oddelek Produkcijske šole v okviru vzgojnega programa: 737 točk;
- 
na stanovanjsko skupino: 1960 točk;
- 
na vzgojno skupino: 1885 točk;
- 
na oddelek mobilne službe: 194 točk.
4. člen
(oskrba otrok in mladostnikov s posebnimi potrebami v skladu
z odločbo o usmeritvi ali odločbo o namestitvi)
(1) Za stroške oskrbe za otroke in mladostnike, ki so v
skladu z odločbo napoteni v zavode, za učence in dijake, ki so nameščeni v
domove zavodov, ter za mladostnike, vključene v oddelek Produkcijske šole v
okviru vzgojnega programa, se za oskrbni dan priznajo sredstva v višini 1,75
točke otroka oziroma mladostnika, če otrok ali mladostnik v zavodu prejme vse
glavne obroke. Če otrok prejme le enega od glavnih obrokov (zajtrk, kosilo ali
večerja), se zavodu za ta dan priznajo sredstva v višini 1 točke.
(2) Za kritje stroškov razširjene oskrbe (nujna
oblačila, interesne dejavnosti, članarine, letovanja, šolske potrebščine,...) se
vzgojnim zavodom priznajo sredstva v višini 10,5 točke na otroka oziroma
mladostnika mesečno, ostalim zavodom pa 3,5 točke na otroka oziroma mladostnika
mesečno, če je otrok ali mladostnik v skupini prisoten šest ali več dni v
mesecu.
(3) Sredstva za kritje stroškov oskrbe in razširjene
oskrbe se nakazujejo po dejanski realizaciji na podlagi zahtevkov šol.
5. člen
(stroški javnega prevoza)
Učencem in dijakom vzgojnih zavodov, ki obiskujejo šolo izven
zavoda, se krijejo stroški javnega prevoza v šolo na osnovi izstavljenih
računov. Zavod in ministrstvo, pristojno za izobraževanje (v nadaljnjem
besedilu: ministrstvo) v tem primeru skleneta posebno pogodbo.
5.a člen
(zagotavljanje sredstev za najem prostorov)
(1) Zavodom, ki za izvajanje vzgojno-izobraževalne dejavnosti
nimajo ustreznih prostorov, se, po predhodni odobritvi ministrstva, pristojnega
za izobraževanje, zagotovijo sredstva za najem dodatnih prostorov.
(2) Obseg sredstev za kritje stroškov najema prostorov iz
prejšnjega odstavka se določi s sklepom ministra, pristojnega za izobraževanje.
5.b člen
(povračilo potnih stroškov mobilnega tima)
(1) Zavodom, ki imajo v skladu z Zakonom o obravnavi otrok in
mladostnikov s čustvenimi in vedenjskimi težavami in motnjami v vzgoji in
izobraževanju (Uradni list RS, št. 200/20) organizirane mobilne time, se za
strokovne delavce mobilnega tima zagotovijo sredstva za povračilo potnih
stroškov za uporabo osebnih avtomobilov v službene namene v skladu z veljavnimi
predpisi in kolektivno pogodbo.
(2) Povračilo potnih stroškov iz prejšnjega odstavka zavod
uveljavlja na podlagi mesečnih zahtevkov.
6. člen
(izobraževanje učencev Romov)
Za izobraževanje učencev Romov pripada zavodu za programsko
odvisne stroške dodatnih 13,9 točk na učenca Roma.
6.a člen
(dodatek za telekomunikacijske stroške)
Za matično lokacijo in vsako dislocirano enoto, na kateri
deluje zavod in nima brezplačnega širokopasovnega dostopa do interneta, se
zavodu za telekomunikacijske stroške prizna dodatnih 175 točk.
7. člen
(določitev vrednosti točke)
(1) Vrednost točke in dinamiko nakazil za posamezno
proračunsko leto določi minister, pristojen za izobraževanje (v nadaljnjem
besedilu: minister), s sklepom, ki ga izda najkasneje do konca januarja
tekočega proračunskega leta. Vrednost točke se objavi na spletni strani
ministrstva.
(2) Zaradi proračunskih zmožnosti, spremembe programa dela
ministrstva ali iz drugih utemeljenih razlogov se lahko vrednost točke v
proračunskem letu spremeni.
III. DOLOČITEV OBSEGA MATERIALNIH STROŠKOV ZA ZAVOD
8. člen
(način določitve obsega sredstev)
(1) Letni obseg sredstev za materialne stroške posamezni
šoli se določi za proračunsko leto najkasneje do 31. januarja, pri čemer
se upošteva stanje števila otrok in mladostnikov ter oddelkov na dan
15. oktobra šolskega leta, ki se začne pred pričetkom proračunskega leta.
Končni izračun letnega obsega sredstev za materialne stroške se pripravi
najkasneje do 30. novembra proračunskega leta, pri čemer se za obdobje od
1. septembra do 31. decembra proračunskega leta upošteva število
učencev in oddelkov na dan 15. oktobra šolskega leta, ki se je začelo v
proračunskem letu. Za določitev letnega obsega sredstev na podlagi 6.a člena
tega pravilnika za tekoče proračunsko leto se upoštevajo podatki na dan 31.
decembra preteklega proračunskega leta, ki jih pristojna služba ministrstva
pridobi pri javnem zavodu Akademska in raziskovalna mreža Slovenije.
(2) Ne glede na prejšnji odstavek se lahko sredstva na
podlagi tega pravilnika določijo za obdobje, ki je krajše od proračunskega
leta, in sicer zaradi programskih ali statusno-pravnih sprememb zavoda ali iz
drugih utemeljenih razlogov.
(3) Ne glede na prvi odstavek tega člena se lahko posamezni
šoli dodelijo dodatna sredstva, če zaradi okoliščin, ki so posledica višje
sile, letni obseg sredstev za materialne stroške v tekočem proračunskem letu ne
zadostuje za namene iz 1. člena tega pravilnika.
(4) Sredstva iz prejšnjega odstavka se šoli zagotovijo na
podlagi obrazložene vloge. O utemeljenosti vloge odloči ministrstvo, pri čemer
mora šola zagotoviti ministrstvu vpogled v podatke, ki jih potrebuje za
ugotovitev utemeljenosti vloge.

Pravilnik o merilih in metodologiji za
določanje obsega sredstev za materialne stroške v zavodih za vzgojo in
izobraževanje otrok in mladostnikov s posebnimi potrebami (Uradni list RS, št. 41/17) vsebuje naslednjo končno določbo:
»IV. KONČNA DOLOČBA
9. člen
(uveljavitev pravilnika)
Ta pravilnik začne veljati 1. januarja 2018.«.

Pravilnik o dopolnitvah Pravilnika o merilih
in metodologiji za določanje obsega sredstev za materialne stroške v zavodih za
vzgojo in izobraževanje otrok in mladostnikov s posebnimi potrebami (Uradni
list RS, št. 152/20) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembi in dopolnitvah
Pravilnika o merilih in metodologiji za določanje obsega sredstev za materialne
stroške v zavodih za vzgojo in izobraževanje otrok in mladostnikov s posebnimi
potrebami (Uradni list RS, št. 145/21) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvah Pravilnika o merilih
in metodologiji za določanje obsega sredstev za materialne stroške v zavodih za
vzgojo in izobraževanje otrok in mladostnikov s posebnimi potrebami (Uradni
list RS, št. 60/22) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(začetek financiranja v skladu z novim 6.a členom
pravilnika)
Dodatek za telekomunikacijske stroške v skladu z novim 6.a
členom pravilnika se prvič določi za proračunsko leto 2022, pri čemer se
upoštevajo podatki Akademske in raziskovalne mreže Slovenije na dan 1. aprila
2022.
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.