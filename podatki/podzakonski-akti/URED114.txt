1. člen
Ta uredba določa mejne, opozorilne in kritične imisijske
vrednosti za posamezne nevarne snovi, razen za radioaktivne snovi, v tleh. 
Ta uredba velja za celotno območje Republike Slovenije ne glede
na sestavo ali vrsto rabe tal.
2. člen
Pojmi imajo po tej uredbi naslednji pomen: 
1.     
Tla so površinski del litosfere, ki ga sestavljajo mineralne in organske
snovi, voda, zrak in organizmi. 
2.     
Imisija snovi v tleh je gostota posamezne nevarne snovi v tleh in se
izraža v miligramih ali mikrogramih na kilogram mase suhih tal. 
3.     
Mejna imisijska vrednost (v nadaljnjem besedilu: mejna vrednost) je
gostota posamezne nevarne snovi v tleh, ki pomeni takšno obremenitev tal, da se
zagotavljajo življenjske razmere za rastline in živali, in pri kateri se ne
poslabšuje kakovost podtalnice ter rodovitnost tal. Pri tej vrednosti so učinki
ali vplivi na zdravje človeka ali okolje še sprejemljivi. 
4.     
Opozorilna imisijska vrednost (v nadaljnjem besedilu: opozorilna
vrednost) je gostota posamezne nevarne snovi v tleh, ki pomeni pri določenih
vrstah rabe tal verjetnost škodljivih učinkov ali vplivov na zdravje človeka
ali okolje. 
5.     
Kritična imisijska vrednost (v nadaljnjem besedilu: kritična vrednost)
je gostota posamezne nevarne snovi v tleh, pri kateri zaradi škodljivih učinkov
ali vplivov na človeka in okolje onesnažena tla niso primerna za pridelavo
rastlin, namenjenih prehrani ljudi ali živali ter za zadrževanje ali
filtriranje vode. 
6.     
Reprezentativni vzorec tal je zmes 25 vzorcev tal, odvzetih na največ 5
ha velikem območju z enako vrsto rabe in je namenjen analizi onesnaženosti tal.
3. člen
Mejne, opozorilne in kritične vrednosti posameznih nevarnih
snovi v tleh so določene v prilogi 1, ki je sestavni del te uredbe.
4. člen
Mejne, opozorilne in kritične vrednosti nevarnih snovi v
tleh, določene s to uredbo, veljajo za reprezentativen vzorec tal, posušen do
konstantne teže pri temperaturi do 40 °C.
5. člen
Z dnem uveljavitve te uredbe prenehajo veljati določbe 8. in
9. člena uredbe o ugotavljanju onesnaženosti kmetijskih zemljišč in gozda
(Uradni list SRS, št. 6/90).
6. člen
Ta uredba začne veljati petnajsti dan po objavi v Uradnem
listu Republike Slovenije.
Št. 353-03/96-6/1-8
Ljubljana, dne 7. novembra 1996.
Vlada Republike Slovenije
dr. Janez Drnovšek l. r. 
Predsednik

Priloga
1: Mejne in kritične imisijske vrednosti snovi v tleh