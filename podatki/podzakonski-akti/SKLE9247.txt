I. SPLOŠNE DOLOČBE
1. člen
(vsebina sklepa)
Ta sklep določa:
1.    
podrobnejše lastnosti in vrste postavk, ki se upoštevajo pri izračunu
kapitala družbe za upravljanje in
2.    
postavke stalnih stroškov družbe za upravljanje.
2. člen
(pojmi)
Pojmi, uporabljeni v tem sklepu, imajo enak
pomen kot v Sklepu o izračunu kapitala bank in hranilnic (Uradni list RS, št.
85/10, 97/10 in 100/11).
II. KAPITAL DRUŽBE ZA UPRAVLJANJE
3. člen
(izračun kapitala)
(1) Kapital družbe za
upravljanje se izračuna kot vsota temeljnega in dodatnega kapitala, ob
upoštevanju odbitnih postavk iz 14. člena tega sklepa ter omejitev v zvezi s
temeljnim in dodatnim kapitalom oziroma posameznimi sestavinami.
(2) Temeljni kapital družbe za
upravljanje je vsota postavk iz 5. člena tega sklepa, zmanjšana za znesek
odbitnih postavk iz 8. člena tega sklepa.
(3) Dodatni kapital družbe za
upravljanje je vsota postavk iz 9. člena tega sklepa, z upoštevanjem omejitev
iz četrtega odstavka tega člena.
(4) Pri izračunu kapitala družbe za
upravljanje morata biti upoštevani naslednji omejitvi:
1.    
znesek dodatnega kapitala ne sme presegati zneska temeljnega kapitala;
2.    
vsota prednostnih kumulativnih delnic s fiksnim donosom in podrejenega
dolga, ki se vključuje v dodatni kapital, ne sme presegati 50 odstotkov
temeljnega kapitala.
(5) Morebitni presežki posamezne
kategorije oziroma sestavine kapitala družbe za upravljanje nad omejitvami iz
prejšnjega odstavka se ne smejo upoštevati pri izračunu kapitala.
4. člen
(lastnosti temeljnega kapitala)
Sestavine temeljnega kapitala morajo imeti
vsaj naslednje lastnosti:
1.    
stalnost: sestavine so brez možnosti odpoklica na zahtevo imetnika in
brez kakorkoli določene ali nakazane dospelosti;
2.    
neomejena razpoložljivost za pokrivanje izgube: sestavine so neomejeno
razpoložljive za takojšnje pokrivanje tveganj in izgube v času rednega
poslovanja;
3.    
fleksibilnost izplačil: družba za upravljanje mora imeti možnost omejiti
izplačilo donosov;
4.    
so proste vseh predvidljivih davčnih in drugih obveznosti oziroma se
lahko upoštevajo le v višini, ki se lahko uporabi za kritje tveganj in izgube,
upoštevajoč davčne obremenitve in druge obveznosti;
5.    
v primeru stečaja ali likvidacije družbe za upravljanje se vplačani
osnovni kapital in kapitalske rezerve smejo izplačati šele po poravnavi vseh
obveznosti in po izplačilu vseh ostalih finančnih instrumentov.
5. člen
(sestavine temeljnega kapitala)
Temeljni kapital družbe za upravljanje
sestavljajo:
1.    
vplačani osnovni kapital in kapitalske rezerve iz 6. člena tega sklepa,
razen osnovnega kapitala vplačanega na podlagi prednostnih kumulativnih delnic
in s temi delnicami povezanih kapitalskih rezerv;
2.    
rezerve iz dobička in preneseni čisti poslovni izid iz 7. člena tega
sklepa.
6. člen
(vplačani osnovni kapital in kapitalske
rezerve)
Vplačani osnovni kapital in kapitalske
rezerve iz 1. točke 5. člena tega sklepa sestavljajo:
1.    
navadne delnice po nominalni vrednosti ali osnovni vložki družbenikov in
2.    
kapitalske rezerve, ki izpolnjujejo pogoje iz 4. člena tega sklepa,
razen tistih povezanih s prednostnimi kumulativnimi delnicami.
7. člen
(rezerve iz dobička in preneseni čisti
poslovni izid)
(1) Rezerve iz dobička se kot
sestavina temeljnega kapitala upoštevajo v delu, za katerega se predvideva, da
bo še naprej ostal sestavina kapitala in ne bo razdeljen.
(2) V temeljni kapital družbe za
upravljanje se upošteva tudi preneseni čisti poslovni izid oblikovan iz čistega
dobička preteklih let, ki je neobremenjen z morebitnimi prihodnjimi obveznostmi
in je potrjen na skupščini družbe za upravljanje, v delu, za katerega se
predvideva, da bo ostal še naprej sestavina kapitala in ne bo razdeljen. V
okviru te postavke mora družba za upravljanje upoštevati tudi zadržano izgubo z
negativnim predznakom.
(3) Družba za upravljanje lahko med
sestavine temeljnega kapitala upošteva tudi čisti dobiček poslovnega leta, če
so izpolnjeni naslednji pogoji:
1.    
višino dobička potrdi pooblaščeni revizor s pisnim mnenjem;
2.    
dobiček mora biti zmanjšan za morebitne vmesne (delne) dividende,
izplačane med letom, davke in druge obveznosti, ki bremenijo dobiček;
3.    
sredstva in obveznosti družbe za upravljanje morajo biti vrednotene v
skladu z veljavnimi računovodskimi standardi;
4.    
uprava in nadzorni svet družbe za upravljanje morata sprejeti odločitev,
na podlagi katere se utemeljeno predvideva razporeditev dobička v rezerve ali
preneseni čisti poslovni izid.
(4) Seštevek postavk iz prvega do
tretjega odstavka tega člena se zmanjša za:
1.    
negativne učinke iz presežka iz prevrednotenja v zvezi z delnicami in
deleži razpoložljivimi za prodajo izkazanimi po pošteni vrednosti;
2.    
kumulativne dobičke iz naložbenih nepremičnin vrednotenih z uporabo
modela poštene vrednosti.
8. člen
(odbitne postavke pri izračunu temeljnega
kapitala)
Seštevek postavk iz 5. člena tega sklepa se
zmanjša za:
1.    
lastne delnice ali poslovne deleže, če niso pripoznani kot odbitna
postavka kapitala, in, ki imajo značilnosti temeljnega kapitala, in sicer po
knjigovodski vrednosti, pri čemer se upošteva znesek lastnih delnic in znesek z
lastnimi delnicami izenačenih delnic v skladu z 251. in 252. členom Zakona o
gospodarskih družbah (Uradni list RS, št. 65/09 – ZGD-1-UPB3, 33/11, 91/11 in
100/11 – sklep US; v nadaljevanju: ZGD‑1);
2.    
neodpisana vrednost neopredmetenih sredstev družbe za upravljanje
vključno s presežkom iz prevrednotenja v zvezi z neopredmetenimi sredstvi;
3.    
čisto izgubo poslovnega leta oziroma izgubo med letom, pri čemer se
čisti izgubi poslovnega leta prišteje tudi morebitni znesek predpisanih
rezervacij, ki še niso oblikovane po stanju na dan izračuna temeljnega
kapitala;
4.    
druge postavke, ki so po svojih lastnostih in namenu podobne postavkam iz
1. do 3. točke tega člena.
9. člen
(sestavine dodatnega kapitala)
Dodatni kapital družbe za upravljanje
sestavljajo:
1.    
presežek iz prevrednotenja iz 10. člena tega sklepa;
2.    
prednostne kumulativne delnice brez fiksnega donosa iz 11. člena tega
sklepa;
3.    
podrejeni dolg iz 12. člena tega sklepa;
4.    
prednostne kumulativne delnice s fiksnim donosom iz 13. člena tega
sklepa.
10. člen
(presežek iz prevrednotenja)
(1) Presežek iz prevrednotenja mora
imeti najmanj naslednje lastnosti:
1.    
je neomejeno razpoložljiv za takojšnje pokrivanje tveganj in izgube v
času rednega poslovanja;
2.    
mora biti prost vseh predvidljivih davčnih in drugih obveznosti oziroma
se lahko upošteva le v višini, ki se lahko uporabi za kritje tveganj in izgube,
upoštevajoč davčne obremenitve in druge obveznosti.
(2) Med sestavine dodatnega kapitala
se upoštevajo naslednji presežki iz prevrednotenja:
1.    
80 odstotkov zneska pozitivnih učinkov iz presežka iz prevrednotenja v
zvezi z delnicami in deleži, razpoložljivimi za prodajo in izkazanimi po
pošteni vrednosti;
2.    
80 odstotkov zneska kumulativnih pozitivnih učinkov iz presežka iz
prevrednotenja v zvezi z opredmetenimi osnovnimi sredstvi, vrednotenimi po
modelu poštene vrednosti;
3.    
80 odstotkov zneska kumulativnih dobičkov iz naložbenih nepremičnin,
merjenih po modelu poštene vrednosti.
11. člen
(prednostne kumulativne delnice brez
fiksnega donosa)
(1) V dodatni kapital družbe za
upravljanje se vključujejo tudi:
1.    
prednostne kumulativne delnice po nominalni vrednosti;
2.    
kapitalske rezerve povezane z delnicami iz prejšnje točke.
(2) Postavke iz prejšnjega odstavka se
za ugotavljanje višine dodatnega kapitala zmanjšajo za lastne delnice, ki imajo
značilnosti dodatnega kapitala iz prejšnjega odstavka.
(3) Prednostne kumulativne delnice
morajo za vključevanje med sestavine dodatnega kapitala imeti naslednje
lastnosti:
1.    
so brez kakor koli določene ali nakazane zapadlosti in brez možnosti
odpoklica na zahtevo imetnika (stalnost);
2.    
so neomejeno razpoložljive za takojšnje pokrivanje tveganj in izgube v
času rednega poslovanja v skladu s 379. členom ZGD-1;
3.    
so podrejene obveznostim do navadnih upnikov in obveznostim na podlagi
podrejenega dolga;
4.    
družba za upravljanje lahko omeji izplačilo donosov;
5.    
so proste vseh predvidljivih davčnih in drugih obveznosti oziroma se
lahko upoštevajo le v višini, ki se lahko uporabi za kritje tveganj in izgube,
upoštevajoč davčne obremenitve in druge obveznosti.
12. člen
(podrejeni dolg dodatnega kapitala)
(1) Podrejeni dolg, ki se vključuje v
dodatni kapital, mora, ne glede na pravno obliko, izpolnjevati naslednje pogoje:
1.    
izda ga družba za upravljanje, ki ga namerava vključiti v izračun
dodatnega kapitala;
2.    
je vplačan oziroma se sme upoštevati le vplačani znesek;
3.    
pogodbeni rok zapadlosti ni določen ali mora biti najmanj 5 let in en
dan:
a)      
če je rok zapadlosti podrejenega dolga določen, pogodba ne sme vsebovati
določila, da je lahko ta predčasno izplačan zaradi posebnih okoliščin, razen v
primeru prenehanja opravljanja bančnih storitev;
b)      
če rok zapadlosti ni določen, je podrejeni dolg lahko izplačan le, če je
podano petletno predhodno obvestilo Agenciji;
4.    
je v višini celotne terjatve upnika podrejen obveznostim do navadnih
upnikov;
5.    
ne sme biti zavarovan niti pokrit z garancijo družbe za upravljanje, z
njo povezane osebe ali s kakšno drugo obliko pogodbe, ki bi v pravnem ali
ekonomskem pogledu izboljšala stopnjo prioritete izplačil pred drugimi upniki;
6.    
kadar ima družba za upravljanje izdajateljica možnost izplačila
podrejenega dolga z uveljavitvijo nakupne opcije, je ta lahko povezana tudi z
zmerno »step-up klavzulo«, in sicer samo, če se ta uveljavi najprej po 5 letih
od izdaje podrejenega dolga.
(2) Družba za upravljanje mora ob
vključitvi podrejenega dolga v kapital Agenciji predložiti naslednjo
dokumentacijo:
1.    
osnovno dokumentacijo (pogodba, prospekt in drugo) povezano z izdajo
podrejenega dolga;
2.    
shematski prikaz izpolnjevanja zahtevanih lastnosti za podrejeni dolg,
ki se vključuje v dodatni kapital, to je navedbo posameznih lastnosti iz
prejšnjega odstavka s sklici na osnovno dokumentacijo iz prejšnje točke (navedba
člena, točke ali drugo), skupaj z mnenjem pooblaščenega revizorja, ki potrjuje,
da podrejeni dolg izpolnjuje vsak posamezni pogoj iz prejšnjega odstavka;
3.    
izračun kapitala in kapitalskih zahtev, vključno z višino in sestavo
kapitala po posameznih kategorijah oziroma sestavinah, po stanju na zadnji dan
meseca pred vložitvijo zahteve za izdajo dovoljenja;
4.    
projekcijo izračuna kapitala in kapitalskih zahtev, vključno z višino in
sestavo kapitala po posameznih kategorijah oziroma sestavinah, za prihodnja tri
leta ter poslovno strategijo družbe za upravljanje, vključno s projekcijo
bilance stanja, izkaza poslovnega izida in izkaza drugega vseobsegajočega
donosa.
(3) Zadnjih pet let pred zapadlostjo
oziroma odplačilom se obseg vključevanja podrejenega dolga v dodatni kapital
postopoma znižuje z 20 odstotnim kumulativnim diskontom na naslednji način:
1.    
pri izračunu kapitala po stanju na dan, ki je pet let ali manj kot pet
in več kot štiri leta pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 20 odstotni
diskont;
2.    
pri izračunu kapitala po stanju na dan, ki je štiri leta ali manj kot
štiri in več kot tri leta pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 40 odstotni
diskont;
3.    
pri izračunu kapitala po stanju na dan, ki je tri leta ali manj kot tri
in več kot dve leti pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 60 odstotni
diskont;
4.    
pri izračunu kapitala po stanju na dan, ki je dve leti ali manj kot dve
in več kot eno leto pred dnevom izplačila celotnega ali delnega zneska
vplačanega dolžniškega instrumenta, se za ta del zneska upošteva 80 odstotni
diskont;
5.    
pri izračunu kapitala po stanju na dan, ki je eno leto ali manj kot eno
leto pred dnevom izplačila celotnega ali delnega zneska vplačanega dolžniškega
instrumenta, se upošteva 100 odstotni diskont oziroma se ta znesek ne šteje več
v izračun kapitala.
(4) Pri instrumentih iz 6. točke
prvega odstavka tega člena, ki vključujejo možnost predčasnega izplačila dolga
in povečanja obrestne mere ob neuresničitvi možnosti predčasnega izplačila, je
obseg njihovega vključevanja v dodatni kapital praviloma odvisen od višine
pogodbeno določenega povečanja obrestne mere (step-up). Če povečanje obrestne
mere ne presega 1,50 odstotne točke, se 20 odstotni kumulativni diskont
uporablja za zadnjih pet let, ki preostajajo do pogodbenega dospetja. Kadar je
v pogodbi predvideno povečanje obrestne mere večje od 1,50 odstotne točke, je
potrebno 20 odstotni kumulativni diskont uporabljati že za zadnjih pet let do
datuma mogočega predčasnega izplačila dolga oziroma izvršitve nakupne opcije.
(5) Ne glede na določbe prejšnjega
odstavka mora družba za upravljanje uporabljati ustrezen kumulativni diskont
pri vključevanju instrumentov iz prejšnjega odstavka v dodatni kapital že od
takrat, ko postane očitno, da bo možnost predčasnega izplačila oziroma
izvršitev nakupne opcije uresničena. Šteje se, da so izpolnjeni pogoji iz
prejšnjega stavka, če uprava družbe za upravljanje sprejme odločitev, da bo
družba za upravljanje izkoristila možnost predčasnega izplačila oziroma
izvršitev nakupne opcije.
13. člen
(prednostne kumulativne delnice s fiksnim
donosom)
(1) V dodatni kapital družbe za
upravljanje se lahko vključujejo tudi:
1.    
prednostne kumulativne delnice s fiksnim donosom po nominalni vrednosti;
2.    
kapitalske rezerve povezane z delnicami iz prejšnje točke.
(2) Postavke iz prejšnjega odstavka se
za ugotavljanje višine dodatnega kapitala zmanjšajo za lastne delnice, ki imajo
značilnosti dodatnega kapitala iz prejšnjega odstavka.
(3) Prednostne kumulativne delnice s
fiksnim donosom iz prvega odstavka tega člena morajo za vključevanje med
sestavine dodatnega kapitala imeti naslednje lastnosti:
1.    
so brez kakorkoli določene ali nakazane zapadlosti in brez možnosti
odpoklica na zahtevo imetnika (stalnost);
2.    
so neomejeno razpoložljive za takojšnje pokrivanje tveganj in izgube v
času rednega poslovanja v skladu s 379. členom ZGD-1;
3.    
so podrejene obveznostim do navadnih upnikov in obveznostim na podlagi
podrejenega dolga;
4.    
družba za upravljanje lahko omeji izplačilo donosov;
5.    
so proste vseh predvidljivih davčnih in drugih obveznosti oziroma se
lahko upoštevajo le v višini, ki se lahko uporabi za kritje tveganj in izgube,
upoštevajoč davčne obremenitve in druge obveznosti.
14. člen
(odbitne postavke)
(1) Temeljni kapital družbe za
upravljanje se zmanjša za polovico vsote vseh odbitnih postavk iz drugega
odstavka tega člena, druga polovica te vsote pa se odšteje od dodatnega
kapitala. Ne glede na prejšnji stavek, se v primeru, da polovica seštevka vseh
odbitnih postavk iz drugega odstavka tega člena presega dodatni kapital,
presežek vsote odbitnih postavk odšteje od temeljnega kapitala družbe za
upravljanje.
(2) Odbitne postavke so:
1.    
naložbe v druge družbe za upravljanje, kreditne ali finančne
institucije, ki posamično presegajo 10 odstotkov osnovnega kapitala druge
družbe za upravljanje, kreditne ali finančne institucije, pri čemer se
upoštevajo naložbe v delnice, poslovne deleže ali druge pravice, na podlagi
katerih družba za upravljanje pridobi več kot 10 odstotkov osnovnega kapitala.
Za namen ugotavljanja deleža v osnovnem kapitalu se upoštevajo vse neposredne
in posredne naložbe družbe za upravljanje v osnovni kapital drugih družb za upravljanje,
kreditnih ali finančnih institucij;
2.    
naložbe v hibridne instrumente in podrejeni dolg drugih družb za
upravljanje, kreditnih ali finančnih institucij, v katerih je družba za
upravljanje posamično pridobila več kot 10 odstotkov osnovnega kapitala;
3.    
naložbe družbe za upravljanje v kapital druge družbe za upravljanje,
kreditne ali finančne institucije, ki posamično ne presegajo 10 odstotkov
osnovnega kapitala druge družbe za upravljanje, kreditne ali finančne
institucije ter naložbe v hibridne instrumente in podrejeni dolg drugih družb
za upravljanje, kreditnih ali finančnih institucij, ki niso uvrščene v 1. ali
2. točko tega odstavka, če te naložbe skupaj presegajo 10 odstotkov vsote
temeljnega in dodatnega kapitala družbe za upravljanje pred odštetjem postavk
iz tega člena;
4.    
udeležba družbe za upravljanje v zavarovalnicah, pozavarovalnicah,
pokojninskih družbah in zavarovalnih holdingih, pri čemer se za namen
ugotavljanja udeležbe upoštevajo vsa neposredna in posredna imetništva družbe
za upravljanje v poslovnih deležih, delnicah ali drugih pravicah v
zavarovalnicah, pozavarovalnicah, pokojninskih družbah in zavarovalnih
holdingih. Če te naložbe presegajo delež, ki predstavlja udeležbo v
zavarovalnici, pozavarovalnici, pokojninski družbi ali zavarovalnem holdingu,
se kot odbitna postavka upoštevajo le neposredne naložbe družbe za upravljanje;
5.    
naložbe v finančne instrumente zavarovalnic, pozavarovalnic, pokojninskih
družb ali zavarovalnih holdingov, v katerih je družba za upravljanje udeležena,
pri čemer se upoštevajo naložbe v tiste finančne instrumente navedenih oseb, ki
se upoštevajo pri izračunu njihovega kapitala (prednostne kumulativne delnice,
podrejeni dolg, vrednostni papirji brez zapadlosti in tem podobni finančni
instrumenti);
6.    
nelikvidna sredstva, ki jih ni mogoče unovčiti v času potrebnem za
pravočasno izpolnitev dospelih obveznosti, zlasti:
a)       neodpisana
vrednost opredmetenih osnovnih sredstev;
b)      
naložbe v druge družbe, razen naložb iz 1. do 5. točke tega odstavka, ki
jih ni mogoče hitro unovčiti;
c)      
denarni depoziti z ročnostjo daljšo od 90 dni brez možnosti odpoklica
ali ki jih ni možno predčasno razvezati;
d)      
posojila in druge terjatve, katerih zapadlost je daljša od 90 dni
oziroma je od njihove zapadlosti preteklo več kot 30 dni (vključno z natečenimi
obrestmi);
e)      
zaloge.
(3) Ne glede na prvi odstavek tega
člena se kapitalske naložbe v druge družbe za upravljanje, kreditne ali
finančne institucije, zavarovalnice, pozavarovalnice, pokojninske družbe ali
zavarovalne holdinge, ki jih je družba za upravljanje pridobila začasno,
namesto izpolnitve denarne obveznosti pravne osebe v postopku finančnega
prestrukturiranja te osebe, prva tri leta po pridobitvi ne štejejo med odbitne
postavke iz 1. do 5. točke prejšnjega odstavka.
III. STALNI STROŠKI DRUŽBE ZA UPRAVLJANJE
15. člen
(stalni stroški družbe za upravljanje)
(1) Stalni stroški družbe za
upravljanje obsegajo celotne stalne stroške družbe za upravljanje, ki so nastali
v poslovnem letu.
(2) Podatki o stalnih stroških morajo
izhajati iz zadnjih revidiranih računovodskih izkazov.
(3) V primeru, da družba za poslovanje
v preteklem letu ni poslovala 12 mesecev se podatki preračunajo na letno raven
z uporabo metode »pro-rata temporis«.
(4) Stalni stroški družbe za
upravljanje iz prvega odstavka tega člena ne vključujejo stroškov določenih v
drugem odstavku 254. in drugem odstavku 374. člena Zakona o investicijskih
skladih in družbah za upravljanje (Uradni list RS, št. 77/11 in 10/12 –
ZPre-1C; v nadaljnjem besedilu: ZISDU-2), ki nastanejo družbi za upravljanje v
zvezi z opravljanjem storitev upravljanja investicijskih sklada.
IV. PREHODNE IN KONČNI DOLOČBI
16. člen
(začetek uporabe sklepa)
(1) Družba za upravljanje prvič
izračuna kapitalske zahteve v skladu s tem sklepom za 31. december 2012.
(2) Ne glede na prejšnji odstavek
lahko družba za upravljanje odbitno postavko iz 6.a točke drugega odstavka 14.
člena tega sklepa prvič upošteva pri izračunu kapitalske zahteve za 31. december
2013.
(3) Družba za upravljanje, ki na dan
31. 12. 2012 upravlja premoženje dobro poučenih vlagateljev, do uskladitve
s 523. členom ZISDU-2, minimalni kapital iz 84. člena ZISDU-2 poveča za znesek
v višini 0,1 odstotka celotnega premoženja dobro poučenih vlagateljev v
upravljanju družbe za upravljanje.
17. člen
(prenehanje uporabe sklepov)
Z dnem uveljavitve tega sklepa se prenehajo
uporabljati:
1.    
I., II., III. in VII. poglavje Sklepa o podrobnejših pravilih za izračun
kapitalske ustreznosti družbe za upravljanje, rokih, načinu in podrobnejši
vsebini poročanja družbe za upravljanje Agenciji za trg vrednostnih papirjev o
kapitalski ustreznosti ter podrobnejših pravilih o obvladovanju tveganj družbe
za upravljanje (Uradni list št. 126/04 in 67/10);
2.    
Sklep o določitvi postavk stalnih splošnih stroškov družbe za
upravljanje (Uradni list RS, št. 137/04).
18. člen
(uveljavitev sklepa)
Ta sklep začne veljati 31. decembra
2012.
Št. 00701-46/2011-5
Ljubljana, dne 24. aprila 2012
EVA 2012-1611-0052
Predsednik sveta Agencije za trg vrednostnih papirjev
dr. Damjan Žugelj l.r.