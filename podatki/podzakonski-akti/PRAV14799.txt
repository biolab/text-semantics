1. člen
(vsebina)
Ta pravilnik določa podrobnejši način uporabe in način poteka
komunikacije prek informacijskega orodja za komunikacijo s strankami (v nadaljnjem
besedilu: Sopotnik) ter način dodatnega obveščanja strank.
2. člen
(pomen izrazov)
Izrazi, uporabljeni v tem pravilniku, pomenijo:
1.     
splošni pogoji uporabe Sopotnika so podrobni pogoji, ki urejajo
tehnične, uporabniške in varnostne vidike delovanja Sopotnika in so sestavni
del uporabniških navodil Sopotnika;
2.     
fotoSopotnik je aplikacija, ki deluje na mobilnih napravah in je
namenjena ustvarjanju ter pošiljanju geografsko označenih fotografij in drugih
podatkov v Sopotnik;
3.     
kmetijski svetovalec je oseba, zaposlena pri kmetijsko- gozdarskem
zavodu Kmetijsko gozdarske zbornice Slovenije (v nadaljnjem besedilu:
kmetijsko-gozdarski zavod), ki opravlja naloge kmetijskega svetovanja v okviru
javne službe kmetijskega svetovanja;
4.     
dostop do uporabniškega računa stranke pomeni tehnično omogočanje
pooblaščencu, da lahko prek svojega uporabniškega računa vstopa v strankin
uporabniški račun. Dostop pooblaščencu omogoči Agencija Republike Slovenije za
kmetijske trge in razvoj podeželja (v nadaljnjem besedilu: agencija);
5.     
vstop v uporabniški račun stranke pomeni dejanski vstop v podatkovno
okolje uporabniškega računa stranke in njegovo upravljanje, za katero mora
pooblaščenec razpolagati z veljavnim pooblastilom stranke;
6.     
stranka za namen tega pravilnika je oseba, za katero je v skladu z
zakonom, ki ureja kmetijstvo, obvezna uporaba Sopotnika.
3. člen
(komunikacija prek Sopotnika)
(1) Sopotnik strankam omogoča sprotno spremljanje dejanskega
stanja površin, prijavljenih v zbirni vlogi, ki ga agencija ugotovi na podlagi
podatkov, pridobljenih z uporabo sistema za spremljanje površin iz zakona, ki
ureja kmetijstvo (v nadaljnjem besedilu: sistem za spremljanje površin).
(2) Sopotnik stranki omogoča sprotno izjavitev o dejanskem
stanju, ki ga agencija ugotovi na podlagi podatkov, pridobljenih z uporabo
sistema za spremljanje površin, in sprotno predložitev dokazov.
4. člen
(uporabniški račun Sopotnik)
(1) Uporabniški račun Sopotnik je račun, s katerim stranka
dostopa do Sopotnika za namene, določene v zakonu, ki ureja kmetijstvo (v
nadaljnjem besedilu: uporabniški račun).
(2) Stranka pridobi uporabniški račun z oddajo zbirne vloge.
Stranka uporabniški račun aktivira s prvo prijavo v Sopotnik.
(3) Stranka dostopa do uporabniškega računa bodisi z
uporabniškim imenom in geslom bodisi prek storitve za spletno prijavo SI-PASS.
(4) Stranka aplikacijo fotoSopotnik aktivira prek
uporabniškega računa.
(5) Uporabniški račun stranke vsebuje kontaktne podatke o
stranki, ki jih je z zbirno vlogo ali po oddaji zbirne vloge sporočila
agenciji.
(6) Uporabniški račun omogoča:
1.     
vpogled v seznam grafičnih enot rabe s podatki iz strankine zbirne vloge
in vpogled v grafični prikaz teh enot rabe s podatki o dogajanjih na posamezni
grafični enoti kmetijskega zemljišča, ki jih je zaznal sistem za spremljanje
površin;
2.     
uporabo modula za komunikacijo med stranko in agencijo;
3.     
dostop do in uporabo mobilne aplikacije fotoSopotnik.
(7) Če stranka tri leta zapored ne odda nobene vloge iz
naslova ukrepov kmetijske politike, v zvezi s katero bi bila obvezna uporaba Sopotnika,
ji agencija ukine uporabniški račun.
(8) Podrobnejšo tehnično vsebino in uporabo uporabniškega
računa Sopotnik določajo uporabniška navodila, ki vsebujejo tudi splošne pogoje
uporabe Sopotnika. Splošne pogoje uporabe sprejme stranka ob prvi prijavi v
svoj uporabniški račun. O uveljavitvi nove verzije uporabniških navodil obvesti
stranko Sopotnik samodejno ob prvem vstopu v uporabniški račun po uveljavitvi
nove verzije uporabniških navodil.
(9) Agencija zagotovi tehnično in drugo pomoč strankam na elektronskem
naslovu oziroma na telefonski številki, ki je navedena v uporabniških
navodilih.
5. člen
(vstop v uporabniški račun)
(1) V uporabniški račun vstopa stranka ali njen pooblaščenec.
(2) Pooblaščenec je lahko fizična ali pravna oseba.
Pooblaščenec je lahko tudi kmetijski svetovalec.
(3) Stranka ali njen pooblaščenec do uporabniškega računa
dostopa prek portala e-kmetijstvo, ki je dostopen na spletnem mestu agencije.
Pooblaščenec mora za vstop v uporabniški račun stranke pridobiti njeno
pooblastilo. Pooblaščenec dostopa do uporabniškega računa prek storitve za
spletno prijavo SI-PASS.
(4) Pooblaščenec, ki ni kmetijski svetovalec, pošlje
pooblastilo na agencijo v obliki, ki je določena v prvem odstavku 173. člena
Zakona o splošnem upravnem postopku (Uradni list RS, št. 24/06 – uradno
prečiščeno besedilo, 105/06 – ZUS-1, 126/07, 65/08, 8/10, 82/13, 175/20 –
ZIUOPDVE in 3/22 – ZDeb). Nezavezujoč obrazec za pooblastilo je objavljen na
spletni strani agencije. Agencija na podlagi pridobljenega pooblastila stranke
pooblaščencu, ki ni kmetijski svetovalec, omogoči dostop do uporabniškega
računa. Pooblastilo stranka hrani najmanj pet let od podpisa pooblastila.
(5) Agencija omogoči kmetijskim svetovalcem dostope do
uporabniških računov vseh strank, kmetijski svetovalci pa smejo vstopati le v
uporabniške račune strank, ki so jih za to pooblastile.
(6) Kmetijski svetovalec mora za vstop v uporabniški račun
stranke pridobiti pooblastilo za vsak dan posebej, ko zanjo vstopa v njen
uporabniški račun oziroma zanjo izvaja upravna dejanja prek Sopotnika. Za
določen dan mora pridobiti pooblastilo, preden vstopi v uporabniški račun
stranke. Ob izvedbi upravnega dejanja mora pooblaščenec izpolniti elektronsko
izjavo o obstoju pooblastila. Tako pridobljeno pooblastilo hrani
kmetijsko-gozdarski zavod najmanj pet let od podpisa pooblastila in se ne
pošilja na agencijo, razen v primeru dvoma agencije o obstoju pooblastila, ko
mora kmetijsko-gozdarski zavod agenciji na njeno zahtevo predložiti
pooblastilo.
(7) Če pooblaščenec krši določbe tega pravilnika ali splošne
pogoje uporabe Sopotnika, mu agencija odvzame dostop do njegovega uporabniškega
računa.
(8) Za vsak vnos ali vstop v uporabniški račun se beleži
najmanj uporabniško ime uporabnika in čas shranjevanja posameznega vnosa
oziroma vstopa.
(9) Pooblastila iz tretjega odstavka tega člena veljajo do
poteka roka, do katerega so bila dana, oziroma do preklica s strani stranke ali
odpovedi pooblaščenca.
(10) Stranka oziroma njen pooblaščenec lahko uporabniški
račun uporablja zgolj za namene, določene v določbah o Sopotniku iz zakona, ki
ureja kmetijstvo.
6. člen
(obveščanje stranke o ugotovitvah agencije)
(1) Agencija stranko prek uporabniškega računa seznani z
ugotovitvami sistema za spremljanje površin. Seznanitev se nanaša na skladnost
dejanskega stanja, ugotovljenega s pomočjo sistema za spremljanje površin na
posamezni poljini v razmerju do predpisanih pogojev upravičenosti, ki jih je
mogoče za posamezen zahtevek preverjati s sistemom za spremljanje površin.
(2) Seznanitev iz prejšnjega odstavka poteka na ravni
poljine, pri čemer se za vsako poljino prikaže zelena, rdeča, rumena ali siva
barvna oznaka:
1.     
zelena barvna oznaka pomeni, da so izpolnjeni vsi pogoji upravičenosti,
ki jih je mogoče preverjati s pomočjo sistema za spremljanje površin;
2.     
rdeča barvna oznaka pomeni, da je bilo s pomočjo sistema za spremljanje
površin ugotovljeno neizpolnjevanje vsaj enega od pogojev upravičenosti. Rdeča
barvna oznaka pomeni tudi, da agencija stranko poziva, da zahtevek ustrezno
spremeni, dopolni ali prek uporabniškega računa pošlje dokaze ali izjave, če
meni, da pogoje upravičenosti v naravi dejansko izpolnjuje. Stranka lahko
zahtevek tudi umakne;
3.     
rumena barvna oznaka pomeni, da izpolnjevanja pogojev upravičenosti, ki
jih je mogoče preverjati s pomočjo sistema za spremljanje površin, ni mogoče
niti potrditi niti ovreči. Tudi v primeru rumene barvne oznake se stranka na
ugotovitev lahko odzove tako, da prek uporabniškega računa posreduje dokaze ali
izjave o izpolnjevanju pogoja upravičenosti oziroma, če meni, da pogoja
upravičenosti v naravi dejansko ne izpolnjuje, zahtevek umakne ali ustrezno
spremeni ali dopolni do roka za spremembe in umike zahtevkov, ki je za zadevno
leto in zahtevek določen v uredbi, ki ureja izvedbo intervencij kmetijske
politike;
4.     
siva barvna oznaka pomeni, da pogoji upravičenosti, ki jih je mogoče
preverjati s pomočjo sistema za spremljanje površin, še niso bili preverjeni.
(3) Če agencija prek uporabniškega računa stranke prikaže
rdečo barvno oznako, mora o tem dodatno obvestiti stranko.
(4) Obveščanje stranke o dogodku iz prejšnjega odstavka
poteka prek SMS/MMS sporočil ali po elektronski pošti. V nobenem primeru
obveščanje ne sme biti izvedeno pozneje kot 14 dni pred iztekom roka za
spremembe in umike zahtevkov, ki je za zadevno leto in zahtevek določen v
uredbi, ki ureja integrirani administrativni in kontrolni sistem.
(5) Če se stranka v zbirni vlogi opredeli za obveščanje prek
SMS/MMS sporočil oziroma po elektronski pošti, v zbirni vlogi navede telefonsko
številko, ki omogoča prejemanje SMS/MMS sporočil, oziroma naslov elektronske
pošte, na katerega želi, da jo agencija obvešča o neskladju iz 2. točke drugega
odstavka tega člena.
(6) Ne glede na četrti odstavek tega člena in v skladu s 64.
členom Zakona o spremembah in dopolnitvah Zakona o kmetijstvu (Uradni list RS,
št. 44/22) je treba stranko, če se v zbirni vlogi ne opredeli za način
obveščanja prek SMS/MMS sporočil ali po elektronski pošti, o ugotovitvi iz 2.
točke drugega odstavka tega člena obvestiti z navadno pošto v fizični obliki.
Obveščanje z navadno pošto v fizični obliki agencija omogoča do 31. decembra
2025 in mora biti izvedeno do roka, kot je določen za SMS/MMS sporočila oziroma
elektronsko pošto v četrtem odstavku tega člena.
7. člen
(odziv stranke)
(1) Stranka se lahko na ugotovitev agencije odzove prek
modula za komunikacijo v uporabniškem računu tako, da vanj poda izjavo oziroma
predloži dokaze v obliki fotografij ali skeniranih dokumentov.
(2) V skladu z določbami o Sopotniku iz zakona, ki ureja
kmetijstvo, se mora stranka na neskladje, označeno z rdečo barvno oznako,
odzvati najpozneje do roka, ki je za spremembe in umike zahtevkov za posamezno
leto in zahtevek določen v uredbi, ki ureja integrirani administrativni in
kontrolni sistem.
(3) Če prek Sopotnika poslane izjave in dokazila po presoji
agencije dokazujejo upravičenost zahtevka, agencija neskladje iz prvega
odstavka prejšnjega člena odpravi in v Sopotniku spremeni barvno oznako iz
drugega odstavka prejšnjega člena.
KONČNA DOLOČBA
8. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 15. marca 2023.
Št. 007-404/2022
Ljubljana, dne 9. decembra 2022
EVA 2022-2330-0087
Irena Šinko
ministrica
za kmetijstvo, gozdarstvo in
prehrano