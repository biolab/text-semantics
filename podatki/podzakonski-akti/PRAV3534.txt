1. člen
Ta pravilnik določa merila, na podlagi katerih se razvrščajo
bolnišnice v Sloveniji glede na svojo dejavnost in so podlaga za sklepanje
dogovora o programu storitev obveznega zdravstvenega zavarovanja iz 63. člena
zakona o zdravstvenem varstvu in zdravstvenem zavarovanju (Uradni list RS, št.
9/92, 13/93, 9/96 in 29/98).
2. člen
Bolnišnice izvajajo specialistično ambulantno dejavnost in
specialistično bolnišnično dejavnost.
Specialistična ambulantna dejavnost je nadaljevanje oziroma dopolnitev
osnovne zdravstvene dejavnosti ter obsega poglobljeno diagnostiko, zdravljenje
bolezni ali bolezenskih stanj ter izvajanje ambulantne rehabilitacije.
Specialistična bolnišnična dejavnost obsega poglobljeno diagnostiko,
zdravljenje in medicinsko rehabilitacijo, zdravstveno nego, nastanitev in
prehrano.
Bolnišnica mora imeti poleg enot, ki jih določa drugi odstavek
15. člena zakona o zdravstveni dejavnosti, organizirano tudi najmanj enoto za
opravljanje ene neoperativne in ene operativne stroke, vključno z
diagnostičnimi dejavnostmi, ki omogočajo izvajanje teh dejavnosti.
Določbe prejšnjega odstavka se ne uporabljajo za
specialistične bolnišnice na področju psihiatrije.
3. člen
Splošna bolnišnica opravlja praviloma svojo dejavnost za
bolnike iz določene regije, specialne bolnišnice pa opravljajo svojo dejavnost
praviloma za bolnike iz več regij oziroma za bolnike iz celotne države.
Izjemoma lahko splošna bolnišnica opravlja svojo dejavnost za
regijsko neomejen krog bolnikov, pri čemer pa mora določen del dejavnosti,
dogovorjen z regijsko splošno bolnišnico, opravljati za bolnike iz določene
regije (posebna bolnišnica).
4. člen
Bolnišnice in klinični oddelki posameznih bolnišnic, ki poleg
sekundarne dejavnosti opravljajo tudi terciarno zdravstveno dejavnost, jo
opravljajo za področje celotne države.
Bolnišnice in klinični oddelki iz prejšnjega odstavka morajo
izpolnjevati pogoje, določene s pravilnikom o pogojih za pridobitev naziva
klinika oziroma klinični inštitut (Uradni list RS, št. 7/95 in 54/96).
5. člen
Terciarna zdravstvena dejavnost v Sloveniji obsega največ 15
odstotkov celotne bolnišnične dejavnosti v državi, njeno konkretno razporeditev
na posamezne bolnišnice pa določi minister za zdravstvo v skladu z drugim
odstavkom 17. člena zakona o zdravstveni dejavnosti.
6. člen
Splošna bolnišnica mora razvijati in izvajati dejavnosti vseh
medicinskih strok, ki jih prebivalci določene regije potrebujejo na sekundarni
ravni, pri čemer pa te dejavnosti obsegajo najmanj splošno internistično,
kirurško in pediatrično specialistično ali ginekološko dejavnost. Dodatne
specialistične dejavnosti lahko na predlog bolnišnice določi razširjeni
strokovni kolegij posamezne stroke, potrditi pa jih mora Zdravstveni svet
Republike Slovenije. V posamezni regiji je lahko le ena splošna bolnišnica.
V predlogu iz prejšnjega odstavka mora bolnišnica utemeljiti strokovne,
kadrovske, tehnične in druge pogoje, ki jih izpolnjujejo za izvajanje dodatnih
specialističnih dejavnosti.
7. člen
Seznam storitev, ki jih izvaja splošna bolnišnica, določi Zdravstveni
svet Republike Slovenije na predlog pristojnega razširjenega strokovnega
kolegija. Pri pripravi predloga mora razširjeni strokovni kolegij upoštevati
najmanjši še sprejemljivi obseg posameznih storitev, pri čemer mora upoštevati tudi
vse strokovne in ekonomske razloge za opravljanje dogovorjenih storitev v
določeni bolnišnici.
8. člen
Specialna bolnišnica mora razvijati najmanj eno od specialnih
dejavnosti, pri razvijanju drugih medicinskih strok pa se povezuje s splošno
bolnišnico na svojem področju. 
Specialna bolnišnica mora zagotavljati storitve s področja
urgentne in intenzivne medicine najmanj v obsegu, ki ga določi pristojni
razširjeni strokovni kolegij.
9. člen
Specialna bolnišnica lahko izvaja svojo dejavnost na
sekundarni ravni za potrebe bolnikov iz ene ali več regij. 
Specialna bolnišnica mora zagotavljati storitve s področja
urgentne in intenzivne medicine najmanj v obsegu, ki ga določi pristojni
razširjeni strokovni kolegij. 
Specialna bolnišnica se lahko ustanovi kot samostojen zavod,
lahko pa se organizira tudi kot organizacijska enota splošne bolnišnice.
10. člen
Bolnišnice iz 2. člena tega pravilnika morajo imeti v posameznem
oddelku najmanj 30 postelj, bolnišnice iz 3. člena najmanj 25 postelj in
bolnišnice iz 4. člena tega pravilnika najmanj 20 postelj.
11. člen
Vse bolnišnice morajo zagotoviti stalno dostopnost zdravstvenih
storitev, zato v ta namen organizirajo dežurno službo, ki lahko traja največ 16
ur dnevno, razen ob sobotah in nedeljah, ko traja 24 ur. V dejavnostih, ki ne
zahtevajo stalne prisotnosti zdravstvenih delavcev, organizirajo bolnišnice
stalno pripravljenost, ki traja od ponedeljka do petka 16 ur dnevno, ob sobotah
in nedeljah pa 24 ur.
12. člen
(črtan)
13. člen
(črtan)

Pravilnik o merilih za razvrščanje bolnišnic
(Uradni list RS, št. 43/98) vsebuje naslednjo končno določbo:
»14. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o
spremembi pravilnika o merilih za razvrščanje bolnišnic (Uradni list RS, št. 71/03) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«