1. člen
S tem odlokom se z namenom preprečitve širjenja virusa
SARS-CoV-2, varovanja zdravja in življenja ljudi ter zagotovitve opravljanja
zdravstvene dejavnosti določajo začasni ukrepi na področju izvajanja
pripravništva zdravstvenih delavcev in zdravstvenih sodelavcev, kot jih določa
predpis, ki ureja pripravništvo in strokovne izpite zdravstvenih delavcev in
zdravstvenih sodelavcev na področju zdravstvene dejavnosti, z izjemo za poklic
zdravnik in doktor dentalne medicine, (v nadaljnjem besedilu: pripravnik) v
času epidemije COVID-19.
2. člen
(1) Pripravništvo se izvaja, če so za to izpolnjeni
predpisani pogoji in se lahko izvaja na način, da se ne širi okužba z virusom
SARS-CoV-2 ter sta zagotovljena zdravje in življenje ljudi.
(2) Če pripravništva ni mogoče izvesti v skladu s
prejšnjim odstavkom, se programi pripravništva lahko prilagodijo, pripravnika
za potrebe izvajanja ukrepov zaradi zajezitve in obvladovanja epidemije
COVID-19 pa lahko njegov delodajalec pozove na delo.
(3) Če pripravnika ne pozove na delo njegov delodajalec,
ga lahko na delo pozove izvajalec zdravstvene dejavnosti, pri katerem je bil
pripravnik na kroženju na dan uveljavitve Odloka o razporejanju zdravstvenih
delavcev in zdravstvenih sodelavcev – pripravnikov na področju zdravstvene dejavnosti
(Uradni list RS, št. 37/20).
(4) Če pripravnika na delo ne pozove niti izvajalec
zdravstvene dejavnosti iz prejšnjega odstavka, ga njegov delodajalec razporedi
na delovno mesto za potrebe izvajanja ukrepov zaradi zajezitve in obvladovanja
epidemije COVID-19, lahko pa z drugim izvajalcem zdravstvene dejavnosti sklene
dogovor o sodelovanju in ponudi izvajanje storitev pripravništva v drug javni
zdravstveni zavod.
(5) Vse pogodbe o zaposlitvi pripravnikov, veljavne ob
uveljavitvi tega odloka, ostanejo v veljavi za čas trajanja ukrepov iz tega
odloka.
(6) Pripravnik delo iz drugega, tretjega in četrtega
odstavka tega člena opravlja pod nadzorom in odgovornostjo nadzornega mentorja,
ki ga določi delodajalec, izvajalec zdravstvene dejavnosti oziroma drug javni
zdravstveni zavod.
3. člen
(1) Vsem pripravnikom, ki od razglasitve epidemije
COVID-19 ne opravljajo dela, ki bi bilo po vsebini ustrezno programom
pripravništva, se pripravništvo ustrezno podaljša.
(2) Predlog za podaljšanje iz prejšnjega odstavka poda
nadzorni mentor pripravnika.
4. člen
Sredstva za izvajanje pripravništva od razglasitve epidemije
COVID-19 se zagotovijo v proračunu Republike Slovenije oziroma iz sredstev
Zavoda za zdravstveno zavarovanje Slovenije v skladu z načinom financiranja, določenim
v zakonu, ki ureja zdravniško službo.
5. člen
Strokovno utemeljenost ukrepov iz tega odloka Vlada Republike
Slovenije ugotavlja vsakih 14 dni in ob upoštevanju strokovnih razlogov odloči,
da se ti ukrepi še naprej uporabljajo, ali pa ukrepe spremeni oziroma odpravi
ter o tem obvesti Državni zbor in javnost.
KONČNI DOLOČBI
6. člen
Z dnem uveljavitve tega odloka preneha veljati Odlok o
razporejanju zdravstvenih delavcev in zdravstvenih sodelavcev ‒ pripravnikov na
področju zdravstvene dejavnosti (Uradni list RS, št. 37/20).
7. člen
Ta odlok začne veljati naslednji dan po objavi v Uradnem
listu Republike Slovenije.
Št. 00725-25/2020
Ljubljana, dne 13. maja 2020
EVA 2020-2711-0051
Vlada Republike Slovenije
Janez Janša
predsednik