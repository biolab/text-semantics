I. SPLOŠNE DOLOČBE
1. člen
Ta pravilnik določa ukrepe za zagotavljanje varnosti in
zdravja pri ročnem premeščanju bremen, pri katerem so delavci izpostavljeni
nevarnosti kostno-mišičnih obolenj in poškodb v skladu z Direktivo Sveta z dne
29. maja 1990 o minimalnih zdravstvenih
in varnostnih zahtevah za ročno premeščanje bremen, kadar za delavce obstaja
predvsem nevarnost poškodbe hrbta (četrta posebna direktiva v smislu člena
16(1) Direktive 89/391/EGS) (UL L št. 156
z dne 21. 6. 1990,
str. 9), zadnjič spremenjeno z Uredbo
(EU) 2019/1243 Evropskega parlamenta in Sveta z dne 20. junija
2019 o prilagoditvi več zakonodajnih aktov, v katerih je določena uporaba
regulativnega postopka s pregledom, členoma 290 in 291 Pogodbe o delovanju
Evropske unije (UL L št. 198 z dne 25. 7. 2019, str. 241).
2. člen
Ročno premeščanje bremen v skladu s tem pravilnikom pomeni
vsako opravilo, ki vključuje dvigovanje, prenašanje, spuščanje, potiskanje,
vlečenje ali premikanje bremena s človeško silo in druga podobna dela (npr.
podpiranje, držanje, ponavljajoči gibi), ki zaradi svojih značilnosti ali zaradi
neugodnih ergonomskih pogojev pomeni nevarnost za razvoj kostno-mišičnih
obolenj, povezanih z delom.
3. člen
Kostno-mišična obolenja v skladu s tem pravilnikom so bolezni
ali poškodbe mišic, sklepov, kit, vezi, živcev ali žil, ki nastanejo v povezavi
z ročnim premeščanjem bremen.
II. OBVEZNOSTI DELODAJALCA
4. člen
(1) Delodajalec mora
delovna mesta prilagajati tehničnemu in tehnološkemu napredku in ročno
premeščanje bremen nadomeščati z delovno opremo, pripomočki in mehanskimi
pomagali (v nadaljnjem besedilu: dvižna oprema).
(2) Dvižna oprema se
uporabi vedno, kadar je stopnja obremenitve visoka. Stopnja obremenitve se
izračuna na podlagi metode iz Priloge 3, ki je sestavni del tega pravilnika,
ali na podlagi druge primerljive metode, v skladu s tretjim odstavkom
6. člena tega pravilnika.
(3) Dvižna oprema mora
zagotavljati učinkovito preprečevanje kostno-mišičnih obolenj glede na ocenjeno
tveganje na posameznem delovnem mestu oziroma pri posameznem opravilu.
(4) Med dvižno opremo
spadajo predvsem dvigala, žerjavi, dvižni trak, platformni vozički, platforme s
škarjastim dvigom, viličarji na motorni pogon, odri za premeščanje bremen v
višino nad rameni delavca, hidravlična dvigala za dviganje bremen na police,
razni manipulatorji, električni stopniščni voziček, stopniščni vzpenjalnik,
paletnik in eksoskelet (naprava za dviganje, ki jo delavec obleče).
(5) Delodajalec
zagotavlja varnost in skladnost dvižne opreme v skladu s predpisi, ki urejajo
varnost in zdravje pri delu.
5. člen
Kadar se ni mogoče izogniti ročnemu premeščanju bremen, mora
delodajalec sprejeti organizacijske, kadrovske in tehnične ukrepe, uporabiti
opremo in tak način dela, da zmanjša nevarnost, povezano z ročnim premeščanjem
bremen, ob upoštevanju Priloge 1, ki je sestavni del tega pravilnika.
6. člen
(1) Kadar se ni mogoče
izogniti ročnemu premeščanju bremen, delodajalec organizira delo tako, da je to
ravnanje čim bolj varno in zdravo in:
-       
vnaprej oceni varnostne in zdravstvene razmere pri tem delu in prouči
dejavnike tveganja, ob upoštevanju Priloge 1 tega pravilnika,
-       
poskrbi, da se s sprejetjem varnostnih in zdravstvenih ukrepov izogne
tveganju za kostno-mišična obolenja delavcev ali to tveganje zmanjša, pri čemer
upošteva značilnosti delovnega okolja in delo delavca, ob upoštevanju Priloge 1
tega pravilnika.
(2) Delodajalec oceni
tveganje za nastanek kostno-mišičnih obolenj pri ročnem premeščanju bremen
vedno, kadar ga na ocenjevanje napoti presejalni test iz Priloge 2, ki je
sestavni del tega pravilnika, ali presejalni test iz primerljive metode iz
četrtega odstavka tega člena.
(3) Kadar je treba
oceniti tveganje za nastanek kostno-mišičnih obolenj pri ročnem premeščanju
bremen v skladu s prejšnjim odstavkom, se za ocenjevanje lahko uporabi metoda
iz Priloge 3 tega pravilnika ali katera koli druga primerljiva metoda, s katero
delodajalec zagotavlja vsaj tako raven varnosti in zdravja delavcev pri ročnem
premeščanju bremen, kot bi jo zagotovil z upoštevanjem ukrepov na podlagi ocene
tveganja po metodi iz Priloge 3 tega pravilnika.
(4) Ocena tveganja za
nastanek kostno-mišičnih obolenj pri ročnem premeščanju bremen mora vsebovati
zapis o:
-       
imenu in ključnih kazalnikih izbrane metode za ocenjevanje tveganja,
-       
ugotovljenih dejavnikih tveganja iz Priloge 1 tega pravilnika,
-       
rezultatih meritev merljivih dejavnikov tveganja (na primer: čas, masa,
frekvenca, sile, toplotne razmere),
-       
ocenjeni stopnji tveganja in
-       
ukrepih za odpravo oziroma zmanjšanje prisotnih tveganj.
(5) Za oceno stopnje
tveganja za nastanek kostno-mišičnih obolenj pri ročnem premeščanju bremen in
tudi pri drugih fizičnih delovnih obremenitvah lahko delodajalec uporabi
metode, ki so objavljene na osrednjem državnem portalu.
7. člen
(1) Delavci smejo ročno
premeščati bremena na podlagi ocene tveganja za varnost in zdravje pri ročnem
premeščanju bremen.
(2) Kadar delodajalec
dodeli delavcu naloge, povezane z ročnim premeščanjem bremen, mora upoštevati
njegove zdravstvene zmožnosti v skladu z zdravniškim spričevalom izvajalca
medicine dela, z oceno izpolnjevanja posebnih zdravstvenih zahtev za določeno
delo v delovnem okolju, še posebej pa, da:
-       
je delavec po svojih fizičnih lastnostih primeren za izvedbo naloge,
-       
delavec nosi primerna oblačila, obutev ali druge osebne stvari,
-       
ima delavec znanje ter usposobljenost za varno in zdravju neškodljivo
ročno premeščanje bremen.
(3) Pri določanju
delovnih nalog za ročno premeščanje bremen delodajalec upošteva starost, spol
in telesno zmogljivost delavca, ki jo oceni izvajalec medicine dela v
zdravniškem spričevalu.
(4) Delodajalec za
delavca, ki opravlja delovne naloge ročnega premeščanja bremen, zagotovi
zdravstveni nadzor v skladu s predpisi, ki urejajo varnost in zdravje pri delu,
z upoštevanjem posebnih tveganj, katerim so izpostavljene rizične skupine
delavcev.
(5) Delodajalec
zagotovi, da sme delavec ročno premeščati bremena samo v primeru, če se to
izvaja v skladu s tem členom.
8. člen
Delodajalec zagotovi, da noseča delavka ne dviguje, drži,
prenaša ali rokuje z bremenom težjim od pet kilogramov, oziroma ne potiska ali
vleče bremena s silo, večjo od 50 newtonov.
9. člen
Delodajalec zagotovi, da se timsko dvigovanje bremen (delo v
parih, delo več delavcev v timu) uporabi pri dvigovanju težjih ali dimenzijsko
večjih bremen oziroma bremen z neenakomerno razporeditvijo teže.
10. člen
(1) Delodajalec delavce
seznanja s tveganji, ki bi jim utegnili biti izpostavljeni ter jih teoretično
in praktično usposobi za varno in zdravo delo pri ročnem premeščanju bremen, da
se odpravi oziroma zmanjša tveganje za nastanek kostno-mišičnih obolenj ob
upoštevanju ocene tveganja za varnost in zdravje pri ročnem premeščanju bremen.
(2) Delodajalec delavce
vnaprej seznani o značilnostih bremen in drugih dejavnikih, ki vplivajo na
varno delo, še posebej pa o masi bremena in središču težnosti najtežje strani,
ko je paket naložen ekscentrično.
11. člen
Delodajalec se o vseh vprašanjih glede zagotavljanja varnosti
in zdravja pri delu na podlagi tega pravilnika posvetuje z delavci oziroma
njihovimi predstavniki in jih o sprejetih ukrepih tudi sprotno obvešča na način
in v skladu s postopkom, določenim v zakonu, ki ureja varnost in zdravje pri
delu.

Priloga
1: Dejavniki tveganja
Priloga
2: Presejalni test
Priloga
3: Ocenjevanje in načrtovanje fizičnih delovnih obremenitev pri ročnem
premeščanju bremen

Pravilnik o zagotavljanju varnosti in zdravja
delavcev pri ročnem premeščanju bremen (Uradni list RS, št. 84/23) vsebuje naslednji končni določbi:
»III. KONČNI DOLOČBI
12. člen
Z dnem uveljavitve tega pravilnika preneha veljati Pravilnik
o zagotavljanju varnosti in zdravja pri ročnem premeščanju bremen (Uradni list
RS, št. 73/05 in 43/11 – ZVZD-1).
13. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. avgusta 2024.«.

Pravilnik o spremembi Pravilnika o
zagotavljanju varnosti in zdravja delavcev pri ročnem premeščanju bremen
(Uradni list RS, št. 98/23) spreminja 12. člen pravilnika
tako, da se glasi:
»12. člen
Z dnem uveljavitve tega pravilnika preneha veljati Pravilnik
o zagotavljanju varnosti in zdravja pri ročnem premeščanju bremen (Uradni list
RS, št. 73/05 in 43/11 – ZVZD-1), ki pa se uporablja do začetka uporabe tega
pravilnika.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.