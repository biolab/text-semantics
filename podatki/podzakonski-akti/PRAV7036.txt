I. SPLOŠNI DOLOČBI
1. člen
S tem pravilnikom se določajo stopnja in
smer izobrazbe strokovnih delavcev, normativi za določitev delovne obveznosti
ravnateljev, pomočnikov ravnateljev in strokovnih delavcev, administrativno-računovodskih
in tehničnih delavcev vrtca, ki so podlaga za sistemizacijo delovnih mest, ter
normativi za oblikovanje oddelkov in spremstvo otrok.
2. člen
Ta pravilnik velja za vse vrtce, vpisane v
razvid izvajalcev javno veljavnih programov, razen določb o izobrazbi
strokovnih delavcev vrtca, ki ne veljajo za vrtce, ki izvajajo programe po
posebnih pedagoških načelih, ter določb o normativih za administrativno-računovodske
in tehnične delavce, ki ne veljajo za zasebne vrtce.
II. DELOVNA OBVEZNOST RAVNATELJA IN POMOČNIKA RAVNATELJA TER
NORMATIVI IN KADROVSKI POGOJI ZA STROKOVNE DELAVCE
1. Ravnatelj in pomočnik ravnatelja
3. člen
Vrtec, ki ima 10 ali več oddelkov, vodi
ravnatelj vrtca, ki je pedagoški vodja in poslovodni organ. Ravnatelj mora v
okviru polne delovne obveznosti opraviti: 
-       
v vrtcu z 10 in 11 oddelki 3 ure dela z otroki oziroma 4 ure
svetovalnega dela na teden; 
-       
v vrtcu z 12 in 13 oddelki 1,5 ure dela z otroki oziroma 2 uri
svetovalnega dela na teden. 
Ravnatelj s 14 in več oddelki v okviru polne
delovne obveznosti nima obveznosti dela z otroki oziroma svetovalnega dela.
4. člen
Ravnatelj imenuje pomočnika ravnatelja v
vrtcu s 17. oddelki. Drugega pomočnika ravnatelja imenuje pri 35 oddelkih, tretjega pa pri 53 oddelkih. 
V vrtcu s 17 oddelki je obveznost pomočnika
ravnatelja v okviru polne delovne obveznosti 13,5 ure dela z otroki oziroma 18
ur svetovalnega dela na teden. Za vsaka dva oddelka več od 17 oddelkov se
obveznost pomočnika ravnatelja zmanjša za 1,5 ure dela z otroki oziroma 2 uri svetovalnega
dela na teden. 
Enako obveznost dela z otroki oziroma
svetovalnega dela ima drugi pomočnik ravnatelja pri 35 oddelkih in tretji
pomočnik ravnatelja pri 53 oddelkih. Zmanjšuje se po enakem kriteriju, kot je
določeno za prvega pomočnika ravnatelja.
5. člen
Organizacijsko enoto vrtca vodi ravnatelj,
ki je pedagoški vodja. Ravnatelj mora v okviru polne delovne obveznosti
opraviti v organizacijski enoti vrtca z 8 oddelki 10,5 ure dela z otroki
oziroma 14 ur svetovalnega dela na teden. Za vsaka dva oddelka več od 8
oddelkov se obveznost ravnatelja zmanjša za 1,5 ure dela z otroki oziroma 2 uri
svetovalnega dela na teden.
6. člen
Vodja enote vrtca je lahko vzgojitelj ali
svetovalni delavec. Za vodenje enote vrtca lahko ravnatelj pooblasti tudi
pomočnika ravnatelja, ki to delo opravlja v okviru svojih nalog. 
V vrtcu pri šoli oziroma zavodu, ki ni
vrtec, ravnatelj imenuje za pedagoško in organizacijsko vodenje oddelkov vrtca
pomočnika ravnatelja. V okviru polne delovne obveznosti mora opraviti v vrtcu z
1 oddelkom 21 ur dela z otroki oziroma 28 ur svetovalnega dela na teden. Za
vsaka dva oddelka več se mu obveznost zmanjša za 1,5 ure dela z otroki oziroma
2 uri svetovalnega dela na teden.
Če ima vrtec pri šoli oziroma zavodu, ki ni
vrtec, več enot, lahko ravnatelj v dislociranih enotah za organizacijsko
vodenje pooblasti strokovnega delavca v tej enoti. 
Če opravlja pomočnik ravnatelja pedagoško
vodenje za več vrtcev pri šolah oziroma zavodih, ki niso vrtec, opravi polno
delovno obveznost, ko pedagoško vodi 20 oddelkov. Za vsaka dva oddelka manj
opravi 1,5 ure dela z otroki oziroma 2 uri svetovalnega dela na teden.
2. Strokovni delavci – izobrazbeni
pogoji
7. člen
(prenehal veljati)
8. člen
(prenehal veljati)
9. člen
(prenehal veljati)
10. člen
(prenehal veljati)
11. člen
(prenehal veljati)
12. člen
(prenehal veljati)
3. Strokovni delavci – normativi za
sistemizacijo delovnih mest
13. člen
Vrtec s 30 oddelki sistemizira eno delovno
mesto svetovalnega delavca.
Če opravlja svetovalni delavec delo na
štirih do šestih lokacijah, se normativ zmanjša za dva oddelka; če opravlja
delo na več kot šestih lokacijah, pa se normativ zmanjša za štiri oddelke.
14. člen
Svetovalni delavci iz več vrtcev se lahko
na določenem območju strokovno povezujejo v svetovalni tim, ki ga sestavljajo
svetovalni delavci različnih usmeritev.
Svetovalni tim treh svetovalnih delavcev se
oblikuje, kadar imajo vrtci skupaj od 60 do 70 oddelkov.
Sklep o oblikovanju svetovalnega tima sprejme
ustanovitelj vrtcev oziroma več ustanoviteljev. S sklepom se določi sedež
svetovalnega tima, opredelijo delovne obveznosti posameznega delavca ter določi
način zagotavljanja sredstev za njegovo delovanje.
15. člen
Organizator prehrane opravlja delo za 60
oddelkov vrtca.
Organizator zdravstveno-higienskega režima
opravlja delo za 60 oddelkov vrtca.
16. člen
Vzgojitelj za dodatno strokovno pomoč
opravi v okviru polne delovne obveznosti 25 ur dela z otroki.
17. člen
Za nudenje fizične pomoči gibalno oviranim
otrokom vrtec sistemizira delovno mesto spremljevalca, če ne more zagotoviti
izvajanja odločbe o usmeritvi v okviru obstoječe kadrovske zasedbe oziroma na
drug ustrezen način. Obseg delovne obveznosti in čas trajanja delovnega
razmerja spremljevalca se določi glede na število otrok, ki se jim nudi fizična
pomoč in obseg oziroma število ur nudenja fizične pomoči, ki izhaja iz odločbe
o usmeritvi oziroma individualiziranega programa, ki ga pripravi strokovna
skupina. Spremljevalec mora imeti srednjo izobrazbo ali srednjo strokovno
izobrazbo.
18. člen
Vrtec, ki glede na velikost ne dosega
normativov, določenih za strokovne delavce, lahko le-te zaposli v ustreznem
deležu.
19. člen
Mentorju se za delo s pripravnikom prizna
štiri ure na teden.
III. NORMATIVI ZA ADMINISTRATIVNO-RAČUNOVODSKE IN TEHNIČNE
DELAVCE V VRTCIH 
20. člen
Delovna mesta, stopnja in smer strokovne
izobrazbe administrativno-računovodskih delavcev in tehničnih delavcev v sistemizaciji
delovnih mest, morajo biti usklajena s predpisi, ki urejajo področje plač v
javnem sektorju.
1. Administrativno-računovodski delavci
21. člen
V vrtcu s 15 oddelki se za računovodska
dela sistemizira 1 delovno mesto računovodje VI, v vrtcu z manjšim številom
oddelkov, pa v ustreznem deležu, vendar ne manj kot 0,25 delovnega mesta.
Računovodja mora imeti višjo strokovno izobrazbo. 
V vrtcu s 15 oddelki se za administrativna
dela sistemizira 1 delovno mesto poslovnega sekretarja VI, v vrtcu z manjšim
številom oddelkov pa v ustreznem deležu, vendar ne manj kot 0,25 delovnega
mesta. Poslovni sekretar mora imeti višjo strokovno izobrazbo.
21.a člen
V vrtcu, ki ima več kot 15 oddelkov, se za
vsakih dodatnih 16 oddelkov sistemizira dodatno delovno mesto knjigovodja V
oziroma administrator V. Če je dodatnih oddelkov manj kot 16, se delovno mesto sistemizira
v ustreznem deležu.
2. Delavci v kuhinji
22. člen
Delavci v kuhinji so kuharji in pomočniki
kuharjev.
23. člen
Število delovnih mest za delavce v kuhinji
se sistemizira na podlagi porabe časa za posamezno delovno operacijo, ob
upoštevanju starostne skupine in energijskih potreb otrok, ki ga določa tabela,
in je kot priloga 2 sestavni del tega pravilnika. Poraba časa je določena za
delo v lastni, centralni in razdelilni kuhinji.
Za pripravo dietnih obrokov za otroke z zdravstvenim
mnenjem se doda za vsak obrok od ene četrtine do treh četrtin časa, določenega
v tabeli. O tem odloča strokovna skupina vrtca, ki jo v skladu z Zakonom o
usmerjanju otrok s posebnimi potrebami (Uradni list RS, št. 54/00) imenuje
ravnatelj.
24. člen
Če ima vrtec organizirano centralno ali
lastno kuhinjo, mora sistemizirati najmanj polovico kuharjev.
3. Delavci v pralnici
25. člen
Vrtec sistemizira eno delovno mesto perice
ali perice-šivilje za povprečno 60 kg suhega perila na dan.
4. Čistilci
26. člen
Vrtec sistemizira delovno mesto čistilca na
600 m2 čistilne talne površine. Čistilne površine so notranje talne
površine, zmanjšane za površino kuhinje in prostore hišnika. Če delavec skrbi
za dve do tri stavbe, se normativ zniža za 100 m², za 4 ali več stavb pa za 200
m².
5. Drugi tehnični delavci
27. člen
Drugi tehnični delavci so praviloma
hišnik-vzdrževalec, kurjač in šofer.
28. člen
Vrtec z 18 oddelki za delavce, določene v
prejšnjem členu, sistemizira eno delovno mesto. Če delavec skrbi za tri do pet
stavb, se normativ zniža za 2 oddelka; če skrbi za več kot pet stavb, pa se
zniža za 4 oddelke.
29. člen
Vrtec z 20 in več oddelki z lastno
kurilnico na trdna goriva sistemizira delovno mesto kurjača, ki ima opravljen
izpit, s katerim dokazuje usposobljenost za dela na kurilnih napravah.
30. člen
(črtan)
31. člen
Vrtec, ki glede na velikost ne dosega
normativov za administrativno-računovodske in tehnične delavce, lahko le-te
zaposli v ustreznem deležu.
31.a člen
Če se na podlagi normativov za administrativna,
računovodska ali tehnična delovna mesta sistemizirajo najmanj tri enakovrstna
delovna mesta in se na teh delovnih mestih tudi zaposlijo delavci, lahko
ravnatelj delavcu, ki je razporejen na delovno mesto, ki je uvrščeno v najvišjo
tarifno skupino oziroma, ki ima najvišji izhodiščni plačni razred delovnega
mesta, v pogodbi o zaposlitvi določi dolžnost vodenja, koordiniranja in
organiziranja ostalih delavcev na teh delovnih mestih ter pravico do
položajnega dodatka v skladu z določbami predpisov, ki urejajo položajni
dodatek v javnem sektorju. V takšnem primeru se mora v aktu o organizaciji in
sistemizaciji oblikovati notranja organizacijska enota. 
Za enakovrstno delovno mesto se za potrebe
tega pravilnika štejejo administrativna, računovodska ali tehnična delovna
mesta v isti plačni podskupini, naloge na teh delovnih mestih pa so enake ali
podobne (npr. naloge na delovnih mestih hišnik, vzdrževalec učne tehnologije,
kurjač ali delovna mesta kuhar, kuharski pomočnik, gospodinjec). 
Če se na podlagi normativov sistemizira
manjše število enakovrstnih delovnih mest oziroma zaposli manjše število
delavcev, kot je to določeno v prvem odstavku tega člena, vrtec pa v aktu o
organizaciji in sistemizaciji sistemizira dodatna enakovrstna delovna mesta
oziroma sklene pogodbo o zaposlitvi za takšna delovna mesta in ima za njih
zagotovljena finančna sredstva, mora vrtec iz istega vira zagotoviti tudi
sredstva za položajni dodatek za delavca, kateremu je s pogodbo o zaposlitvi
določena dolžnost vodenja, koordiniranja in organiziranja ostalih delavcev.
32. člen
Za opravljanje nalog strokovnih delavcev,
računovodsko-administrativnih in tehničnih delavcev lahko več vrtcev oziroma
drugih zavodov, ki opravljajo dejavnost predšolske vzgoje v skladu z zakonom,
ki ureja zavode, ustanovijo skupne službe, ki delujejo pri enem izmed zavodov.
Skupne službe lahko za te zavode ustanovi tudi njihova občina ustanoviteljica, v okviru občinske uprave.
Z aktom o ustanovitvi lahko občina
ustanoviteljica določi, da opravljanje posameznih nalog iz prejšnjega odstavka
zagotavlja vrtcu sama oziroma vrtcu njihovo opravljanje zagotovi z izbiro
zunanjih izvajalcev.
Določba tega člena se ne uporablja za
opravljanje nalog vzgojitelja in pomočnika vzgojitelja.
IV. NORMATIVI ZA OBLIKOVANJE ODDELKOV VRTCA TER SPREMSTVO
OTROK
1. Oblikovanje oddelkov vrtca
33. člen
Vrsto in število oddelkov ter število otrok
v oddelku določi vrtec v soglasju z občino,
ustanoviteljico vrtca. Oddelki se oblikujejo pred začetkom šolskega leta za
celo šolsko leto. Pri oblikovanju oddelkov se šteje, da sodijo v oddelek
drugega starostnega obdobja otroci, ki bodo do konca koledarskega leta
dopolnili najmanj tri leta starosti. Pri določanju starostnega razpona se
upošteva koledarsko leto.
Pri določanju števila otrok v oddelku se
upošteva tudi igralna površina na otroka, ki je določena v pravilniku, s
katerim se ureja prostor in oprema vrtca.
34. člen
Vrtec lahko oblikuje homogene, heterogene
in kombinirane oddelke. V homogene oddelke so vključeni otroci v starostnem
razponu enega leta, v heterogene oddelke so vključeni otroci prvega ali drugega
starostnega obdobja, v kombinirane oddelke pa so vključeni otroci prvega in
drugega starostnega obdobja.
V oddelke prvega starostnega obdobja je
lahko vključeno:
-       
v starostno homogeni oddelek najmanj 9 in največ 12 otrok,
-       
v starostno heterogeni oddelek najmanj 7 in največ 10 otrok.
V oddelke drugega starostnega obdobja je
lahko vključeno:
-       
v starostno homogeni oddelek 3–4 letnih otrok najmanj 12 in največ 17
otrok,
-       
v starostno homogene oddelke 4–5 in 5–6 letnih otrok najmanj 17 in
največ 22 otrok,
-       
v starostno heterogeni oddelek najmanj 14 in največ 19 otrok.
V starostno kombinirani oddelek je
vključeno najmanj 10 in največ 17 otrok.
Občina, ustanoviteljica vrtca, lahko s
sklepom določi nižji normativ števila otrok v posameznih oddelkih, kot je
določeno v prvem, drugem in tretjem odstavku tega člena. Občina, ustanoviteljica vrtca, določi tudi najmanjše število otrok, ko je
vrtec dolžan začeti oziroma končati poslovalni čas vrtca.
Občina, ustanoviteljica vrtca, lahko glede
na razmere in položaj dejavnosti predšolske vzgoje v občini odloči, da se najvišje število otrok v oddelku, določeno v prvem,
drugem in tretjem odstavku, poveča za največ 2 otroka.
Za zasebni vrtec, ki ima koncesijo, sprejme
sklep iz prejšnjega odstavka tega člena na predlog vrtca občina koncedentka, za zasebni vrtec, ki nima koncesije, pa sprejme sklep
ustanovitelj oziroma pristojni organ vrtca.
V enoti vrtca, v kateri deluje samo en
oddelek, se lahko pri oblikovanju heterogenih oddelkov upošteva normativ za homogene
oddelke, če bi bilo odklonjenih do 5 otrok.
35. člen
V kombiniranem oddelku je lahko največ 7
otrok prvega starostnega obdobja. Če je v oddelku 4 ali več otrok prvega starostnega
obdobja, se hkratna prisotnost vzgojiteljice in pomočnice vzgojiteljice poveča
na pet ur dnevno. Normativ za kombinirani oddelek se uporablja, če so v oddelku
vsaj 3 otroci prvega starostnega obdobja.
Če sta v oddelku prvega starostnega obdobja
1 ali 2 otroka, ki presegata starostni razpon enega leta, oziroma 4 otroci ali
manj v oddelku drugega starostnega obdobja, se pri oblikovanju oddelkov
uporablja normativ za homogene oddelke.
36. člen
V vzgojno-varstveni družini je lahko v
skupini:
-       
prvega starostnega obdobja najmanj 4 in največ 6 otrok,
-       
drugega starostnega obdobja najmanj 5 in največ 8 otrok,
-       
v starostno kombinirani najmanj 5 in največ 7 otrok.
37. člen
Če so v oddelek vrtca usmerjeni otroci s
posebnimi potrebami, se število otrok v oddelku lahko zniža.
V posamezni oddelek sta lahko usmerjena
največ dva otroka s posebnimi potrebami.
Normativ za oblikovanje oddelka iz prvega
odstavka tega člena je:
-       
od 6 do 12 otrok v oddelkih prvega starostnega obdobja in
-       
od 16 do 22 otrok v oddelkih drugega starostnega obdobja.
O znižanem normativu števila otrok v
oddelku odloči strokovna skupina vrtca, če je tako določeno z odločbo o
usmeritvi. Strokovno skupino vrtca imenuje ravnatelj vrtca v skladu z Zakonom o
usmerjanju otrok s posebnimi potrebami.
38. člen
V razvojni oddelek vrtca, kjer se izvaja
prilagojen program, so lahko vključeni najmanj 3 otroci in največ 6 otrok s
posebnimi potrebami.
39. člen
V oddelkih otrok Romov se pri izvajanju
programa za vsaj 3 ure dnevno zagotovi razmerje:
-       
4 otroci na zaposlenega v oddelkih prvega starostnega obdobja,
-       
7 otrok na zaposlenega v oddelkih drugega starostnega obdobja.
Razmerje iz prvega odstavka tega člena se
zagotavlja tako, da se:
-       
v oddelkih prvega starostnega obdobja vključi v izvajanje vzgojnega dela
pomočnik vzgojitelja, ko je v oddelku najmanj 6 otrok, in naslednji pomočnik
vzgojitelja, ko je v oddelku najmanj 12 otrok,
-       
v oddelkih drugega starostnega obdobja vključi v vzgojno delo pomočnik
vzgojitelja, ko je v oddelku najmanj 11 otrok, in naslednji pomočnik vzgojitelja,
ko je v oddelku najmanj 21 otrok.
40. člen
V bolnišničnih oddelkih opravlja delo samo
vzgojitelj. Za oblikovanje oddelka se upošteva normativ za oblikovanje kombiniranih
oddelkov iz 34. člena tega pravilnika. Osnova za ugotavljanje števila otrok je
povprečno število hospitaliziranih otrok v enem dnevu, ugotovljeno za preteklo
leto.
Če so v bolnišnični oddelek vrtca vključeni
ležeči otroci, opravlja vzgojno delo en vzgojitelj za 10 otrok.
41. člen
Če je število otrok v oddelku enako ali
manjše od polovice največjega števila otrok, določenega v drugem tretjem in
četrtem odstavku 34. člena tega pravilnika, izvaja vzgojno delo v oddelku samo
vzgojitelj. Če traja vzgojno delo v oddelku dalj časa, kot je obveznost dela
vzgojitelja z otroki, ga nadaljuje pomočnik vzgojitelja.
Občina, ustanoviteljica vrtca, lahko glede
na razmere in položaj dejavnosti predšolske vzgoje v občini odloči, da se najvišje število otrok v oddelku, določeno v
prejšnjem odstavku, poveča za enega otroka.
42. člen
Izjemoma se lahko na območjih s posebnimi
razvojnimi problemi ter za vzgojo otrok Romov oblikuje oddelek vrtca, v katerega
je vključeno najmanj 5 otrok.
2. Dejavnosti izven vrtca in spremstvo
otrok
43. člen
Če je v vrtcu organizirana dejavnost izven
zgradbe in igrišča vrtca, mora imeti vsak oddelek vrtca oziroma skupina vzgojno-varstvene
družine zaradi večje varnosti poleg vzgojitelja vsaj še enega polnoletnega
spremljevalca. Če je dejavnost vezana na prevoz, morata oddelek otrok poleg
vzgojitelja spremljati še najmanj dva polnoletna spremljevalca.
44. člen
Pri učenju plavanja, smučanja, drsanja in
drugih podobnih dejavnostih izven vrtca je lahko v skupini največ 8 otrok. Eden
od spremljevalcev mora biti vzgojitelj vrtca, iz katerega so otroci.
Pri učenju plavanja otrok s posebnimi potrebami
je na eno odraslo osebo v skupini od 2 do 8 otrok. O številu otrok v skupini
odloča strokovna skupina vrtca, imenovana v skladu z zakonom o usmerjanju otrok
s posebnimi potrebami.
V. NADZOR
45. člen
Nadzor nad izvajanjem določb tega
pravilnika opravlja šolska inšpekcija.

Priloga 1: (prenehala veljati)
Priloga
2: Preglednice za izračun števila delavcev v kuhinji

Pravilnik o normativih in kadrovskih pogojih
za opravljanje dejavnosti predšolske vzgoje (Uradni list RS, št. 75/05) vsebuje naslednje prehodne in
končne določbe:
»VI. PREHODNE IN KONČNE DOLOČBE
46. člen
Vzgojiteljem, ki so bili na dan 15. 3.
1996 zaposleni v vrtcu in so po Zakonu o vzgoji in varstvu predšolskih otrok
(Uradni list RS, št. 5/80) izpolnjevali pogoje za delo vzgojitelja ter so si
pridobili izobrazbo po kateremkoli visokošolskem študijskem programu, se šteje,
da izpolnjujejo pogoje za vzgojitelja po drugi alinei četrtega odstavka 40.
člena Zakona o vrtcih.
47. člen
Ne glede na določbo 10. člena tega
pravilnika lahko izvaja prilagojen program v razvojnem oddelku vrtca ter
dodatno strokovno pomoč tudi tisti, ki je do 15. 3. 1996 končal
višješolski program iz specialne pedagogike.
48. člen
V vrtcu, ki deluje v sestavi osnovne šole,
se zagotovi pedagoško vodenje v skladu s tem pravilnikom najkasneje v enem letu
po uveljavitvi tega pravilnika. Način pedagoškega vodenja se opredeli v aktu o
ustanovitvi in aktu o sistemizaciji delovnih mest.
49. člen
Z dnem uveljavitve tega pravilnika preneha
veljati Odredba o normativih in kadrovskih pogojih za opravljanje dejavnosti
predšolske vzgoje (Uradni list RS, št. 57/97, 59/97, 40/99, 3/00 in 29/02),
razen 6.a člena, drugega odstavka 30. člena in drugega odstavka 31.a člena.
50. člen
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. septembra 2005.«.

Pravilnik o spremembah in dopolnitvah
pravilnika o normativih in kadrovskih pogojih za opravljanje dejavnosti
predšolske vzgoje (Uradni list RS, št. 82/05) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o normativih in kadrovskih pogojih za opravljanje dejavnosti
predšolske vzgoje (Uradni list RS, št. 76/08) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Pisarniški referenti, ki so do uveljavitve
tega pravilnika izpolnjevali predpisane pogoje za opravljanje administrativnih
del, lahko tudi po uveljavitvi tega pravilnika opravljajo dela poslovnega
sekretarja VI. Če delavec ne izpolnjuje pogojev za zasedbo delovnega mesta
poslovni sekretar VI, si jih mora pridobiti najkasneje v osmih letih od podpisa
nove pogodbe o zaposlitvi, razen v primeru, da izpolni minimalne pogoje za
pridobitev pravice do starostne pokojnine prej, kot v desetih letih od podpisa pogodbe
o zaposlitvi.
5. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. avgusta
2008.«.

Pravilnik o spremembah in dopolnitvah
Pravilnika o normativih in kadrovskih pogojih za opravljanje dejavnosti
predšolske vzgoje (Uradni list RS, št. 77/09) vsebuje naslednje prehodne in
končne določbe:
»PREHODNE IN KONČNE DOLOČBE
13. člen
Do 1. 9. 2010 lahko občina, ustanoviteljica
vrtca, za zagotovitev dodatnih prostih mest v vrtcu sprejme sklep, s katerim
določi, da se v heterogenih oddelkih prvega starostnega obdobja uporablja
normativ, ki ga določa ta pravilnik za homogene oddelke prvega starostnega
obdobja. V tem primeru se zagotavlja hkratna prisotnost dveh strokovnih delavk
v trajanju 7 ur dnevno. 
K sklepu iz prvega odstavka si mora občina
pridobiti soglasje ministra, pristojnega za področje predšolske vzgoje, ki
soglasje izda, če sta izpolnjena naslednja pogoja: 
-       
vrtec na območju občine zaradi pomanjkanja prostih mest ne more
vključiti otrok 1. starostnega obdobja, 
-       
občina izvaja aktivnosti za zagotovitev dodatnih prostih mest v vrtcu v
naslednjem šolskem letu.
14. člen
Zaposleni v vrtcih na delovnem mestu vzgojitelja
ali pomočnika vzgojitelja, ki na dan uveljavitve tega pravilnika izpolnjujejo
pogoje iz drugega in tretjega odstavka 8. člena Pravilnika o normativih in
kadrovskih pogojih za opravljanje dejavnosti predšolske vzgoje (Uradni list RS,
št. 75/07, 82/05 in 76/08), lahko opravljajo delo vzgojitelja tudi po
uveljavitvi tega pravilnika.
15. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o normativih in kadrovskih pogojih za opravljanje dejavnosti
predšolske vzgoje (Uradni list RS, št. 102/09) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o dopolnitvi Pravilnika o normativih
in kadrovskih pogojih za opravljanje dejavnosti predšolske vzgoje (Uradni list
RS, št. 105/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o izobrazbi vzgojiteljev predšolskih
otrok in drugih strokovnih delavcev v programih za predšolske otroke in v
prilagojenih programih za predšolske otroke s posebnimi potrebami (Uradni list
RS, št. 92/12) vsebuje naslednjo končno določbo:
»10. člen
Ta pravilnik začne veljati petnajsti dan po
objavi v Uradnem listu Republike Slovenije.«.