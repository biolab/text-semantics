1. člen
(vsebina)
Ta uredba podrobneje ureja vsebino in način
opravljanja preizkusnega izpita o poznavanju pravnega reda Republike Slovenije,
ki ga morajo opraviti odvetniki iz drugih držav za opravljanje odvetniškega
poklica pod poklicnim nazivom »odvetnik« v Republiki Sloveniji (v nadaljnjem
besedilu: izpit).
2. člen
(pristop k izpitu)
(1) Pristop k izpitu dovoli minister,
pristojen za pravosodje, na zahtevo kandidata, ki priloži dokazilo o tem, da
ima pravico opravljati poklic odvetnika v svoji matični državi. 
(2) Z odločbo, s katero se dovoli pristop k
izpitu, se določijo tudi čas in kraj opravljanja izpita, izpitna komisija in
zapisnikar.
3. člen
(izpitna komisija)
(1) Izpit se opravlja pred šestčlansko
komisijo. Izpit vodi in za njegov pravilen potek skrbi predsednik izpitne
komisije. 
(2) Predsednika in člane izpitne komisije
imenuje minister, pristojen za pravosodje, za posamezna področja na predlog
predsednikov sodišč, sodnega sveta, državnih tožilstev, odvetniške in notarske
zbornice izmed izkušenih sodnikov, državnih tožilcev, odvetnikov, notarjev ter
drugih uglednih pravnih strokovnjakov. 
(3) Minister, pristojen za pravosodje,
določi predsednika in člane komisije za posamezen izpit. 
(4) Naloge predsednika izpitne komisije za
posamezni izpit opravlja predsednik izpitne komisije oziroma kot njegov
namestnik član komisije, imenovan za področje ustavne ureditve, organizacije
pravosodja in državne uprave. 
(5) Predsednik izpitne komisije lahko iz
utemeljenih razlogov odloči o spremembi člana komisije za posamezni izpit, o
čemer obvesti kandidata pred začetkom opravljanja izpita.
4. člen
(izpitni roki)
(1) Izpiti se opravljajo v času od 1.
januarja do 30. junija in od 1. septembra do 31. decembra v posameznem letu. 
(2) Minister, pristojen za pravosodje,
določi razpored izpitnih rokov za posamezne mesece.
5. člen
(področja izpita)
(1) Na izpitu se po naslednjem vrstnem redu
preverja znanje na naslednjih področjih: 
-       
kazensko materialno in procesno pravo, 
-       
civilno materialno in procesno pravo, 
-       
temelji gospodarskega prava, 
-       
temelji delovnega prava, 
-       
upravno pravo in upravni postopek ter upravni spor, 
-       
ustavna ureditev, organizacija pravosodja in državne uprave. 
(2) Pri kandidatu, ki je odvetnik iz druge
države, ki ni država članica Evropske unije, Evropskega gospodarskega prostora
ali Švicarska konfederacija, in ima pravico opravljati odvetniški poklic v
državi, ki ni članica Evropske unije, Evropskega gospodarskega prostora ali
Švicarska konfederacija, se v okviru področja ustavne ureditve, organizacije
pravosodja in državne uprave preverja tudi poznavanje temeljev pravne ureditve
Evropske unije.
(3) Predsednik izpitne komisije lahko iz
utemeljenih razlogov spremeni vrstni red področij izpita. 
(4) Podrobnejša vsebina izpita je določena
v prilogi, ki je sestavni del te uredbe in je objavljena skupaj z njo.
6. člen
(potek izpita)
(1) Izpit traja, kolikor je potrebno za
preverjanje kandidatove usposobljenosti, vendar skupno največ tri ure. 
(2) Predsednik izpitne komisije skrbi, da
ima vsak član komisije potreben čas za preverjanje kandidatovega znanja, vendar
najmanj dvajset minut, za področji kazenskega materialnega in procesnega prava
ter civilnega materialnega in procesnega prava pa najmanj trideset minut. 
(3) Na predlog člana izpitne komisije ali
kandidata predsednik izpitne komisije odredi odmor, in sicer največ dvakrat po
petnajst minut. 
(4) Izpraševalci lahko z dovoljenjem
predsednika izpitne komisije postavljajo kandidatu dodatna vprašanja iz
področij drugih izpraševalcev.
7. člen
(odsotnost ali odstop kandidata)
(1) Če kandidat brez opravičenega razloga
določenega dne ne pristopi k opravljanju izpita ali če brez opravičenega
razloga odstopi, ko je že začel opravljati izpit, se šteje, da izpita ni
opravil. 
(2) Minister za pravosodje kandidatu, ki iz
opravičenih razlogov ne pristopi k opravljanju izpita, ali kandidatu, ki iz
opravičenih razlogov odstopi, ko je že začel opravljati izpit, na njegov pisni
predlog in po predhodnem mnenju predsednika izpitne komisije z odločbo določi
nov rok za opravljanje izpita praviloma pred izpitno komisijo v isti sestavi. Tako
dovoljen pristop ne šteje za ponovitev izpita. 
(3) Predlog iz prejšnjega odstavka mora
biti vložen najmanj tri dni pred izpitom, če ga iz posebej utemeljenih razlogov
v tem roku ni bilo mogoče vložiti, pa takoj, ko razlogi prenehajo.
8. člen
(ocenjevanje)
(1) Izpit se oceni tako, da se vsako
področje izpita oceni s točkami od 0 do 10. 
(2) Posamezno področje izpita je uspešno
opravljeno, če je ocenjeno najmanj s 6 točkami. Za skupno pozitivno oceno mora
kandidat zbrati najmanj 36 točk, pri čemer nobeno od posameznih področij ne sme
biti ocenjeno z manj kot 6 točkami. 
(3) Če kandidat skupno zbere 36 točk, pa le
eno od področij ni ocenjeno kot uspešno, predsednik izpitne komisije dovoli
kandidatu, da v roku enega meseca ponavlja izpit s tega področja. 
(4) Ponovitev izpita iz prejšnjega odstavka
se ne šteje za ponoven pristop k izpitu.
9. člen
(zapisnik)
(1) O izpitu se vodi zapisnik, v katerega
se vpiše potek izpita, postavljena vprašanja, ocene s posameznih področij in
uspeh izpita. 
(2) Zapisnik podpišejo predsednik izpitne
komisije, člani izpitne komisije in zapisnikar. 
(3) Kandidat ima vpogled v zapisnik.
10. člen
(potrdilo o opravljenem izpitu)
(1) Kandidatu, ki je uspešno opravil izpit,
izda izpitna komisija potrdilo o opravljenem izpitu v osmih dneh po opravljenem
izpitu. Potrdilo podpiše predsednik izpitne komisije. 
(2) Doseženo število točk na izpitu se ne
vpisuje v potrdilo.
11. člen
(stroški izpita)
Kandidat na podlagi izstavljenega računa
plača stroške izpita skladno s cenikom, ki ga določi minister, pristojen za
pravosodje. Kandidat mora pred pristopom k izpitu predložiti dokazilo o
plačilu.
12. člen
(plačilo za delo in povračilo stroškov
izpitne komisije)
(1) Predsedniku in članom komisije ter
zapisnikarju pripada plačilo za delo in povračilo stroškov v zvezi z delom v
komisiji. 
(2) Minister, pristojen za pravosodje,
določi višino plačila za delo in povračilo stroškov predsedniku oziroma
namestnikom predsednika, članom izpitnih komisij za posamezne kandidate in
zapisnikarjem.
13. člen
(seznam pravnih virov in literature)
(1) Ministrstvo, pristojno za pravosodje,
tekoče vodi seznam pravnih virov in literature, ki pomaga kandidatu za pripravo
na izpit. 
(2) Kandidatu je seznam pravnih virov in
literature na voljo na sedežu in na spletni strani Ministrstva, pristojnega za
pravosodje. 
(3) Če se pravna ureditev posameznih
področij izpita spremeni ali dopolni, mora kandidat poznati vsebino novih
predpisov, ki so bili objavljeni vsaj 60 dni pred dnem izdaje odločbe, s katero
se dovoli pristop k izpitu.
14. člen
(naloge Ministrstva, pristojnega za
pravosodje)
Ministrstvo, pristojno za pravosodje,
spremlja in usklajuje delo izpitne komisije, skrbi za nemoteno in usklajeno
delo izpitnih komisij, določenih za posamezne kandidate, ter opravlja vsa
strokovna in administrativno-tehnična dela za izpitno komisijo.
15. člen
(evidenca o opravljanju izpitov)
(1) Ministrstvo, pristojno za pravosodje,
vodi evidenco opravljanja izpitov, ki vsebuje naslednje podatke: 
-       
osebno ime kandidata; 
-       
datum in kraj rojstva kandidata; 
-       
državljanstvo kandidata; 
-       
državo, v kateri ima kandidat pravico opravljati odvetniški poklic; 
-       
stalno oziroma začasno prebivališče; 
-       
datum izpita; 
-       
podatke o tem, ali kandidat izpit opravlja prvič ali ga ponavlja; 
-       
uspeh, dosežen na izpitu. 
(2) Evidenca iz prejšnjega odstavka se
hrani trajno.

Priloga: Vsebina izpita

Uredba o preizkusnem izpitu za odvetnike iz
drugih držav (Uradni list RS, št. 132/04) vsebuje naslednjo končno določbo:
»16. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o preizkusnem izpitu
za odvetnike iz drugih držav (Uradni list RS, št. 3/20) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po
objavi v Uradnem listu Republike Slovenije.«.