1. člen
(vsebina)
Ta pravilnik določa podrobnejša pravila o:
1.     
vodenju evidence sklepov o odpustu obveznosti (v nadaljnjem besedilu:
evidenca) iz prvega odstavka 413. člena Zakona o finančnem poslovanju,
postopkih zaradi insolventnosti in prisilnem prenehanju (Uradni list RS, št.
126/07; v nadaljnjem besedilu: zakon);
2.     
vsebini in načinu pošiljanja obvestil iz tretjega odstavka 413. člena
zakona;
3.     
vsebini ter načinu posredovanja zahteve in podatkov po prvem odstavku
400. člena zakona.
2. člen
(namen evidence)
Evidenca se vodi izključno z namenom
preverjanja procesne ovire za vodenje novega postopka odpusta obveznosti iz 3.
točke 399. člena zakona.
3. člen
(vodenje evidence)
(1) Ministrstvo za pravosodje (v
nadaljnjem besedilu: ministrstvo) vodi evidenco kot informatizirano zbirko podatkov.
(2) V evidenci se glede vsakega
postopka osebnega stečaja, v katerem je sodišče, ki vodi ta postopek, izdalo
sklep o odpustu obveznosti iz 407. člena zakona (v nadaljnjem besedilu: sklep o
odpustu obveznosti), vodijo naslednji podatki:
1.     
opravilna številka sklepa o odpustu obveznosti;
2.     
identifikacijski podatki o dolžniku, na katerega se nanaša sklep o
odpustu obveznosti, tj. iz tretjega odstavka 17. člena zakona;
3.     
ime sodišča, ki je izdalo sklep o odpustu obveznosti;
4.     
datum sklepa o odpustu obveznosti;
5.     
datum pravnomočnosti sklepa o odpustu obveznosti;
6.     
podatki o razveljavitvi odpusta obveznosti:
- 
opravilna številka in datum sklepa o
razveljavitvi odpusta obveznosti iz 412. člena zakona ter sodišče, ki je ta
sklep izdalo,
- 
datum pravnomočnosti sklepa o razveljavitvi
odpusta obveznosti,
- 
če je bil sklep o razveljavitvi odpusta
obveznosti pravnomočno spremenjen, tudi podatki o tem, ali je bila tožba za
izpodbijanje odpusta obveznosti zavrnjena ali zavržena;
7.     
če je bil sklep o odpustu obveznosti na podlagi pritožbe proti temu
sklepu spremenjen ali nadomeščen z novim sklepom, tako da je predlog za odpust
obveznosti pravnomočno zavrnjen, tudi:
- 
podatki o tem, ali je bil sklep spremenjen ali
nadomeščen z novim sklepom,
- 
datum izbrisa sklepa o odpustu obveznosti iz
evidence.
(3) Evidenca mora biti oblikovana
tako, da je dostop do posameznega sklepa o odpustu obveznosti omogočen po
naslednjih parametrih o zadevi, v kateri je bil izdan sklep o odpustu
obveznosti:
1.     
po identifikacijskih podatkih o dolžniku iz 17. člena zakona ali
2.     
po opravilni številki zadeve in sodišču.
(4) Identifikacijski podatki o
dolžniku se v evidenco zajemajo tako, da se:
1.     
če je dolžnik vpisan v centralni register prebivalstva, vnese dolžnikov
EMŠO, drugi podatki pa se prevzamejo iz centralnega registra prebivalstva ali
2.     
če dolžnik nima EMŠO in je vpisan v davčnem registru, vnese dolžnikova
davčna številka, drugi podatki pa se prevzamejo iz davčnega registra.
(5) Identifikacijski podatki o
dolžniku se v evidenci zajemajo skladno s prejšnjim odstavkom in usklajujejo na
podlagi povezanosti evidence s centralnim registrom prebivalstva in davčnim
registrom.
4. člen
(način pošiljanja obvestil sodišč glede
postopkov odpusta obveznosti)
Sodišče mora obvestiti ministrstvo o
podatkih, ki se vpisujejo v evidenco (v nadaljnjem besedilu: obvestilo
sodišča), tako da obvestilo sodišča pošlje po elektronski pošti na naslov
stecaji.mp@gov.si.
5. člen
(vsebina obvestila sodišča)
(1) Če se obvestilo sodišča nanaša na
izdajo sklepa o odpustu obveznosti, mora vsebovati:
1.     
v naslovu: navedbo »Obvestilo o izdaji sklepa o odpustu obveznosti«;
2.     
v besedilu naslednje podatke in po naslednjem zaporedju:
- 
identifikacijske podatke o dolžniku iz tretjega
odstavka 17. člena zakona,
- 
opravilno številko sklepa o odpustu obveznosti
in ime sodišča, ki ga je izdalo,
- 
datum izdaje sklepa o odpustu obveznosti.
(2) Če se obvestilo sodišča nanaša na
pravno dejstvo pravnomočnosti sklepa o odpustu obveznosti, proti kateremu ni
bila vložena pritožba ali je bila pritožba zavržena ali zavrnjena, mora
vsebovati:
1.     
v naslovu: navedbo »Obvestilo o pravnomočnosti sklepa o odpustu
obveznosti«;
2.     
v besedilu naslednje podatke in po naslednjem zaporedju:
- 
opravilno številko sklepa o odpustu obveznosti,
- 
datum, ko je sklep o odpustu obveznosti postal
pravnomočen.
(3) Če se obvestilo sodišča nanaša na
izdajo sklepa o razveljavitvi odpusta obveznosti iz 412. člena zakona, mora
vsebovati:
1.     
v naslovu: navedbo »Obvestilo o razveljavitvi odpusta obveznosti«;
2.     
v besedilu naslednje podatke in po naslednjem zaporedju:
- 
opravilno številko sklepa o odpustu obveznosti,
- 
opravilno številko in datum sklepa o
razveljavitvi odpusta obveznosti.
(4) Če se obvestilo sodišča nanaša na
pravno dejstvo pravnomočnosti sklepa o razveljavitvi odpusta obveznosti iz 412.
člena zakona, mora vsebovati:
1.     
v naslovu: navedbo »Obvestilo o pravnomočnosti sklepa o razveljavitvi
odpusta obveznosti«;
2.     
v besedilu naslednje podatke in po naslednjem zaporedju:
- 
opravilno številko sklepa o odpustu obveznosti,
- 
datum pravnomočnosti sklepa o razveljavitvi
odpusta obveznosti.
(5) Če je bil sklep o razveljavitvi
odpusta obveznosti pravnomočno spremenjen, tako da je bila tožba za izpodbijanje
odpusta obveznosti zavrnjena ali zavržena, mora sodišče o tem obvestiti
ministrstvo v treh delovnih dneh po pravnomočnosti sklepa o zavrnitvi ali
zavrženju tožbe za izpodbijanje odpusta obveznosti.
(6) Obvestilo sodišča iz prejšnjega
odstavka mora vsebovati:
1.     
v naslovu: navedbo »Obvestilo o pravnomočnosti sklepa o zavrnitvi ali
zavrženju tožbe za izpodbijanje odpusta obveznosti«;
2.     
v besedilu naslednje podatke in po naslednjem zaporedju:
- 
opravilno številko sklepa o odpustu obveznosti,
- 
datum in opravilno številko in datum sklepa o
zavrnitvi ali zavrženju tožbe za izpodbijanje odpusta obveznosti in sodišče, ki
ga je izdalo,
- 
datum pravnomočnosti sklepa o zavrnitvi ali
zavrženju tožbe za izpodbijanje odpusta obveznosti.
6. člen
(izbris sklepa iz evidence)
(1) Če je bil sklep o odpustu
obveznosti na podlagi pritožbe proti temu sklepu spremenjen ali nadomeščen z
novim sklepom, tako da je predlog za odpust obveznosti pravnomočno zavrnjen,
mora sodišče o tem obvestiti ministrstvo v treh delovnih dneh po pravnomočnosti
sklepa o zavrnitvi predloga za odpust obveznosti.
(2) Obvestilo sodišča iz prejšnjega
odstavka mora vsebovati:
1.     
v naslovu: navedbo »Obvestilo o pravnomočnosti sklepa o zavrnitvi
predloga za odpust obveznosti«;
2.     
v besedilu naslednje podatke in po naslednjem zaporedju:
- 
opravilno številko sklepa o odpustu obveznosti,
- 
datum izdaje sklepa o zavrnitvi predloga za
odpust obveznosti,
- 
datum pravnomočnosti sklepa o zavrnitvi
predloga za odpust obveznosti.
(3) Ministrstvo na podlagi obvestila
sodišča iz prvega odstavka tega člena sklep o odpustu obveznosti izbriše iz
evidence.
(4) Ministrstvo izbriše sklep o
odpustu obveznosti iz evidence, ko preteče deset let od pravnomočnosti sklepa o
odpustu obveznosti.
7. člen
(zaupnost podatkov)
(1) Podatki, vpisani v evidenci, so
zaupne narave.
(2) Ministrstvo sme podatke, vpisane v
evidenci, ali podatek, da glede določenega dolžnika v evidenci ni vpisov,
posredovati samo:
1.     
sodišču, če te podatke zahteva po prvem odstavku 400. člena zakona, ali
2.     
tistemu, ki ima položaj dolžnika v postopku odpusta obveznosti.
7.a člen
(vsebina in način pošiljanja zahtev sodišč
za posredovanje podatkov iz evidence)
(1) Zahteva sodišča po prvem odstavku 400.
člena zakona mora vsebovati:
1.     
ime sodišča, ki zahteva podatke;
2.     
elektronski naslov sodišča, na katerega ministrstvo posreduje zahtevane
podatke;
3.     
datum zahteve za posredovanje podatkov;
4.     
v naslovu navedbo: »Zahteva za posredovanje podatkov iz evidence o
odpustu obveznosti po prvem odstavku 400. člena ZFPPIPP«;
5.     
v besedilu naslednje podatke:
- 
identifikacijske podatke o dolžniku iz tretjega
odstavka 17. člena zakona,
- 
opravilno številko sodišča o predlogu za odpust
obveznosti dolžnika iz prejšnje alinee.
(2) Sodišče mora ministrstvu zahtevo iz
prejšnjega odstavka poslati po elektronski pošti na naslov gp.mp@gov.si.
7.b člen
(vsebina in način posredovanja podatkov iz
evidence)
(1) Ministrstvo mora sodišču, ki je
zahtevalo podatke po prejšnjem členu, poleg navedbe datuma zahteve in opravilne
številke sodišča posredovati:
1.     
če so v evidenci vpisani podatki o določenem dolžniku: podatke iz
drugega odstavka 3. člena tega pravilnika,
2.     
če v evidenci o določenem dolžniku ni vpisa: identifikacijske podatke o
dolžniku iz tretjega odstavka 17. člena zakona in podatek, da ta dolžnik ni
vpisan v evidenco o odpustu obveznosti.
(2) Ministrstvo mora sodišču podatke iz
prejšnjega odstavka poslati po elektronski pošti na naslov iz 2. točke prvega
odstavka prejšnjega člena.

Pravilnik o vodenju evidence o odpustu
obveznosti in pošiljanju obvestil glede vodenja te evidence (Uradni list RS,
št. 83/08) vsebuje naslednjo končno določbo:
»8. člen
(končna določba)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne
1. oktobra 2008.«.

Pravilnik o spremembah in dopolnitvah
Pravilnika o vodenju evidence o odpustu obveznosti in pošiljanju obvestil glede
vodenja te evidence (Uradni list RS, št. 59/13) vsebuje naslednjo končno določbo:
»3. člen
(končna določba)
Ta pravilnik začne veljati 15. julija
2013.«.