1. člen
(vsebina pravilnika)
Ta pravilnik določa kategorije potrošnikov
z nizkimi dohodki oziroma s posebnimi potrebami, ki so upravičeni do tega, da
jim izvajalec univerzalne storitve ponudi cenovne opcije ali pakete, ki se
razlikujejo od tistih, ki jih sicer zagotavlja pod normalnimi komercialnimi
pogoji (v nadaljnjem besedilu: ugodnejše cenovne opcije ali paketi).
2. člen
(pomen izrazov)
V tem pravilniku uporabljeni izrazi imajo
enak pomen, kakor je določeno v Zakonu o elektronskih komunikacijah (Uradni
list RS, št. 109/12; v nadaljnjem besedilu: zakon) in v zakonu, ki ureja
usmerjanje otrok s posebnimi potrebami.
3. člen
(potrošnik z nizkimi dohodki)
Za potrošnika z nizkimi dohodki se šteje
naročnik storitev iz 1. oziroma 2. točke drugega odstavka 115. člena zakona, ki
nima zagotovljenih sredstev za zadovoljevanje minimalnih življenjskih potreb v
višini, ki omogoča preživetje.
4. člen
(potrošnik s posebnimi potrebami)
(1) Za potrošnika s posebnimi
potrebami se šteje naročnik storitev iz 1. oziroma 2. točke drugega odstavka
115. člena zakona, ki je invalid z eno od naslednjih ugotovljenih telesnih
okvar:
-       
najmanj 80 % telesna okvara zaradi izgube vida,
-       
najmanj 60 % telesna okvara zaradi izgube sluha ali
-       
najmanj 80 % telesna okvara zaradi seštevka več telesnih okvar, pri
čemer mora biti ena od njih najmanj 70 %.
(2) Za potrošnika s posebnimi
potrebami se šteje tudi naročnik storitev iz 1. oziroma 2. točke drugega
odstavka 115. člena zakona, ki je zakoniti zastopnik, skrbnik ali rejnik otroka
s posebnimi potrebami.
5. člen
(dokazovanje upravičenosti)
(1) Izpolnjevanje pogojev iz 3. člena
tega pravilnika se dokazuje:
-       
z odločbo o upravičenosti do denarne socialne pomoči ali varstvenega
dodatka po zakonu, ki ureja socialnovarstvene prejemke,
-       
z odločbo, s katero je podeljena pravica do invalidskega dodatka ali
pravica do družinskega dodatka ali pravica do oskrbnine po zakonu, ki ureja
vojne invalide,
-       
z odločbo, s katero je podeljena pravica do veteranskega dodatka po
zakonu, ki ureja vojne veterane, ali
-       
z odločbo, s katero je podeljena pravica do nadomestila za invalidnost v
skladu z zakonom, ki ureja oblike družbenega varstva zmerno, težje in težko
duševno ter najtežje telesno prizadetih oseb.
(2) Izpolnjevanje pogojev iz
prejšnjega člena tega pravilnika se dokazuje:
-       
z odločbo ali sklepom pristojnega organa, s katerim je ugotovljena
telesna okvara v skladu s predpisi, ki urejajo pravice invalidov,
-       
z odločbo oziroma potrdilom o priznanem odstotku vojne invalidnosti v
skladu s predpisi, ki urejajo vojne invalide,
-       
z mnenjem izvedenskega organa Zavoda za pokojninsko in invalidsko
zavarovanje Slovenije ali
-       
z odločbo o usmeritvi skladno z zakonom, ki ureja usmerjanje otrok s
posebnimi potrebami, potrdilom upravne enote o članih gospodinjstva na začasnem
ali stalnem naslovu naročnika in rojstnim listom ali dokončno odločbo pristojnega
organa o skrbništvu ali rejništvu.
KONČNI DOLOČBI
6. člen
(prenehanje uporabe)
Z dnem uveljavitve tega pravilnika se
preneha uporabljati Pravilnik o kategorijah potrošnikov, ki so upravičeni do
posebnih cenovnih opcij ali paketov (Uradni list RS, št. 101/05, 92/10 in
109/12 – ZEKom-1).
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0070-92/2013
Ljubljana, dne 13. novembra 2013
EVA 2013-3330-0088
dr. Jernej Pikalo l.r.
Minister 
za izobraževanje, znanost in šport
Št. 00720-20/2013/7
Ljubljana, dne 11. decembra 2013
Soglašam!
dr. Anja Kopač Mrak l.r.
Ministrica 
za delo, družino, socialne zadeve 
in enake možnosti