1. člen
S to uredbo se določa metodologija za določitev višine
nadomestila za uporabo zemljišč ob državni meji zaradi opravljanja nalog
nadzora državne meje in preprečevanja nedovoljenega prehajanja državne meje, ki
otežuje redno rabo zemljišča.
2. člen
(1) Letno nadomestilo za kvadratni meter (m2)
zemljišča iz prvega odstavka 8.a člena Zakona o nadzoru državne meje (Uradni
list RS, št. 35/10 – uradno prečiščeno besedilo, 15/13 – ZNPPol in 5/17; v
nadaljnjem besedilu: zakon) se izračuna, upoštevaje podatke iz uradnih evidenc,
po naslednji formuli:
1.     kmetijska
in gozdna zemljišča: bonitetna ocena zemljišča x faktor 0,006 eura za m2;
2.     vodna in
neplodna zemljišča: 0,025 eura za m2;
3.     pozidana
zemljišča: 0,30 eura za m2.
(2) Upravičenec je do nadomestila upravičen sorazmerno glede
na obdobje, to je število dni v koledarskem letu, ko je bila otežena redna raba
zemljišča. Površina, na kateri je otežena redna raba zemljišča, se določi glede
na obseg posega na zemljišču.
(3) Površina zemljišča, na katerem je otežena redna raba
zemljišča zaradi postavitve, namestitve, uporabe ali vzdrževanja varovalne
ograje ali druge tehnične ovire iz drugega odstavka 8.a člena zakona, se določi
tako, da se dolžina varovalne ograje ali druge tehnične ovire pomnoži s petimi
metri širine.
(4) Upravičenec do nadomestila lahko v postopku odmere
nadomestila dokazuje, da je otežena redna raba zemljišča na večji površini ali
v drugem obdobju, kot se ju ugotovi na podlagi četrtega odstavka 8.b člena zakona,
ali večinoma pri drugi vrsti dejanske rabe ali bonitetne ocene, kot izhaja iz
uradnih evidenc.
(5) Če iz evidence zemljiškega katastra podatka o boniteti
zemljišča v skladu s predpisi o evidentiranju nepremičnin ali podatka o vrsti
dejanske rabe v skladu s predpisi, ki urejajo vrsto dejanske rabe zemljišč, ni
mogoče ugotoviti, se prizna boniteta zemljišča ali vrsta dejanske rabe, kot jo
imajo primerljiva sosednja zemljišča.
3. člen
Ta uredba začne veljati naslednji dan po objavi v Uradnem
listu Republike Slovenije.
Št. 00717-1/2017
Ljubljana, dne 6. aprila 2017
EVA 2017-1711-0002
Vlada Republike Slovenije
dr. Miroslav Cerar l.r.
Predsednik