I. SPLOŠNE DOLOČBE
1. člen
(namen)
(1) Ta uredba je koncesijski akt za izvajanje javnih služb v
živinoreji (v nadaljnjem besedilu: javne službe), ki zajemajo javno službo
strokovnih nalog v živinoreji in javno službo nalog genske banke v živinoreji. 
(2) S to uredbo so urejene naslednje strokovne naloge v
živinoreji: 
-    
reprodukcija; 
-    
selekcija; 
-    
ocenjevanje plemenske vrednosti; 
-    
ugotavljanje proizvodnih oziroma delovnih sposobnosti; 
-    
rodovništvo; 
-    
spremljanje in napovedi medenja v čebelarstvu; 
-    
izvajanje skupnega temeljnega rejskega programa; 
-    
razvojno raziskovalne naloge s področja izvajanja rejskih programov za
potrebe skupnega temeljnega programa; 
-    
ugotavljanje delovnih sposobnosti kopitarjev na tekmovanjih; 
-    
širjenje genetskega napredka; 
-    
vodenje katastra čebelje paše. 
(3) S to uredbo so urejene naslednje naloge genske banke v
živinoreji: 
-    
zbiranje in evidentiranje avtohtonega genskega materiala; 
-    
ocenjevanje in vrednotenje zbranega genskega materiala po mednarodnih
deskriptorjih; 
-    
razmnoževanje in trajnostna raba genskega materiala.
2. člen
(vsebina)
(1) Na področju izvajanja javne službe strokovnih nalog v
živinoreji (v nadaljnjem besedilu: javna služba strokovnih nalog) ta uredba
določa način izvajanja teh nalog, postopke za pripravo letnega normativnega
finančnega programa za izvedbo skupnega temeljnega rejskega programa (v
nadaljnjem besedilu: program za izvedbo STRP), način poročanja ter strokovni in
inšpekcijski nadzor nad izvajanjem nalog skupnega temeljnega rejskega programa
v živinoreji (v nadaljnjem besedilu: STRP) ter ureja podrobnosti v zvezi s
podeljevanjem koncesij. 
(2) Na področju izvajanja javne službe nalog genske banke v
živinoreji (v nadaljnjem besedilu: javna služba genske banke) ta uredba določa
način izvajanja teh nalog, način izbire izvajalca nalog, kadrovske in tehnične
pogoje, ki jih mora izvajalec nalog izpolnjevati, postopke za pripravo letnega
normativnega finančnega programa za izvedbo javne službe genske banke (v
nadaljnjem besedilu: letni program varstva BRŽ), način poročanja, strokovni in
inšpekcijski nadzor nad opravljanjem nalog ter ureja podeljevanje koncesij.
3. člen
(območje izvajanja javnih služb)
(1) Javna služba strokovnih nalog se izvaja na celotnem
območju Republike Slovenije in se opravlja za vse tiste pasme domačih živali,
katerih potrjeni rejski programi so vključeni v STRP skladno z drugim odstavkom
33. člena Zakona o živinoreji (Uradni list RS, št. 18/02, 110/02 – ZUreP-1,
110/02 – ZGO-1 in 45/04 – ZdZPKG; v nadaljnjem besedilu: zakon). 
(2) Javna služba genske banke se izvaja na celotnem območju
Republike Slovenije v skladu s to uredbo in Programom varstva biotske
raznovrstnosti v živinoreji (v nadaljnjem besedilu: program varstva BRŽ),
sprejetim v skladu s 67. členom zakona. Javna služba genske banke se izvaja za
vse vrste in pasme domačih živali, ki so podrobneje opredeljene v programu
varstva BRŽ.
4. člen
(splošni pogoji za izvajanje dejavnosti)
(1) Izvajalci javne službe strokovnih nalog so organizacije v
živinoreji iz 84. členom zakona in se izberejo v skladu s 73. členom zakona.
Izvajalec nalog javne službe genske banke je izbran na podlagi javnega razpisa,
ki ga izvede ministrstvo, pristojno za živinorejo (v nadaljnjem besedilu:
ministrstvo). 
(2) Izvajalci javne službe strokovnih nalog in izvajalci
nalog javne službe genske banke (v nadaljnjem besedilu: izvajalci nalog javne
službe): 
-    
morajo imeti v ustanovitvenem aktu podlago za opravljanje nalog, ki se
izvajajo kot javna služba po tej uredbi; 
-    
se ne smejo ukvarjati z dejavnostjo, ki bi bila v nasprotju z interesi
ali konkurenčna nalogam, ki jih izvajajo kot javno službo, ali bi lahko imeli
koristi od rezultatov ukrepov, ki jih predlaga; 
-    
morajo zagotavljati varstvo osebnih podatkov v skladu s predpisi, ki
urejajo varovanje osebnih podatkov. 
(3) Če izvajalec nalog javne službe za opravljanje posameznih
tehničnih nalog najame zunanjega sodelavca, uredita način sodelovanja ter
varovanje osebnih podatkov s pogodbo, vendar je izvajalec nalog javne službe v
celoti odgovoren za zakonito in pravilno opravljanje nalog javne službe. 
(4) Izvajalec nalog javne službe lahko opravlja tudi druge
dejavnosti, za katere je registriran, vendar z njimi ne sme ovirati opravljanja
nalog javne službe. 
(5) Izvajalec nalog javne službe mora jasno in nedvoumno
izkazati obseg dela zaposlenih pri opravljanju nalog javne službe. Zagotovljeno
mora biti ločeno spremljanje stroškov in prihodkov, ki nastajajo z izvajanjem
javne službe. 
(6) Izvajalci javne službe strokovnih nalog morajo
zagotavljati opravljanje nalog skladno s sprejetim obsegom nalog v programu za
izvedbo STRP vsem rejcem, ki svoje živali s pisnimi izjavami vključijo v rejski
program. Obrazec pisne izjave o vključitvi živali v rejski program se objavi na
spletni strani ministrstva.
5. člen
(naloge javnih služb)
(1) Naloge javne službe strokovnih nalog se navedejo in
opišejo v rejskih programih za posamezno vrsto ali pasmo domačih živali,
podrobneje pa se opredelijo v programu za izvedbo STRP. 
(2) Naloge javne službe genske banke se podrobneje opredelijo
v programu varstva BRŽ. 
(3) Naloge iz prvega in drugega odstavka tega člena lahko
opravlja isti izvajalec nalog javne službe, vendar mora v tem primeru
zagotavljati natančno razmejitev nalog, tako da zagotavlja izvedbo in plačilo
posamezne naloge samo enkrat.
6. člen
(koncesija in koncesijska pogodba)
(1) V skladu s 74. členom zakona ministrstvo sklene
koncesijsko pogodbo za izvajanje javne službe strokovnih nalog s priznano
rejsko organizacijo. V pogodbi se poleg sestavin iz 74. člena zakona navedejo
vsi izvajalci javne službe strokovnih nalog. 
(2) Ministrstvo vsako leto sklene pogodbo o financiranju z
izvajalci javne službe strokovnih nalog, ki so navedeni v koncesijski pogodbi.
Pogodba o financiranju se sklene na podlagi sklepa ministra, pristojnega za
živinorejo (v nadaljnjem besedilu: minister), o določitvi programa za izvedbo
STRP ter o dodelitvi sredstev za njegovo izvedbo. 
(3) Za izvajanje javne službe genske banke, v skladu s 73.
členom zakona, minister podeli koncesijo na javnem razpisu izbrani
organizaciji. V skladu s 74. členom zakona ministrstvo z izbrano organizacijo
sklene koncesijsko pogodbo. 
(4) Za koncesijo za izvajanje javne službe po tej uredbi se
koncesijska dajatev ne plačuje.
7. člen
(medsebojna razmerja)
(1) Ministrstvo pošlje priznani rejski organizaciji oziroma
organizaciji za izvajanje javne službe genske banke v podpis koncesijsko
pogodbo, ki jo mora koncesionar podpisano vrniti najpozneje v osmih dneh od
vročitve. V kolikor koncesijska pogodba ni podpisana v roku, se šteje, da
koncesijska pogodba ni sklenjena, in odločba o izbiri koncesionarja preneha
veljati. Kadar gre za izvajanje javne službe genske banke, se razpis za izbiro
izvajalca nalog javne službe genske banke ponovi. 
(2) Ministrstvo pošlje izvajalcem javne službe strokovnih
nalog v podpis pogodbo o financiranju iz drugega odstavka prejšnjega člena, ki
jo mora izvajalec javne službe strokovnih nalog podpisano vrniti najpozneje v
osmih dneh od vročitve. 
(3) Če izvajalec javne službe strokovnih nalog ne podpiše
pogodbe o financiranju iz drugega odstavka prejšnjega člena v roku iz
prejšnjega odstavka, ministrstvo pozove priznano rejsko organizacijo in
izvajalca javne službe strokovnih nalog, da zagotovita njen podpis v petnajstih
dneh oziroma, da priznana rejska organizacija v tem roku izbere novega
izvajalca javne službe strokovnih nalog, ki izpolnjuje predpisane pogoje. V
nasprotnem primeru se šteje, da pogodba o financiranju ni sklenjena in odločba
o izbiri koncesionarja preneha veljati.
8. člen
(način prenehanja)
Razmerje med ministrstvom kot koncedentom in koncesionarjem
preneha: 
-    
z odvzemom koncesije; 
-    
s prenehanjem koncesijske pogodbe.
9. člen
(odvzem koncesije)
(1) Koncedent lahko odvzame koncesijo koncesionarju: 
-    
če ne začne z opravljanjem javne službe v za to določenem roku; 
-    
če je v javnem interesu, da se dejavnost preneha izvajati kot javna
služba. 
(2) Pogoji odvzema koncesije se določijo v koncesijski
pogodbi.
10. člen
(prenehanje koncesijske pogodbe)
(1) Koncesijska pogodba preneha: 
-    
po preteku časa, za katerega je bila sklenjena; 
-    
z razdrtjem. 
(2) Razlogi in pogoji za razdrtje, odpovedni rok in druge
medsebojne pravice in obveznosti ob odpovedi ali razdrtju pogodbe se določijo v
koncesijski pogodbi.
11. člen
(financiranje nalog javnih služb)
(1) Sredstva za delovanje in opravljanje javne službe
strokovnih nalog se zagotavljajo v skladu s prvim odstavkom 33. člena, prvim
odstavkom 34. člena in 79. členom zakona. 
(2) Sredstva za delovanje in opravljanje javne službe genske
banke se zagotavljajo v skladu s četrtim odstavkom 66. člena in 79. členom
zakona.
II. PROGRAM JAVNE SLUŽBE STROKOVNIH NALOG
12. člen
(program za izvedbo STRP)
(1) V programu za izvedbo STRP, ki ga s sklepom sprejme
minister, se za opravljanje javne službe strokovnih nalog podrobneje določijo
obseg nalog in višina sredstev, vrsta podatkov, ki so potrebni za opravljanje
nalog javne službe strokovnih nalog, vključno z osebnimi podatki, in način
dostopa do podatkov, skladno s predpisi, ki urejajo varstvo osebnih podatkov in
dostop do informacij javnega značaja. Program morajo pripraviti priznane rejske
organizacije na podlagi predhodnih pisnih izhodišč ministrstva, s katerimi se
določi tudi rok za pripravo programa za izvedbo STRP. Kadar je za določeno
vrsto domačih živali potrjenih več rejskih programov za različne ali za isto
pasmo domačih živali, morajo priznane rejske organizacije, katerih rejski
programi so vključeni v STRP, pripraviti skupni program za izvedbo STRP. 
(2) Program za izvedbo STRP mora zlasti vsebovati: 
-    
cilje in pričakovane rezultate opravljanja javne službe strokovnih
nalog; 
-    
dejavnosti ali naloge oziroma storitve javne službe strokovnih nalog
skupaj s predvidenim letnim obsegom dela za posamezne izvajalce javne službe
strokovnih nalog; 
-    
seznam rejcev, ki sodelujejo pri izvedbi rejskega programa, vključenega
v STRP; 
-    
seznam podatkov, ki so potrebni za opravljanje javne službe strokovnih
nalog, vključno z osebnimi podatki, navedenimi po posameznih dejavnostih ali
nalogah oziroma storitvah, in način dostopa do podatkov, skladno s predpisi, ki
urejajo varstvo osebnih podatkov in dostop do informacij javnega značaja; 
-    
normativne izračune stroškov opravljanja nalog, preračunano na posamezno
enoto (uro, žival, dejavnost, nadzor, drugo); 
-    
podrobnejše ukrepe, ki jih mora izvesti izvajalec javne službe
strokovnih nalog; 
-    
vire financiranja javne službe; 
-    
kazalnike učinkovitosti izvajalca javne službe strokovnih nalog; 
-    
začetek in čas trajanja programa; 
-    
poimenski seznam članov strokovnih skupin za potrebe izvajanja programa
STRP glede na potrjene rejske programe (npr. delovne skupine za odbiro in
priznavanje plemenjakov); 
-    
dokazilo o ločenem vodenju računovodskih evidenc za posamezne
dejavnosti; 
-    
izračun sodil (ključev) za delitev sredstev po posameznih dejavnostih. 
(3) Ministrstvo preverja usklajenost programa za izvedbo STRP
z izhodišči iz prvega odstavka tega člena ter izvajalce javne službe strokovnih
nalog pisno pozove, da predloge programov ustrezno dopolnijo oziroma uskladijo.
(4) Program za izvedbo STRP se spremeni s sklepom ministra. 
(5) Če je za določeno pasmo potrjenih več rejskih programov
različnih priznanih rejskih organizacij, se v program za izvedbo STRP vključijo
samo tiste strokovne naloge, ki so skupne vsem potrjenim rejskim programom. V
tem primeru morajo priznane rejske organizacije v programu za izvedbo STRP
določiti skupen seznam članov strokovnih skupin za potrebe izvajanja programa
STRP, glede na potrjene rejske programe. 
(6) Če priznane rejske organizacije v roku, ki je določen v
izhodiščih iz prvega odstavka tega člena, ne pošljejo skupnega pisnega predloga
programa za izvedbo STRP in predloga za imenovanje skupnih strokovnih skupin iz
prejšnjega odstavka, ministrstvo na podlagi izvršenega programa za izvedbo STRP
iz predhodnega leta z dodatnimi izhodišči za pripravo programa za izvedbo STRP
določi strokovne naloge, ki se bodo vključile v ta program, in imenuje člane
strokovnih skupin iz prejšnjega odstavka z zastopanostjo iz vseh priznanih
rejskih organizacijah za isto pasmo ter določi organizacije v živinoreji iz 84.
člena zakona, da pripravijo program za izvedbo STRP za določeno vrsto domačih
živali. 
(7) Kadar je za različne pasme iste vrste domačih živali
priznanih več rejskih organizacij in te ne pripravijo programa za izvedbo STRP,
ministrstvo na podlagi izvršenega programa za izvedbo STRP iz predhodnega leta
z dodatnimi izhodišči za pripravo programa za izvedbo STRP določi strokovne
naloge, ki se bodo vključile v ta program, in organizacije v živinoreji iz 84.
člena zakona, da pripravijo program za izvedbo STRP za določeno vrsto domačih
živali. 
(8) Če za določeno vrsto ali pasmo domačih živali ni priznane
rejske organizacije in je zaradi zagotavljanja izvajanja namenov in ciljev
zakona v interesu Republike Slovenije, da se na tej vrsti ali pasmi domačih
živali izvajajo strokovne naloge, ministrstvo določi skladno s 35. členom
zakona strokovne naloge, ki se bodo vključile v program za izvedbo STRP,
imenuje člane strokovnih skupin iz petega odstavka tega člena ter določi
organizacije v živinoreji iz 84. člena zakona, ki pripravijo program za izvedbo
STRP za določeno vrsto ali pasmo domačih živali. Pri določitvi vrste in obsega
strokovnih nalog se upošteva obseg izvajanja nalog v preteklem letu, če pa tega
ni, se uporabi letni program za izvedbo STRP za druge vrste ali pasme, ki je
določeni vrsti ali pasmi najbližje.
III. ORGANIZACIJA ZA IZVAJANJE JAVNE SLUŽBE GENSKE BANKE
13. člen
(objava organizacije)
Ministrstvo na podlagi javnega razpisa izbrano organizacijo
za izvajanje javne službe genske banke objavi na svoji spletni strani. V objavi
navede naslednje podatke: 
-    
ime in sedež organizacije; 
-    
številko in datum odločbe o izbiri; 
-    
področje in območje delovanja; 
-    
obdobje, za katero je izbrana.
14. člen
(pravnoorganizacijska oblika)
Organizacija za izvajanje javne službe genske banke mora
imeti pravnoorganizacijsko obliko, ki ji omogoča nastopanje v pravnem prometu,
in sicer tako, da je vpisana v sodni register, drug register ali drugo uradno
evidenco kot gospodarska družba, samostojni podjetnik posameznik, zadruga ali
pravna oseba javnega prava.
15. člen
(kadrovski in tehnični pogoji)
(1) Organizacija za izvajanje javne službe genske banke mora
imeti ustrezno strokovno usposobljene osebe v skladu s 101. členom zakona. 
(2) Organizacija za izvajanje javne službe genske banke mora
imeti strokovnega vodjo za izvajanje javne službe genske banke, ki izpolnjuje
naslednje pogoje: 
-    
univerzitetna izobrazba s področja kmetijstva – zootehnika ali druge
podobne smeri; 
-    
najmanj pet let delovnih izkušenj na tem področju; 
-    
znanje najmanj enega svetovnega jezika; 
-    
objavljena strokovna oziroma znanstvena dela na tem področju; 
-    
organizacijske sposobnosti. 
(3) Organizacija za izvajanje javne službe genske banke mora
imeti zlasti: 
-    
ustrezen prostor oziroma potrebne laboratorije z ustrezno merilno in
drugo opremo; 
-    
strojno in programsko opremo za opravljanje nalog ter vodenje
informacijskih sistemov na področju biotske raznovrstnosti v živinoreji; 
-    
opremo in prostor za varno shranjevanje genetskega materiala v obliki
semena, jajčnih celic, zarodkov in drugega genetskega materiala; 
-    
opremo, ki omogoča primerno hitre in zanesljive stike z organizacijami v
živinoreji, ki izvajajo potrjene rejske programe oziroma vodijo zbirke
podatkov. 
(4) Pogoje iz prejšnjega odstavka lahko organizacija za
izvajanje javne službe genske banke izpolnjuje sama ali ima sklenjene pogodbe z
organizacijami, ki so v skladu s predpisi usposobljene za pridobivanje semena,
jajčnih celic, zarodkov in drugega genetskega materiala. Pogodbe lahko sklene tudi
za izvajanje drugih nalog s področja javne službe genske banke. 
(5) Organizacija za izvajanje javne službe genske banke mora
zagotavljati sodelovanje z mednarodnimi organizacijami, ki delujejo na področju
biotske raznovrstnosti v živinoreji, na podlagi pogodb o sodelovanju oziroma
aktivnega članstva.
16. člen
(strokovni svet)
(1) Organizacija za izvajanje javne službe genske banke mora
imenovati strokovni svet v dveh mesecih po prejemu odločbe, s katero je bila
izbrana na javnem razpisu kot izvajalec nalog javne službe genske banke.
Strokovni svet mora biti sestavljen: iz predstavnika organizacije, ki izvaja
naloge javne službe genske banke, predstavnika vsake priznane rejske
organizacije, katere rejski program je potrjen za pasme domačih živali, na katere
se nanaša izvajanje javne službe genske banke, in enega predstavnika vsake
druge organizacije, ki opravljajo posamezne naloge iz javne službe genske
banke. 
(2) Strokovni svet daje mnenje k letnemu programu varstva BRŽ
in k letnemu poročilu o rezultatih opravljenega dela ter k pomembnejšim
strokovnim vprašanjem s področja javne službe genske banke.
17. člen
(sodelovanje s priznanimi rejskimi organizacijami)
(1) Priznane rejske organizacije, ki so odgovorne za
izvajanje potrjenih rejskih programov za posamezne vrste in pasme domačih
živali ter so vključene v izvajanje javne službe genske banke, morajo
zagotavljati sodelovanje z organizacijo za izvajanje javne službe genske banke,
pri izvajanju rejskih programov pa izpolnjevanje obveznosti, potrebnih za ohranjanje
živalskih genskih virov. 
(2) Za celotno koncesijsko obdobje organizacija za izvajanje
javne službe genske banke sklene pogodbe o sodelovanju z vsemi priznanimi
rejskimi organizacijami, katerih rejski programi so potrjeni za pasme domačih
živali, na katere se nanaša izvajanje javne službe genske banke, v dveh mesecih
po prejemu odločbe, s katero je bila izbrana na javnem razpisu kot izvajalec
nalog javne službe genske banke.
IV. POSTOPEK PODELITVE KONCESIJE ZA IZVAJANJE JAVNE SLUŽBE
GENSKE BANKE
18. člen
(predmet koncesije)
Predmet koncesije je izvajanje progama varstva biotske
raznovrstnosti v živinoreji iz 67. člena zakona.
19. člen
(pogoji za koncesionarja)
Koncesionar mora izpolnjevati pogoje iz 4., 12., 13. in 14.
člena te uredbe.
20. člen
(merila za izbor)
Pri izboru koncesionarja se upošteva kakovost izvajanja
nalog, ki so predmet koncesije in se izkazuje predvsem z naslednjimi merili: 
-    
strokovna usposobljenost oseb; 
-    
oprema in prostori za izvajanje nalog; 
-    
izkušnje na področju ohranjanja BRŽ; 
-    
vključenost v mednarodno sodelovanje na področju živalskih genskih
virov.
21. člen
(čas trajanja koncesije)
Koncesija se podeli za obdobje sedmih let.
22. člen
(javni razpis)
(1) Javni razpis za izbiro koncesionarja mora vsebovati
sestavine iz 73. člena zakona. 
(2) Rok za prijavo na razpis je najmanj 45 dni od dneva
objave javnega razpisa v Uradnem listu Republike Slovenije. 
(3) Javni razpis je uspešen, če je do poteka razpisnega roka
predložena vsaj ena veljavna prijava. Prijava je veljavna, če je pravočasna in
izpolnjuje vse zahteve javnega razpisa.
23. člen
(izbira koncesionarja)
(1) O izbiri koncesionarja v skladu s 73. členom zakona
odloči minister z odločbo na predlog strokovne komisije za ocenjevanje ponudb. 
(2) Na javnem razpisu se izbere en koncesionar, ki zagotavlja
izvajanje storitev javne službe genske banke za celotno obdobje in območje
podeljene koncesije. 
(3) Pritožba zoper odločbo o izbiri koncesionarja ne zadrži
izvajanja programa javne službe genske banke. V takem primeru izbrani koncesionar
opravlja naloge do dokončne rešitve pritožbe.
24. člen
(letni program varstva BRŽ)
(1) V letnem programu varstva BRŽ, ki ga s sklepom sprejme
minister, se za opravljanje nalog javne službe genske banke podrobneje določijo
obseg nalog in višina sredstev, vrsta podatkov, ki so potrebni za opravljanje
nalog javne službe genske banke vključno z osebnimi podatki, in način dostopa
do podatkov, skladno s predpisi, ki urejajo varstvo osebnih podatkov in dostop
do informacij javnega značaja. Predlog letnega programa varstva BRŽ pripravi
organizacija za izvajanje javne službe genske banke, na podlagi predhodnih
pisnih izhodišč ministrstva, s katerimi se določi tudi rok za pripravo tega
programa. 
(2) Letni program varstva BRŽ mora vsebovati: 
-    
cilje in pričakovane rezultate opravljanja javne službe genske banke; 
-    
dejavnosti ali naloge oziroma storitve javne službe genske banke skupaj
s predvidenim letnim obsegom dela za posamezne izvajalce nalog javne službe
genske banke; 
-    
normativni izračun stroškov opravljanja nalog, preračunano na posamezno
enoto (uro, žival, dejavnost, drugo); 
-    
seznam podatkov, ki so potrebni za opravljanje nalog javne službe genske
banke, vključno z osebnimi podatki, navedenimi po posameznih dejavnostih ali
nalogah oziroma storitvah, in način dostopa do podatkov skladno s predpisi, ki
urejajo varstvo osebnih podatkov in dostop do informacij javnega značaja; 
-    
podrobnejše ukrepe, ki jih mora izvesti izvajalec nalog javne službe
genske banke; 
-    
vire financiranja javne službe genske banke; 
-    
kazalnike učinkovitosti izvajalca nalog javne službe genske banke; 
-    
začetek in čas trajanja programa; 
-    
vrste in pasme živali, ki so predmet izvajanja programa; 
-    
seznam priznanih rejskih organizacij, ki sodelujejo pri izvedbi tega
programa. 
(3) Ministrstvo preverja usklajenost letnega programa varstva
BRŽ z izhodišči iz prvega odstavka tega člena ter izvajalce nalog javne službe
genske banke pisno pozove, da predloge programov ustrezno dopolnijo oziroma
uskladijo. 
(4) Letni program varstva BRŽ se lahko spremeni s sklepom
ministra.
V. RAČUNOVODSTVO IN NADZOR
25. člen
(vodenje računovodstva in uradnih evidenc)
Če izvajalec nalog javne službe opravlja tudi druge
dejavnosti, ki niso povezane z opravljanjem javne službe, mora zagotoviti
ločeno vodenje računovodskih evidenc za posamezne dejavnosti. Določeni morajo
biti tudi parametri za razporejanje stroškov in prihodkov na podlagi sodil
(ključev) za delitev sredstev po posameznih dejavnostih.
26. člen
(prenos sredstev)
(1) Če izvajalec nalog javne službe v posameznem letu opravi
manjši obseg strokovnih nalog glede na sprejeti program, se sredstva, namenjena
opravljanju nalog, sorazmerno znižajo ali pa namenijo za financiranje večjega
obsega opravljenih nalog skladno s tretjim odstavkom tega člena. Prenos ostanka
sredstev neopravljenih nalog lahko doseže največ do 20 odstotkov vrednosti
posamezne naloge. 
(2) Kadar so vse naloge v celoti opravljene, posamezne naloge
pa v večjem obsegu od potrjenega programa, se povečani obseg dela ne prizna v
breme proračuna Republike Slovenije. 
(3) Ne glede na določbi prvega in drugega odstavka tega člena
se plačilo, če izvajalec nalog javne službe za posamezno vrsto domačih živali
opravi več strokovnih nalog, kakor je bilo določeno v programu za izvedbo STRP
ali letnem programu varstva BRŽ, lahko izvede za več opravljenih nalog, če
druge naloge iz opravičljivih razlogov niso bile opravljene v načrtovanem
obsegu. Pri tem izplačilo skupnih sredstev ne sme prekoračiti skupnega letno
določenega zneska na posameznega izvajalca nalog javne službe in na posamezno
vrsto domačih živali pri programu za izvedbo STRP. V ta namen mora izvajalec
nalog javne službe najpozneje do 30. septembra tekočega leta ministrstvu
predložiti pisno obrazložitev, zakaj določene naloge ne bodo opravljene in za
katere naloge iz programa za izvedbo STRP ali letnega programa varstva BRŽ se
bo porabil preostanek sredstev, pa tudi razlog za povečanje obsega teh nalog.
Ministrstvo izvajalcu nalog javne službe izda sklep, v katerem potrdi predlog
prenosa sredstev med nalogami. V ta namen ni potrebna sprememba programa za
izvedbo STRP ali letnega programa varstva BRŽ. 
(4) Poračun za naloge iz prejšnjega odstavka ni mogoč pri
nalogah, katerih financiranje je opredeljeno kot državna pomoč, in tistih, za
katere imajo izvajalci nalog javne službe sklenjene pogodbe s soizvajalci.
27. člen
(poročila o izvajanju del)
(1) Izvajalec javne službe strokovnih nalog mora ministrstvu
in priznani rejski organizaciji, za katero je posamezni izvajalec javne službe
strokovnih nalog opravljal strokovne naloge v preteklem letu, v roku, določenem
z zakonom, ki ureja javne finance, poslati letno poročilo o rezultatih
opravljenega dela in letno finančno poročilo o izvedbi nalog javne službe. 
(2) Izvajalec nalog javne službe genske banke mora
ministrstvu v roku, določenem v zakonu, ki ureja javne finance, poslati letno
poročilo o rezultatih opravljenega dela in letno finančno poročilo o izvajanju
javne službe. 
(3) Letno poročilo o rezultatih opravljenega dela iz
prejšnjega odstavka zajema kratko vsebinsko poročilo, predloge za izboljšanje
dela na področju javnih služb in dokazila o izpolnitvi prevzetih obveznosti
glede: 
-    
doseganja ciljev iz programa za izvedbo STRP oziroma letnega programa
varstva BRŽ; 
-    
uresničitve programa za izvedbo STRP oziroma letnega programa varstva
BRŽ; 
-    
posebnosti in ugotovitev pri izvrševanju programa za izvedbo STRP
oziroma letnega programa varstva BRŽ. 
(4) Letno poročilo iz prejšnjega odstavka morata podpisati
odgovorna oseba pravne osebe in strokovni vodja organizacije, ki opravlja
naloge javne službe. 
(5) Letno finančno poročilo o opravljanju nalog javne službe
iz prvega odstavka tega člena mora vsebovati obrazložitev, obseg nalog,
vrednost in obdobje izvajanja programa, pregled priliva sredstev iz proračuna
Republike Slovenije in vseh drugih virov ter porabe sredstev. Finančno poročilo
morajo podpisati odgovorna oseba pravne osebe, strokovni vodja organizacije, ki
opravlja naloge javne službe in računovodja.
28. člen
(strokovni nadzor)
(1) Ministrstvo opravlja strokovni nadzor nad izvajanjem
nalog javne službe administrativno oziroma fizično. Strokovni nadzor zajema
nadzor nad izpolnjevanjem kadrovskih, organizacijskih in tehničnih pogojev
izvajalcev nalog javne službe ter nadzor nad izvajanjem programa za izvedbo
STRP in letnega programa varstva BRŽ. 
(2) Ministrstvo opravlja administrativni nadzor z vpogledom v
javne registre in evidence skladno z določbami zakona, ki ureja kmetijstvo, na
podlagi informacij na spletnih straneh izvajalcev nalog javne službe, s
preverjanjem mesečnih in letnih poročil o opravljenem strokovnem delu ter s
preverjanjem mesečnih in letnih finančnih poročil. 
(3) Ministrstvo opravlja fizični nadzor na sedežu izvajalcev
nalog javne službe ali na terenu z navzočnostjo pri opravljanju nalog iz
potrjenih rejskih programov, predvsem pri odbiri plemenskih živali, sprejemanju
živali za pleme, preizkusih plemenskih živali, vnosu in obdelavi podatkov
oziroma pri opravljanju drugih nalog iz potrjenih rejskih programov.
29. člen
(inšpekcijski nadzor)
(1) Kmetijska inšpekcija opravlja nadzor nad izvajalci nalog
javne službe najmanj enkrat v obdobju priznanja. Pogostnost nadzora se določi v
skladu s programom izvajanja zootehniških pregledov iz drugega odstavka 107.
člena zakona. 
(2) Kmetijska inšpekcija mora izvajati nadzor iz prejšnjega
odstavka in poročati o opravljenem nadzoru na način iz drugega odstavka 107.
člena zakona.
VI. PREHODNA IN KONČNA DOLOČBA
30. člen
(prehodna določba)
Izvajanje programa ohranjanja biotske raznovrstnosti, ki je
bil potrjen s sklepom ministra št. 321-183/01 z dne 13. 9. 2001, se podaljša do
1. 1. 2010.
31. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00715-25/2008/7
Ljubljana, dne 1. oktobra 2008
EVA 2006-2311-0001
Vlada Republike Slovenije
Janez Janša l.r. 
Predsednik