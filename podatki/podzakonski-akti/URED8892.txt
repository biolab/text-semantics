1. člen
Ta uredba ureja zavarovalna in pozavarovalna kritja, ki jih
od dneva veljavnosti te uredbe dalje izdaja SID banka, d. d., Ljubljana
kot pooblaščena institucija (v nadaljnjem besedilu: pooblaščena institucija) na
podlagi Zakona o zavarovanju in financiranju mednarodnih gospodarskih poslov
(Uradni list RS, št. 2/04, 56/08 – ZSIRB
in 82/15; v nadaljnjem besedilu: ZZFMGP) za zavarovanje terjatev do ukrajinskih
dolžnikov v času razglašenega vojnega stanja za namen zagotavljanja in
spodbujanja nastopanja gospodarstva Republike Slovenije na ukrajinskem trgu ter
preprečevanja dolgoročnejših negativnih posledic prekinitve trgovinskih odnosov
med gospodarstvi obeh držav.
2. člen
Pooblaščena institucija lahko v skladu z ZZFMGP opravlja
posle izdajanja zavarovalnih in pozavarovalnih kritij oziroma posle, kot jih
opredeljuje 2. člen ZZFMGP, kljub vojnemu
stanju na območju Ukrajine. Pooblaščena institucija lahko zavaruje komercialne
in nekomercialne rizike.
3. člen
(1) Sredstva za
izvajanje poslov po v prejšnjem členu pooblaščeni instituciji v skladu s 4. členom ZZFMGP zagotovi Republika Slovenija z
začetnim vložkom 9.698.000,00 eurov in bodo oblikovana, uporabljana ter vodena
pri pooblaščeni instituciji ločeno od preostalih sredstev varnostnih rezerv, ki
jih vodi pooblaščena institucija (v nadaljnjem besedilu: posebne varnostne
rezerve za Ukrajino).
(2) Po prenehanju
vojnega stanja se posebne varnostne rezerve za Ukrajino prenesejo v varnostne
rezerve.
KONČNA DOLOČBA
4. člen
Ta uredba začne veljati naslednji dan po objavi v Uradnem
listu Republike Slovenije.
Št. 00704-250/2023
Ljubljana, dne 22. junija 2023
EVA 2023-1611-0051
Vlada Republike Slovenije
dr. Robert Golob
predsednik