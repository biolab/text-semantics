I.
Državni zbor ugotavlja, da zakonodajnega referenduma o Zakonu
o nujnih ukrepih na področju zdravstva (ZNUPZ, EPA 1963-VIII) ni dopustno
razpisati, ker gre za zakon iz prve alineje drugega odstavka 90. člena Ustave
Republike Slovenije (Uradni list RS, št. 33/91-I, 42/97, 66/00, 24/03, 69/04,
68/06, 47/13, 75/16 in 92/21).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor je na 24. seji 7. 7. 2021 sprejel Zakon o nujnih
ukrepih na področju zdravstva (ZNUPZ, EPA 1963-VIII; v nadaljnjem besedilu:
ZNUPZ).
Vlada Republike Slovenije (v nadaljnjem besedilu: Vlada) je
18. 6. 2021 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakona o nujnih ukrepih na področju zdravstva.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13, 75/16 in 92/21; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč. V skladu z določbo prvega
odstavka 21.a člena ZRLI Državni zbor na predlog Vlade sprejme sklep, s katerim
ugotovi, da referenduma ni dopustno razpisati, ker gre za zakon o nujnih
ukrepih za zagotovitev obrambe države, varnosti ali odprave posledic naravnih
nesreč, takoj po preteku sedmih dni od sprejetja zakona. Če Državni svet
Republike Slovenije (v nadaljnjem besedilu: Državni svet) odloči, da glede
zakona ne bo zahteval, da Državni zbor pred razglasitvijo zakona o njem še
enkrat odloča, Državni zbor sprejme sklep takoj po prejemu obvestila o takšni
odločitvi Državnega sveta. Sklep mora vsebovati razloge, zaradi katerih referenduma
ni dopustno razpisati.
ZNUPZ, glede katerega je Vlada v skladu z drugim odstavkom
90. člena Ustave in 21.a členom ZRLI Državnemu zboru predlagala sprejetje
sklepa o ugotovitvi nedopustnosti zakonodajnega referenduma, dodatno blaži in
odpravlja posledice naravne nesreče nalezljive bolezni COVID-19 (v nadaljnjem
besedilu: COVID-19), saj določa ukrepe za omilitev in odpravo posledic COVID-19
na področju zdravstva in socialnega varstva ter pomoč gospodarstvu. V skladu z
8. členom Zakona o varstvu pred naravnimi in drugimi nesrečami (Uradni list RS,
št. 51/06 – uradno prečiščeno besedilo, 97/10 in 21/18 – ZNOrg) se za naravno
nesrečo šteje tudi množičen pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, marca
in aprila 2020 pa se je razširil tudi v Republiki Sloveniji, kljub ukrepom, ki
jih je Vlada sprejela za omejitev in zajezitev širjenja epidemije COVID-19. Vsi
sprejeti ukrepi za zajezitev COVID-19 so predstavljali omejitev javnega
življenja in javnega zbiranja ljudi na območju Republike Slovenije in nekateri
izmed njih še vedno veljajo, s čimer so nastale in še nadalje nastajajo
posledice na področju gospodarstva, trga dela, zdravstva, socialnega varstva in
šibkejših družbenih skupin oziroma na vseh ravneh družbe.
V Uradnem listu Republike Slovenije, št. 73/21 z dne 13. 5.
2021, z veljavnostjo 17. 5. 2021 in trajanjem 30 dni, je bil ponovno objavljen
Odlok o razglasitvi epidemije nalezljive bolezni COVID-19 na območju Republike
Slovenije. Epidemija (t.i. drugi in tretji val) traja neprekinjeno že od 19.
oktobra 2020. Razglasitvi epidemije nalezljive bolezni COVID-19 so sledile
objave različnih pravnih aktov, ki določajo začasne ukrepe v času obvladovanja
nalezljive bolezni COVID-19 in predstavljajo omejitve na različnih področjih
javnega življenja, s čimer so nastale tudi posledice za paciente in izvajalce
zdravstvene dejavnosti.
Na področju zdravstva so bili zaradi posledic epidemije z
Zakonom o začasnih ukrepih za omilitev in odpravo posledic COVID-19 (Uradni
list RS, št. 152/20, 175/20 – ZIUOPDVE in 82/21 – ZNB-C; v nadaljnjem besedilu:
ZZUOOP), Zakonom o interventnih ukrepih za omilitev posledic drugega vala
epidemije COVID-19 (Uradni list RS, št. 175/20, 203/20 – ZIUPOPDVE in 15/21 –
ZDUOP; v nadaljnjem besedilu: ZIUOPDVE), Zakonom o interventnih ukrepih za
pomoč pri omilitvi posledic drugega vala epidemije COVID-19 (Uradni list RS,
št. 203/20, 15/21 – ZDUOP in 82/21 – ZNB-C; v nadaljnjem besedilu: ZIUPOPDVE)
in Zakonom o dodatnih ukrepih za omilitev posledic COVID-19 (Uradni list RS,
št. 15/21; v nadaljnjem besedilu: ZDUOP) določeni ukrepi, s katerimi se
preprečujejo oziroma blažijo negativne posledice nalezljive bolezni COVID-19.
Zaradi še vedno trajajoče epidemije in tudi siceršnje potrebe po obvladovanju
nalezljive bolezni COVID-19 je treba sprejeti nov zakon z nujnimi ukrepi, ki
bodo omilili posledice in vpliv nalezljive bolezni COVID-19 na področju
zdravstva, delovnopravnem področju in omogočili bolj učinkovito delo v
zdravstvu ter povečali dostopnost do zdravstvenih storitev in varnost pri
uporabi medicinskih pripomočkov.
ZNUPZ predstavlja pravno podlago za omilitev ali odpravo
posledic, ki so nastale zaradi širjenja virusne okužbe SARS-CoV-2 (COVID-19)
tako pri posameznikih, ki so uporabniki zdravstvenih storitev ali delojemalci,
kot tudi na ravni izvajalcev zdravstvene dejavnosti in delodajalcev.
Poglavitni ukrepi in specifični cilji so:
-       
podaljšanje ukrepa nacionalnega razpisa za izboljšanje dostopnosti do
zdravstvenih storitev iz 34. do 36. člena ZZUOOP;
-       
določitev načinov naročanja, vodenja seznama naročenih oseb in načina
izvedbe cepljenja proti COVID-19, vključno s ciljnimi skupinami in vrstnim
redom skupin za cepljenje, v skladu z nacionalno strategijo cepljenja proti
COVID-19 in določitvijo Zdravstvenega inšpektorata Republike Slovenije za
nadzor nad izvajanjem cepljenja ter kazensko določbo za kršitve pravilnika, ki
ureja področje cepljenja v skladu z nacionalno strategijo;
-       
določitev možnosti in pogojev za donacijo ali odprodajo viška zdravil in
cepiv proti COVID-19 ali humanitarne pomoči v obliki donacij zdravil in cepiv
proti COVID-19 drugim državam članicam Evropske unije, schengenskega območja
ali tretjim državam;
-       
možnost povezovanja zbirk ZZZS in CRPP, kar bo omogočilo dejansko
izvedbo določil predpisov, ki določa za določene zdravstvene storitve
(testiranje, cepljenje), povezane s COVID-19, da ZZZS učinkovito izvaja nadzor
nad beleženjem in obračunavanjem storitve, kot to predvidevajo z epidemijo
povezani predpisi. S tem je povezana tudi predlagana sprememba zakona, ki ureja
zdravstveno varstvo in zavarovanje, ki v zbirkah ZZZS omogoča obdelavo
podatkov, ki tak nadzor omogoča;
-       
določa se možnost povezovanja zbirk eZdravja s centralno storitvijo za
spletno prijavo in elektronski podpis. Navedeno omogoča dostop pacientov do
portala zVEM na podlagi SiPass prijave, kar bo pomenilo, da lahko do potrdil o
cepljenju, testiranju in prebolevnosti dostopajo tudi na mobilnih napravah, kar
pomeni lažji dostop pacientov do »Digitalnega zelenega potrdila«, ki jim bo
omogočalo dokazovanje statusa izjem pri prehodu meja znotraj EU (v sistemu
EUdPLF);
-       
v okviru sprememb zakona s področja zbirk podatkov v zdravstvu se v
okviru zbirke eNapotnica in eNaročilo določneje ureja pravno podlago za zbirko
centraliziranega nacionalnega seznama za spremljanje seznama naročenih za
cepljenje in ostale zdravstvene storitve na primarni ravni (npr. testiranje na
COVID), kar je predpogoj za uvedbo nacionalne informacijske rešitve za
naročanje na cepljenje. Hkrati se vzpostavlja tudi podlago za spremljanje
komunikacije s pacienti ali med zdravstvenimi delavci glede naročila ali napotnih
listin in hkrati podlago za spremljanje kakovosti storitev, ki se bo predvidoma
izvajala za storitve v okviru nacionalnega razpisa;
-       
s spremembami Evidence uporabnikov eZdravja se vzpostavlja pravna
podlaga za obdelavo podatkov o kontaktnih podatkih osebe (telefonu in
elektronskem naslovu) in omogoča povezovanje s centralno storitvijo za spletno
prijavo in elektronski podpis v upravljanju Ministrstva za javno upravo.
Navedeno omogoča registracijo zdravstvenih delavcev v nacionalni rešitvi za
naročanje na cepljenje proti COVID-19;
-       
vzpostaviti novo zbirko NIJZ 76 zaradi povezovanja s sistemom EUdPLF;
-       
na področju mikrobioloških preiskav se določa pravna podlaga za genomsko
sekvenciranje, spremljanje SARS-CoV-2 v odpadnih vodah in natančno
karakterizacijo variantnih virusov, kar bo omogočilo določanje novih različic
virusa in pokazalo širjenje teh ter podalo informacije, potrebne za sprejemanje
ukrepov za zajezitev širjenja;
-       
ureditev dodatkov za neposredno delo s COVID-19 pacienti, ki opravljajo
delo prek zunanjega izvajalca na podlagi pogodbe o poslovnem sodelovanju z
izvajalci zdravstvenega varstva;
-       
podaljšanje veljavnosti ukrepa izvajanja in financiranja PCR testiranja
iz proračuna Republike Slovenije;
-       
zagotavljanje financiranja specializacij s področja klinične psihologije
za deset novih specializacij z začetkom v letu 2021;
-       
spodbuditi specializacije iz družinske medicine;
-       
ureditev nadomestil plače delavcem zaradi karantene na domu ali
nezmožnosti opravljanja dela zaradi višje sile zaradi obveznosti varstva,
ustavitve javnega prevoza ali zaprtja mej, ki se uporablja od 1. julija 2021;
-       
dopolnitev že sprejetega ukrepa podaljšane zdravstvene obravnave za
osebe po zaključenem bolnišničnem zdravljenju po preboleli bolezni COVID-19;
-       
podaljšanje obdobja za izpolnitev pogoja glede izobrazbe za tehnike
zdravstvene nege iz prehodnih določb Zakona o spremembah in dopolnitvah Zakona
o zdravstveni dejavnosti (Uradni list RS, št. 64/17);
-       
ureditev možnosti začasnega prenosa obsega programov zdravstvene
dejavnosti oziroma zdravstvenih storitev med izvajalci zdravstvene dejavnosti,
ki imajo sklenjeno pogodbo z ZZZS;
-       
sprememba roka za vložitev zahtevkov delodajalcev po 46. členu
ZIUPOPDVE;
-       
vzpostavitev nujnega operativnega centra za izvajanje epidemioloških
preiskav oziroma nadgraditev zmogljivosti epidemiološke službe NIJZ;
-       
podaljšanje ukrepov sofinanciranja obvezne strateške zaloge osebne
varovalne opreme (37. člen ZZUOOP) in sofinanciranja medicinske opreme in
ukrepov na področju javnega zdravja (38. člen ZZUOOP) oziroma pri izvajalcih s
področja socialnih storitev;
-       
ureditev samotestiranja s SARS-CoV-2 testi pod pogojem predhodnega
strokovnega svetovanja v lekarnah ali specializiranih prodajalnah, ki
izpolnjujejo pogoje v skladu s predpisom o medicinskih pripomočkih in s predpisom,
ki ureja zdravila in
-       
začasni odstop od predpisa, ki ureja javna naročila, glede
administriranja.
Ukrepi so po svoji naravi začasni, saj urejajo vsebino,
povezano s COVID-19, in sledijo načelu varovanja zdravja in življenja ter
socialne varnosti ljudi ter zagotavljanja likvidnosti gospodarskim subjektom. V
luči negotovosti v zvezi s posledicami COVID-19, ki se kažejo po svetu,
zakonodajalec nima le pravice, temveč tudi dolžnost, da zakonodajo prilagaja
danim družbenim razmeram in jo tudi spreminja, če to narekujejo spremenjena
družbena razmerja. Nujni ukrepi, ki jih država sprejema za omilitev in odpravo
negativnih posledic COVID-19 na prebivalstvo in gospodarstvo, morajo biti čim
bolj učinkoviti, njihova izvedba pa mora biti hitra.
ZNUPZ tako predstavlja dodatni nujni in začasni ukrep, s
katerim bo omogočena takojšnja in učinkovita zagotovitev pomoči pri omilitvi in
odpravi posledic naravne nesreče v Republiki Sloveniji tako za prebivalstvo kot
tudi gospodarstvo.
Glede na navedeno Državni zbor ugotavlja, da se ZNUPZ nanaša
na vsebino, glede katere v skladu s prvo alinejo drugega odstavka 90. člena
Ustave razpis zakonodajnega referenduma ni dopusten, ker zadevni zakon
predstavlja zakon o nujnih ukrepih za zagotovitev odprave posledic naravnih
nesreč v smislu prve alineje drugega odstavka 90. člena Ustave.
Št. 500-01/21-58/45
Ljubljana, dne 13. julija 2021
EPA 1963-VIII
Državni zbor
Republike Slovenije
Igor Zorčič
predsednik