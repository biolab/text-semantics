I. SPLOŠNE DOLOČBE
1. člen
Ta pravilnik določa telekomunikacijsko opremo, ki se
vgrajuje, vključuje ali uporablja v javnem telekomunikacijskem omrežju ali pa
se na to omrežje priključuje, za katero je obvezno preverjanje skladnosti s
predpisi za to opremo, načine preskušanja te opreme in postopek izdaje
ustreznih dovoljenj za priključevanje in uporabo telekomunikacijske opreme v
javnem telekomunikacijskem omrežju.
2. člen
Preverjanje skladnosti telekomunikacijske opreme je obvezno
za terminalsko opremo in tisto telekomunikacijsko opremo, ki je pomembna za
tehnološko enotnost telekomunikacij (v nadaljevanju: proizvodi).
3. člen
Pojmi, uporabljeni v tem pravilniku, imajo tele pomene:
Javno telekomunikacijsko omrežje je telekomunikacijska
infrastruktura, ki med svojimi omrežnimi priključnimi točkami omogoča prenos in
komutacijo signalov po žicah, optičnih nosilcih, z radijskimi valovi ali
drugimi elektromagnetnimi sredstvi.
Telekomunikacijska oprema je oprema, ki omogoča oddajanje,
prenos ali sprejemanje sporočil v obliki znakov, signalov, pisanega besedila,
slike, zvoka ali sporočila po žičnih, radijskih, optičnih ali drugih
elektromagnetnih nosilcih in ki primerno povezana s telekomunikacijskim
omrežjem sestavlja telekomunikacijski sistem. 
Terminalska oprema je oprema, ki je namenjena za priključitev
na javno telekomunikacijsko omrežje za oddajanje, obdelovanje, posredovanje, prenos
ali sprejemanje sporočil:
a) 
za neposredno povezavo v priključni točki javnega telekomunikacijskega
omrežja, ali 
b) 
za posredno delovanje z javnim telekomunikacijskim omrežjem tako, da je
posredno ali neposredno povezana na priključno točko javnega
telekomunikacijskega omrežja.
Način povezave je lahko z žičnimi, radijskimi, optičnimi ali
drugimi elektromagnetnimi sredstvi. 
Telekomunikacijska oprema, pomembna za tehnološko enotnost
telekomunikacij, je oprema, za katero poseben predpis določa tehnične zahteve.
Preverjanje skladnosti je postopek, s katerim se ugotovi, ali
ima določena telekomunikacijska oprema lastnosti, predpisane z ustreznimi
predpisi za vgraditev, priključitev in nemoteno uporabo v javnem
telekomunikacijskem omrežju.
4. člen
Vlogo za preverjanje skladnosti in za izdajo odgovarjajočega
dovoljenja dostavi Upravi Republike Slovenije za telekomunikacije proizvajalec
ali njegov pooblaščeni zastopnik ali uvoznik (v nadaljevanju: vlagatelj).
Vloga mora vsebovati potrebne podatke o vlagatelju,
proizvajalcu, proizvodu in predlog načina izvedbe postopka, tehnično
dokumentacijo ter izjavo o kritju stroškov.
Tehnična dokumentacija omogoča ocenitev skladnosti proizvoda
z zahtevami v predpisih za ta proizvod in mora pokrivati področja načrtovanja,
proizvodnje in delovanja proizvoda. Dokumentacija obsega naslednje elemente,
pomembne za ocenitev:
-    
splošni opis tipa, ki omogoča identifikacijo proizvoda, po možnosti s
pomočjo fotografij; 
-    
stikalne in montažne načrte ter spiske komponent, podsestavov, vezij
itd.; 
-    
opise in razlage, potrebne za razumevanje načrtov, spiskov ter delovanja
proizvoda; 
-    
spisek standardov, ki so uporabljeni delno ali v celoti; 
-    
podatke in poročila o opravljenih preverjanjih, preskusih in meritvah; 
-    
predlagana navodila za uporabnike. 
Dokumentacija, ki jo je treba priložiti v primeru preverjanja
popolnega zagotavljanja kakovosti, je navedena v prilogi 3 tega pravilnika.
Vloga vsebuje tudi druge podatke, ki omogočajo hitrejšo
rešitev vloge, kot na primer reference, certifikate, podatke o organizaciji
servisiranja in podobno.
Podatke in dokumentacijo, pridobljene med izvajanjem
preverjanja, se brez dovoljenja vlagatelja ne sme posredovati tretjim osebam.
Tehnična dokumentacija mora biti v slovenskem ali angleškem
jeziku, po predhodnem soglasju direktorja Uprave Republike Slovenije za
telekomunikacije pa je lahko tudi v drugem jeziku. Dostavljena dokumentacija
ostane po končanem preverjanju v arhivu Uprave Republike Slovenije za
telekomunikacije.
5. člen
Na podlagi pregledane in popolne vloge odloči direktor Uprave
Republike Slovenije za telekomunikacije z odločbo o nadaljnjem postopku preverjanja
na naslednje načine: 
1)    
opravi se tipsko preskušanje v pooblaščeni organizaciji, 
2)    
opravi se preverjanje popolnega zagotavljanja kakovosti proizvodnje, 
3)    
ustanovi se komisija za preverjanje skladnosti proizvoda, 
4)    
opravi se ocenjevanje dostavljenih rezultatov preskušanja v domačih
oziroma tujih nevtralnih ustanovah, 
5)    
opravi se eksperimentalno preskušanje za posamezne primere. 
Odločba iz prejšnjega odstavka vsebuje: 
-    
zakonsko podlago za izdajo odločbe; 
-    
vrsto, tip, oznako in naziv proizvoda; 
-    
ime in naslov proizvajalca ter ime in naslov vlagatelja; 
-    
ime organa in datum odločbe; 
-    
predpise, ki jih je treba pri preverjanju upoštevati; 
-    
način izvedbe preverjanj oziroma ocenjevanja in kraj, kjer se bodo
preverjanja oziroma ocenjevanja izvajala; 
-    
imena strokovnjakov oziroma organizacije, ki bodo opravili prevejanje
oziroma ocenjevanje; 
-    
podatke za obračun stroškov; 
-    
rok, v katerem je treba postopek preverjanja ali ocenjevanja opraviti.
6. člen
S postopkom tipskega preskušanja se ugotavlja skladnost tipa,
kot predstavnika planirane proizvodnje, s predpisi za ta proizvod. 
Postopek tipskega preskušanja v pooblaščenih organizacijah se
izvaja po določilih odločbe iz prejšnjega člena. V postopku preskušanja se
preverja skladnost dokumentacije z izdelanim tipom ter skladnost izdelave in
delovanja s predpisi za ta proizvod. 
Proizvajalec, ki izdeluje proizvode na osnovi odobrenega
tipa, mora urediti zagotavljanje skladnost izdelanih proizvodov z odobrenim
tipom na enega od naslednjih načinov: 
a) 
skladnost izdelanih proizvodov občasno preverja pooblaščeni organ po
določilih v prilogi 1 tega pravilnika; 
b) 
proizvajalec si zagotovi odobritev sistema zagotavljanja kakovosti
proizvodnje po določilih v prilogi 2 tega pravilnika.
7. člen
Postopek popolnega zagotavljanja kakovosti zajema preverjanje
proizvajalčevega sistema kakovosti v razvojni, proizvodni in preskuševalni fazi
in odobravanje tega sistema v skladu z določili v prilogi 3 tega pravilnika ter
z dodatnimi pogoji, če so ti z odločbo iz 5. člena tega pravilnika predpisani.
8. člen
Komisijsko preverjanje skladnosti se uporablja v prehodnem
obdobju do izdaje dovoljenja za priključitev in za kompleksnejše proizvode,
pomembne za tehnološko enotnost javnih telekomunikacijskih sistemov. V
komisijo, ki mora imeti najmanj dva člana, se z odločbo iz 5. člena tega
pravilnika imenuje potrebno število strokovnjakov v odvisnosti od vrste in
zahtevnosti proizvoda.
9. člen
Ugotavljanje skladnosti z ocenjevanjem dostavljenih
rezultatov preskušanj v domačih in tujih nevtralnih ustanovah se uporablja v
primerih, ko vloga vsebuje verodostojne podatke o opravljenih preverjanjih
skladnosti. O načinu ocenjevanja dostavljenih podatkov odloči direktor Uprave
Republike Slovenije za telekomunikacije z odločbo iz 5. člena na enega od
naslednjih načinov:
-    
imenuje strokovno komisijo, 
-    
določi nevtralno domačo strokovno organizacijo, da oceni in ovrednoti
dostavljene podatke in dokumentacijo, 
-    
določi strokovno službo Uprave Republike Slovenije za telekomunikacije, ki
po potrebi pri ocenitvi in preverjanju podatkov pritegne k sodelovanju tudi
zunanje strokovnjake.
10. člen
Preverjanje z eksperimentalnim preskušanjem se uporablja za
posamezne primere, ko: 
-    
se želi preveriti možnost uporabe novega proizvoda v javnem telekomunikacijskem
omrežju, 
-    
se preskuša zahtevnejše proizvode, 
-    
ni na voljo ustreznega predpisa, po katerem bi se lahko opravilo
preverjanje na druge načine. 
V času eksperimentalnega preskušanja opravi komisija,
imenovana z odločbo iz 5. člena, v skladu z določili odločbe potrebna
preverjanja, s katerimi ugotovi ustreznost proizvodov za uporabo oziroma za
priključitev na javno telekomunikacijsko omrežje.
11. člen
Na podlagi dostavljenih poročil o opravljenih preskusih in
preverjanjih izda direktor Uprave Republike Slovenije za telekomunikacije
dovoljenje, da se sme preverjeni proizvod uporabljati v javnem
telekomunikacijskem omrežju, ali pa odločbo, da se tako dovoljenje zaradi
ugotovljenih neskladnosti ne izda. 
Po končanem preverjanju sistema popolnega zagotavljanja
kakovosti in v primeru, da je bila pri tem ugotovljena ustreznost celotnega
delovnega procesa proizvajalca, izda direktor Uprave Republike Slovenije za
telekomunikacije odločbo, da se smejo proizvodi vgrajevati in priključevati na
javno telekomunikacijsko omrežje. 
Po končanem eksperimentalnem preskušanju izda direktor Uprave
Republike Slovenije za telekomunikacije odločbo, s katero določi: 
-    
da naj proizvod, ki je bil v eksperimentalnem preskušanju, ostane
vključen v javno telekomunikacijsko omrežje, 
-    
da se proizvod, ki je bil v eksperimentalnem preskušanju, izključi iz
javnega telekomunikacijskega omrežja, 
-    
da se opravijo dodatni preskusi za izdajo dovoljenja za vključitev na
javno telekomunikacijsko omrežje.
12. člen
Dovoljenje, da se sme proizvod uporabljati v javnem
telekomunikacijskem omrežju oziroma, da se sme tak proizvod priključevati na
javno telekomunikacijsko omrežje, vsebuje: 
-    
naziv, tip in oznako proizvoda; 
-    
naziv in naslov proizvajalca in vlagatelja; 
-    
rok veljavnosti dovoljenja, če je rok veljavnosti omejen; 
-    
naziv tehničnih predpisov, po katerih so bili opravljeni preskusi; 
-    
način preverjanja skladnosti izdelanega proizvoda z odobrenim tipom.
13. člen
Vse proizvode, za katere so bila izdana dovoljenja, je treba
vidno označiti. Če ni s predpisi drugače določeno, se označevanje izvede z
znakom URST in številko dovoljenja. Označevanje proizvoda opravi imetnik
dovoljenja ali od njega pooblaščena oseba. 
Direktor Uprave Republike Slovenije za telekomunikacije izda
natančnejša navodila o obliki in velikosti znaka iz prejšnjega odstavka ter o
načinu označevanja.
14. člen
Kakršnokoli spremembo v dokumentaciji proizvoda ali na
proizvodu, za katerega je bilo izdano dovoljenje, je treba prijaviti Upravi
Republike Slovenije za telekomunikacije, ki spremembo prouči in ugotovi, če je
zaradi nje potrebno novo preverjanje skladnosti.
15. člen
Direktor Uprave Republike Slovenije za telekomunikacije lahko
izdano dovoljenje prekliče, če se ugotovi, da proizvod ne ustreza predpisom, na
osnovi katerih je bilo dovoljenje izdano, ali pa določi rok, do katerega
proizvod še ostane vključen v javno telekomunikacijsko omrežje.
16. člen
Uprava Republike Slovenije za telekomunikacije mora rešiti
posamezne vloge za izdajo dovoljenj v roku treh mesecev od vložitve popolne
vloge. V izjemnih primerih, ko so za izdajo dovoljenja potrebna kompleksnejša
preskušanja in preverjanja in je vlagatelj o tem obveščen najkasneje v enem
mesecu po vložitvi, je ta rok lahko 6 mesecev.
17. člen
Vlagatelj ima na izdano odločbo ali sklep Uprave Republike
Slovenije za telekomunikacije pravico pritožbe na Ministrstvo za promet in
zveze v roku 30 dni po prejemu odločbe.
18. člen
Dovoljenja za priključitev na javno telekomunikacijsko
omrežje, izdana do uveljavitve tega pravilnika, veljajo v skladu z določili v
teh dovoljenjih do 31. 12. 1997. 
Do roka iz prejšnjega odstavka mora vlagatelj za proizvode,
za katere ima dovoljenje za priključitev v javno telekomunikacijsko omrežje,
nima pa zanje urejenega preverjanja skladnosti z odobrenim tipom, kot je
določeno v tretjem odstavku 6. člena tega pravilnika, pred dobavo takih
proizvodov kupcem o tem obvestiti Upravo Republike Slovenije za
telekomunikacije, ki imenuje strokovno komisijo za preverjanje skladnosti z
odobrenim tipom.
19. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 346-31/94
Ljubljana, dne 3. marca 1995.
Igor Umek, dipl. ek. l. r. 
Minister za promet in zveze

Priloga
1: Preverjanje skladnosti s tipom
Priloga
2: Zagotavljanje kakovosti proizvodnje
Priloga
3: Popolno zagotavljanje kakovosti