1. člen
(vsebina)
S to uredbo se za izvajanje Uredbe (EU, EURATOM) št.
1141/2014 Evropskega parlamenta in Sveta z dne 22. oktobra 2014 o statutu
in financiranju evropskih političnih strank in evropskih političnih fundacij
(UL L št. 317 z dne 4. 11. 2014, str. 1; v nadaljnjem besedilu:
Uredba 1141/2014/EU/EURATOM) določa nacionalna kontaktna točka, dolžnost
inšpekcijskih in drugih državnih organov ter nosilcev javnih pooblastil za
posredovanje informacij ter obveščanje o kršitvah s svojega delovnega področja,
možnost vložitve zahteve za izbris evropske politične stranke in z njo povezane
evropske politične fundacije iz registra ter uporaba predpisov za izdelavo
letnih računovodskih izkazov.
2. člen
(nacionalna kontaktna točka)
Naloge nacionalne kontaktne točke za izmenjavo informacij,
potrebnih za izvajanje Uredbe 1141/2014/EU/EURATOM, opravlja Agencija Republike
Slovenije za javnopravne evidence in storitve, ki za ta namen določi telefonsko
številko in elektronski poštni naslov.
3. člen
(dolžnost posredovanja informacij)
Ministrstva in drugi državni organi ter nosilci javnih
pooblastil so na zahtevo nacionalne kontaktne točke iz prejšnjega člena dolžni
posredovati vse potrebne informacije, ki se nanašajo na njihovo delovno
področje in jih nacionalna kontaktna točka potrebuje za izvajanje nalog v
skladu z Uredbo 1141/2014/EU/EURATOM.
4. člen
(dolžnost obveščanja o kršitvah)
Inšpekcijski in drugi državni organi ter nosilci javnih
pooblastil, ki pri izvrševanju svojih nalog ugotovijo kršitve s svojega
delovnega področja, morajo o kršitvah evropskih političnih strank in evropskih
političnih fundacij preko nacionalne kontaktne točke obvestiti organ, pristojen
za vodenje registra evropskih političnih strank in evropskih političnih
fundacij (v nadaljnjem besedilu: Organ).
5. člen
(zahteva za izbris iz registra)
V primeru kršitev iz tretjega odstavka 16. člena Uredbe
1141/2014/EU/EURATOM lahko inšpekcijski in drugi državni organi ter nosilci
javnih pooblastil, ki pri izvrševanju svojih nalog ugotovijo kršitve s svojega
delovnega področja, preko nacionalne kontaktne točke na Organ naslovijo zahtevo
za izbris evropske politične stranke in z njo povezane evropske politične
fundacije iz registra, ki ga vodi Organ.
6. člen
(letni računovodski izkazi)
Za izdelavo letnih računovodskih izkazov in spremnih
pojasnil, v katerih so zajeti prihodki in odhodki ter sredstva in obveznosti na
začetku in na koncu proračunskega leta, iz prvega dela točke (a) prvega
odstavka 23. člena Uredbe 1141/2014/EU/EURATOM se smiselno uporabljata zakon,
ki ureja politične stranke, ter pravilnik, ki ureja vsebino in način
predložitve letnega poročila političnih strank.
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00717-9/2016
Ljubljana, dne 8. junija 2017
EVA 2016-1711-0039
Vlada Republike Slovenije
dr. Miroslav Cerar l.r.
Predsednik