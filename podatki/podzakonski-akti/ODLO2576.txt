1. člen
S tem odlokom se zaradi zajezitve in obvladovanja epidemije
COVID-19 začasno omeji in določi način izvajanja javnega prevoza potnikov na
ozemlju Republike Slovenije.
2. člen
(1) Izvajanje javnega linijskega prevoza potnikov v
medkrajevnem in mestnem avtobusnem prevozu potnikov, javnega železniškega
prevoza potnikov v notranjem prometu, posebnega linijskega prevoza potnikov,
stalnega izvenlinijskega prevoza potnikov, občasnega prevoza potnikov in
avtotaksi prevozov se izvaja v skladu s priporočili Nacionalnega inštituta za
javno zdravje.
(2) Avtotaksi prevozi so dovoljeni, če voznik avtotaksi
vozila pred vstopom novega potnika poskrbi za ustrezno dezinfekcijo delov
vozila in uporabo obraznih zaščitnih mask in, če voznik enkrat tedensko opravi
testiranje na virus SARS-CoV-2 z metodo verižne reakcije s polimerazo (v nadaljnjem
besedilu: test PCR) ali s hitrimi antigenskimi testi (v nadaljnjem besedilu:
test HAG) in ima dokazilo o negativnem rezultatu testa, ki je ustrezen, če je
opravljen v skladu z odlokom, ki ureja začasne ukrepe za zmanjšanje tveganja
okužbe in širjenja okužbe z virusom SARS-CoV-2. Vozniku testiranja ni treba
opraviti, če izpolnjuje pogoj prebolevnosti ali cepljenosti, kar dokazuje z
dokazili, določenimi v odloku, ki ureja začasne ukrepe za zmanjšanje tveganja
okužbe in širjenja okužbe z virusom SARS-CoV-2. 
(3) Pri javnih linijskih prevozih, posebnih linijskih
prevozih, stalnih izvenlinijskih prevozih in občasnih prevozih potnikov je za
voznike in potnike obvezna uporaba obrazne zaščitne maske. Pri javnih linijskih
medkrajevnih prevozih, posebnih linijskih in občasnih prevozih potnikov, ki se
izvajajo z vozili kategorije M2 in M3, je število potnikov omejeno na število
registriranih potnikov v vozilu.
(4) Pri posebnih linijskih prevozih, stalnih
izvenlinijskih prevozih potnikov in občasnih prevozih potnikov, ki se izvajajo
z vozili kategorije M1 z največ osmimi sedeži za potnike, je lahko zasedenih
osem sedežev. Za voznika in potnike je obvezna uporaba obrazne zaščitne maske.
3. člen
(1) Obratovanje žičniških naprav in njim pripadajočih
smučarskih prog je dovoljeno v skladu s priporočili Nacionalnega inštituta za
javno zdravje.
(2) Uporaba žičniških naprav in njim pripadajočih
smučarskih prog je dovoljena osebam, ki izpolnjujejo pogoj prebolevnosti,
cepljenosti ali testiranja, za kar upravljavcu žičniških naprav in njim
pripadajočih smučarskih prog predložijo dokazila, določena v odloku, ki ureja
začasne ukrepe za zmanjšanje tveganja okužbe in širjenja okužbe z virusom
SARS-CoV-2.
(3) Osebju upravljavca žičniških naprav, ki prihaja v
neposreden stik z uporabniki žičniških naprav, je uporaba žičniških naprav
dovoljena le pod pogojem, da osebje enkrat tedensko izvede testiranje na virus
SARS-CoV-2 s testom PCR ali testom HAG in ima dokazilo o negativnem rezultatu
testa, ki je ustrezen, če je opravljen v skladu z odlokom, ki ureja začasne
ukrepe za zmanjšanje tveganja okužbe in širjenja okužbe z virusom SARS-CoV-2.
Osebju upravljavca žičniških naprav testiranja ni treba opraviti, če izpolnjuje
pogoj prebolevnosti ali cepljenosti, kar dokazuje z dokazili, določenimi v
odloku, ki ureja začasne ukrepe za zmanjšanje tveganja okužbe in širjenja
okužbe z virusom SARS-CoV-2. 
(4) Izpolnjevanje pogoja prebolevnosti, cepljenosti ali
testiranja iz drugega odstavka tega člena ni potrebno za kategorizirane in
profesionalne športnike, trenerje in drugo spremljevalno osebje za izvedbo
tekem in treningov, ter otroke do vključno 12. leta starosti v spremstvu
staršev.
(5)  Upravljavci žičniških naprav in njim pripadajočih
smučarskih prog so dolžni na vidnem mestu uporabnike žičniških naprav pisno
opozoriti na dolžnost izpolnjevanja pogoja prebolevnosti, cepljenosti ali
testiranja iz drugega odstavka tega člena ter na vstopnih točkah preverjati
tudi njegovo izpolnjevanje.
(6) Omejitve iz tega člena ne veljajo v primerih nujne
oskrbe, varnosti, medicinske pomoči, zaščite in reševanja ter inšpekcijskih
služb.
4. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.

Odlok o omejitvah in načinu izvajanja javnega
prevoza potnikov na ozemlju Republike Slovenije (Uradni list RS, št. 132/21) vsebuje naslednjo končno določbo:
»KONČNA DOLOČBA
5. člen
Ta odlok začne veljati 23. avgusta 2021 in velja do vključno
29. avgusta 2021.«.

Odlok
o spremembah določenih odlokov, izdanih na podlagi Zakona o nalezljivih
boleznih (Uradni list RS, št. 135/21)
spreminja 5. člen odloka tako, da se glasi:
»5. člen
Ta odlok začne veljati 23. avgusta 2021 in velja do vključno
5. septembra 2021.«;
ter vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.