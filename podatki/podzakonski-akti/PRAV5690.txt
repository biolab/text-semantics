1. člen
S tem pravilnikom se uvede agromelioracija na kmetijskih
zemljiščih na območju Občine Vipava, na kompleksu imenovanem Brge pri Vipavi, v
skupni površini 130 727 m2.
2. člen
Agromelioracija se uvede na kmetijskih zemljiščih s parc. št.
710/1 in parc. št. 785, obe k.o. Vipava.
3. člen
Zemljišči iz prejšnjega člena sta v lasti Občine Vipava,
Glavni trg 15, Vipava (v nadaljnjem besedilu: Občina Vipava).
4. člen
Meja območja agromelioracije je vrisana v pregledni karti, ki
je sestavni del investicijsko-tehnične dokumentacije. 
Investicijsko-tehnična dokumentacija je na vpogled pri Občini
Vipava. 
Investicijsko-tehnična dokumentacija mora biti v skladu s
prostorskimi akti, ki veljajo na agromelioracijskem območju.
5. člen
Investitor agromelioracijskih del je Občina Vipava.
6. člen
Sredstva za agromelioracijo zagotovi investitor iz prejšnjega
člena, ki lahko pridobi del sredstev iz proračuna Republike Slovenije na
podlagi javnega razpisa Ministrstva za kmetijstvo, gozdarstvo in prehrano.
7. člen
Cilj agromelioracije po tem pravilniku je sanacija divjega
odlagališča z odlaganjem viškov izkopanega materiala pri gradnji hitre ceste
Razdrto-Vipava in vzpostavitev trajnega nasada Brge pri Vipavi. 
Predvidena agromelioracijska dela obsegajo: 
-       
geodetska dela, 
-       
čiščenje terena, 
-       
izkope, nasipe in zasipe zemeljskega materiala ter napravo teras, 
-       
ureditev brežine in zelenic, 
-       
ureditev odvodnjavanja, 
-       
zasaditev trajnega nasada.
8. člen
Po končani agromelioraciji mora investitor iz 5. člena tega
pravilnika skrbeti za trajnost lastnosti tal, doseženih z agromelioracijo,
sicer se ne šteje za dobrega gospodarja, pristojna kmetijska inšpekcija pa
uvede postopek po četrtem odstavku 7. člena zakona o kmetijskih zemljiščih.
9. člen
Investitor iz 5. člena tega pravilnika mora pred začetkom
izvajanja agromelioracije izvesti presojo njenih vplivov na okolje in pridobiti
okoljevarstveno soglasje v skladu s predpisi o varstvu okolja. 
Investitor iz 5. člena tega pravilnika mora poskrbeti, da se
vsa dela na agromelioraciji, ki pomenijo poseg v prostor, opravijo v skladu s predpisi
o graditvi objektov in predpisi o urejanju prostora ter po predhodni pridobitvi
ustreznih dovoljenj. Zagotoviti mora tudi strokovni nadzor nad vsemi deli v
skladu s predpisi.
10. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 329-09-6/2003
Ljubljana, dne 28. decembra 2004.
EVA 2004-2311-0150
Marica Lukačič l. r. 
Ministrica 
za kmetijstvo, gozdarstvo 
in prehrano