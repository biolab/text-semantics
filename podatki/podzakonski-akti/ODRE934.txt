1. člen
Člani borze morajo voditi knjigo naročil, v katero vpisujejo
vsa naročila strank (sprejeta in nesprejeta) in svoja naročila v zvezi z nakupi
in prodajo vrednostnih papirjev.
2. člen
Naročila oziroma preklice naročil iz prejšnjega odstavka mora
član borze voditi po časovnem vrstnem redu glede na prejem naročila.
3. člen
Knjiga naročil mora vsebovati najmanj naslednje podatke glede
naročila oziroma evidentiranja naročila: 
-       
zaporedno številko; 
-       
datum, čas in način prejetja; 
-       
šifro stranke oziroma označbo, da gre za lastno naročilo; 
-       
predmet naročila (vrednostni papir); 
-       
količino; 
-       
ceno; 
-       
vrsto naročila in pogoji za izvršitev; 
-       
mesto in čas izvršitve; 
-       
označbo o sprejemu in morebitni razveljavitvi naročila pred izvršitvijo;
-       
označbo o zavrnitvi naročila. 
Za mesto izvršitve naročila se lahko vpiše borzni sestanek,
javljen posel ali drugo (OTC).
4. člen
Če se knjiga naročil vodi ročno, mora biti knjiga vezana z
zaporedno označenimi stranmi, ki onemogoča menjavo ali odvzem posameznih
listov. 
Če se knjiga naročil vodi z računalniško podporo, mora
izpiske dnevno podpisati pristojna oseba in morajo biti mesečno vezani. 
Član borze mora stranki redno predložiti izvlečke iz knjige
naročil, ki se nanašajo na njene posle.
5. člen
Ministrstvo za finance lahko pregleduje in nadzoruje vodenje
knjig naročil članov borze, pri čemer lahko pooblasti drugo osebo za izvedbo
pregleda.
6. člen
Član borze mora hraniti knjige naročil najmanj 5 let. 
Član borze mora za naročila, evidentirana v knjigi naročil,
hraniti tudi ustrezna dokazila o sklenjenih poslih z vrednostnimi papirji in
sicer najmanj za dobo 2 let.
7. člen
Ta odredba začne veljati osmi dan po objavi v Uradnem listu
Republike Slovenije.
Št. 39/LJ-93
Ljubljana, dne 2. septembra 1993.
Minister za finance 
Mitja Gaspari l. r.