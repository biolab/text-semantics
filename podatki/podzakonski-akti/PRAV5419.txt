1. člen
Ta pravilnik ureja poslovanje zakladniškega
podračuna, upravljanje likvidnosti sistema enotnega zakladniškega računa (v
nadaljevanju: sistem EZR) ter obrestovanje sredstev na podračunih enotnega
zakladniškega računa.
2. člen
Minister za finance oziroma župan opravlja
posle iz tega pravilnika prek zakladniškega podračuna države oziroma občine (v
nadaljevanju: zakladniški podračun).
3. člen
Zakladniški podračun je vključen v sistem EZR in se odpre kot podračun
enotnega zakladniškega računa. Prek zakladniškega podračuna minister za finance
oziroma župan opravlja vse transakcije, povezane s prenosi prostih denarnih
sredstev v sistemu EZR (v nadaljevanju: upravljanje likvidnosti v sistemu EZR)
ter nalaganjem prostih denarnih sredstev in likvidnostnim zadolževanjem izven
sistema EZR (v nadaljevanju: upravljanje likvidnosti izven sistema EZR).
Prosta denarna sredstva so:
-      
pozitivno stanje, ki ostane na podračunu, vključenem v sistem EZR po
plačilu vseh obveznosti na določen dan (v nadaljevanju: prosta denarna sredstva
na podračunu) in
-      
vloga, dana s strani imetnika podračuna, ki je vključen v sistem
enotnega upravljanja s prostimi denarnimi sredstvi v sistemu EZR (v
nadaljevanju: imetnik podračuna, ki je vključen v enotno upravljanje), na
zakladniški podračun.
Vloga imetnika podračuna, ki je vključen v
enotno upravljanje, na zakladniški podračun se šteje kot vezani denarni depozit
banki.
4. člen
Preden se prosta denarna sredstva naložijo
izven sistema EZR je potrebno zagotoviti likvidnost v sistemu EZR.
Likvidnost v sistemu EZR se zagotavlja
tako, da minister za finance oziroma župan:
-      
upravlja prosta denarna sredstva na podračunih, vključenih v sistem EZR,
-      
sprejema vloge na zakladniški podračun od imetnikov podračunov, ki so
vključeni v enotno upravljanje,
-      
daje likvidnostna posojila imetnikom podračunov, ki so vključeni v
enotno upravljanje in
-      
odobri prekoračitev pozitivnega stanja na podračunu imetnikom
podračunov, ki so vključeni v enotno upravljanje.
Prosta denarna sredstva na posameznem
podračunu lahko imetnik podračuna, ki je vključen v enotno upravljanje, plasira
izključno v obliki vloge na zakladniški podračun.
Vloga je prenos prostih denarnih sredstev
iz posameznega podračuna imetnika podračuna, ki je vključen v enotno
upravljanje, na zakladniški podračun na podlagi plačilnega navodila imetnika
podračuna.
Likvidnostno posojilo je prenos prostih
denarnih sredstev z zakladniškega podračuna na podračun imetnika podračuna, ki
je vključen v enotno upravljanje, za financiranje kratkoročnega primanjkljaja
njegovih sredstev.
Odobrena prekoračitev pozitivnega stanja na
podračunu je sestavni del kritja na podračunu imetnika podračuna, ki je
vključen v enotno upravljanje, in je namenjena financiranju meddnevnega
primanjkljaja njegovih sredstev.
5. člen
Obračun obresti za prosta denarna sredstva
na podračunih, vključenih v sistem EZR države oziroma občine, se izvrši za vsak
podračun. Prenos obračunanih obresti z zakladniškega podračuna na posamezni
podračun se izvrši tako, da se obračunane obresti za stanje na posameznem podračunu:
-      
posrednega uporabnika državnega oziroma občinskega proračuna,
proračunskega sklada in podračunu, odprtem za donacije prenesejo na ta
podračun,
-      
neposrednega uporabnika državnega oziroma občinskega proračuna prenesejo
na podračun državnega proračuna oziroma občinskega proračuna,
-      
neposrednega uporabnika občinskega proračuna, ki je pravna oseba (ožji
deli občin, ki so pravne osebe) prenesejo na ta podračun,
-      
za plačevanje obveznih dajatev in drugih javno finančnih prihodkov
prenesejo na podračun imetnika podračuna, kateremu posamezni javno finančni
prihodki pripadajo.
Način določanja obrestnih mer in
obrestovanje prostih denarnih sredstev podrobneje ureja pravilnik, ki ureja
način obrestovanja, roke obračuna in plačila obresti ter določanje obrestnih
mer za posle sistema enotnega zakladniškega računa.
6. člen
Obrestovanje, način in pogoje za
sprejemanje vlog in dajanje likvidnostnih posojil v sistemu EZR določa poseben
predpis.
7. člen
Prosta denarna sredstva na podračunih,
vključenih v sistem EZR države, se prek zakladniškega podračuna lahko nalagajo
v Banko Slovenije in banke ob upoštevanju načela varnosti, likvidnosti in
donosnosti naložbe. Obliko naložbe, način izbire banke in način obrestovanja
določa poseben predpis.
Minister za finance se lahko za uravnavanje
likvidnosti sistema EZR države likvidnostno zadolžuje. Obliko in način
zadolžitve ter način obrestovanja določa poseben predpis.
Prosta denarna sredstva na podračunih,
vključenih v sistem EZR občine, se prek zakladniškega podračuna lahko nalagajo
v Banko Slovenije, banke, hranilnice in državne vrednostne papirje ob
upoštevanju načela varnosti, likvidnosti in donosnosti naložbe. O obliki in
načinu plasiranja odloča župan skladno s predpisom iz prvega odstavka tega
člena.
8. člen
(prenehal veljati)
9. člen
Za zakladniški podračun se do
28. februarja tekočega leta izdela letni obračun prejetih in plačanih
obresti za preteklo leto in z njim seznani ministra za finance oziroma župana.
10. člen
Ne glede na 4. in 7. člen tega pravilnika sme za finance pristojen organ občinske uprave do pridobitve
certifikata o usposobljenosti upravljanja likvidnosti EZR občine uporabljati
zakladniški podračun le za izvajanje transakcij, povezanih z nočnim deponiranjem
pri poslovnih bankah in obrestovanjem prostih denarnih sredstev na podračunih.
Pogoje za pridobitev certifikata določa
poseben predpis.

Pravilnik za upravljanje likvidnosti sistema
enotnega zakladniškega računa (Uradni list RS, št. 18/04)
vsebuje naslednji končni določbi:
»11. člen
Z uveljavitvijo tega pravilnika preneha
veljati pravilnik za upravljanje z likvidnostjo sistema enotnega zakladniškega
računa (Uradni list RS, št. 56/02, 87/02 in 117/02).
12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika za upravljanje likvidnosti sistema enotnega zakladniškega računa (Uradni
list RS, št. 78/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o vodenju računovodskih evidenc
upravljanja denarnih sredstev sistema enotnega zakladniškega računa (Uradni
list RS, št. 120/07) vsebuje naslednjo končno določbo:
»8. člen
Ta pravilnik začne veljati dne 1. januarja
2008.«.

Pravilnik o spremembah Pravilnika za
upravljanje likvidnosti sistema enotnega zakladniškega računa (Uradni list RS,
št. 22/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.