I. SPLOŠNE DOLOČBE
1. člen
(predmet urejanja)
Pravila za izvajanje izravnalnega trga z
električno energijo (v nadaljnjem besedilu: pravila) urejajo način izvajanja
izravnalnega trga z električno energijo predvsem:
-      
organiziranje izravnalnega trga,
-      
članstvo na izravnalnem trgu,
-      
način sodelovanja na izravnalnem trgu,
-      
poročanje in obveščanje o izravnalnem trgu in
-      
obračun in finančno poravnavo poslov,
sklenjenih na izravnalnem trgu.
2. člen
(pomen uporabljenih izrazov)
(1) Izrazi uporabljeni v teh pravilih
imajo naslednji pomen:
-      
interval izmenjave električne energije: je obračunski interval, na katerega se nanašajo ponudbe za nakup
in prodajo električne energije in v katerem se realizira predaja in prevzem
električne energije med osebama za kateri se je sklenil posel na izravnalnem
trgu;
-      
izravnalna energija: je električna energija, ki je potrebna za vzdrževanje ravnotežja
med proizvodnjo in odjemom električne energije v realnem času z upoštevanimi
izmenjavami na mejah prenosnega omrežja s sosednjimi sistemskimi operaterji
prenosnih omrežji;
-      
izravnava odstopanj: je dejanje vzdrževanja ravnotežja med proizvodnjo in odjemom
električne energije v realnem času z upoštevanimi izmenjavami na mejah
prenosnega omrežja s sosednjimi sistemskimi operaterji prenosnih omrežji;
-      
klirinški agent:
je organizator trga ali druga pravna oseba, na katero organizator trga prenese
izvajanje obračuna in finančne poravnave terjatev in obveznosti iz naslova
izravnalnega trga;
-      
trgovalna aplikacija za izvajanje
izravnalnega trga: je programska oprema, na kateri
se izvaja trgovanje na izravnalnem trgu;
-      
trgovanje znotraj dneva: je organizirano sprotno trgovanje, ki poteka za dan v naprej in se
zaključi pred začetkom obračunskega intervala, za katerega poteka trgovanje.
(2) Drugi izrazi, uporabljeni v teh
pravilih, imajo enak pomen, kot ga določajo:
-      
Energetski zakon (Uradni list RS, št. 27/07 –
uradno prečiščeno besedilo, 70/08, 22/10, 37/11 – odl. US in 10/12),
-      
Uredba o načinu izvajanja gospodarske javne službe
organiziranja trga z električno energijo (Uradni list RS, št. 8/09),
-      
Sistemska obratovalna navodila za prenosno
omrežje električne energije (Uradni list RS, št. 71/12) in
-      
Pravila za delovanje organiziranega trga z
električno energijo (Uradni list RS, št. 98/09 in 97/11).
II. IZRAVNALNI TRG
3. člen
(organizator trga)
(1) Organizator trga organizira
izravnalni trg z električno energijo v Republiki Sloveniji kot izvajalec
gospodarske javne službe organiziranja trga z električno energijo, pri čemer
sta njegovi temeljni funkciji postavitev pravil za izvajanje izravnalnega trga
z električno energijo na podlagi javnega pooblastila in izvajanje izravnalnega
trga na pregleden ter ekonomsko čim bolj učinkovit način z zagotavljanjem
ustrezne likvidnosti.
(2) Organizator trga lahko določene
naloge v zvezi z izvajanjem izravnalnega trga prenese v izvajanje na drugo
osebo.
(3) Organizator trga skrbi za
učinkovito komunikacijo s člani izravnalnega trga. V ta namen lahko povabi
člane na skupno obravnavo določenih zadev v zvezi z izravnalnim trgom.
4. člen
(izravnalni trg)
(1) Izravnalni trg z električno
energijo (v nadaljnjem besedilu: izravnalni trg) je tehnološko podprta
organizirana oblika zbiranja in angažiranja ponudb za prodajo in nakup
izravnalne energije z namenom izravnave odstopanj elektroenergetskega sistema
na pregleden in ekonomsko čim bolj učinkovit način.
(2) Trgovanje na izravnalnem trgu se
izvaja preko trgovalne aplikacije, ki omogoča zbiranje ponudb za nakup in
prodajo električne energije, preko katere sistemski operater prenosnega omrežja
(v nadaljnjem besedilu: sistemski operater) kupuje in prodaja energijo
namenjeno izravnavi odstopanj elektroenergetskega sistema.
(3) Izravnalni trg se izvaja kot
sprotni trg.
(4) Udeleženci izravnalnega trga so:
organizator trga, sistemski operater, člani izravnalnega trga, druga oseba iz
drugega odstavka 3. člena teh pravil in ponudniki terciarne rezerve delovne
moči.
5. člen
(ravnanje na izravnalnem trgu)
(1) Člani izravnalnega trga morajo ves
čas delovanja na izravnalnem trgu ravnati v skladu z veljavnimi predpisi in
pravili.
(2) Člani izravnalnega trga morajo
ravnati kot dobri strokovnjaki v skladu z dobrimi poslovnimi običaji in pri
svojem nastopanju na izravnalnem trgu ne smejo uporabljati neprimernih oziroma
nerazumnih poslovnih metod.
(3) Člani izravnalnega trga morajo
organizatorju trga na njegovo pisno zahtevo v najkrajšem času dostaviti vse
informacije oziroma dokumentacijo, ki so pomembni za zagotavljanje nemotenega
delovanja izravnalnega trga in upravljanje tveganj izravnalnega trga kot
celote.
6. člen
(angažiranje terciarne rezerve delovne
moči)
Angažiranje terciarne rezerve delovne moči
lahko poteka preko izravnalnega trga. Sistemski operater angažira terciarno
rezervo z upoštevanjem procedur opredeljenih v sporazumih sklenjenih z
dobavitelji te storitve.
7. člen
(obveznost sistemskega operaterja za nakup
na izravnalnem trgu)
(1) Sistemski operater na izravnalnem
trgu kupuje oziroma prodaja vso električno energijo, ki jo potrebuje za
izravnavo odstopanj slovenskega elektroenergetskega sistema, razen energije za
zagotavljanje primarne in sekundarne regulacije moči ter angažiranja terciarne
rezerve moči, ki je ni mogoče izvesti preko trgovalne aplikacije in v drugih
primerih uporabe sistemskih storitev, ki jih ni mogoče izvesti preko trgovalne
aplikacije.
(2) Kolikor trgovalna aplikacija to
omogoča, lahko energijo, ki jo potrebuje za regulacijo frekvence v okviru
terciarne regulacije, sistemski operater aktivira s sklenitvijo posla s
ponudnikom terciarne regulacije.
8. člen
(trgovalna aplikacija)
(1) Trgovanje na izravnalnem trgu se
izvaja na trgovalni aplikaciji ki omogoča zbiranje ponudb za nakup in prodajo
električne energije s strani članov izravnalnega trga ter sodelovanje
sistemskega operaterja kot člana s posebnim statusom.
(2) Za vse posle sklenjene za namen
izravnave odstopanj v elektroenergetskem sistemu se šteje da so sklenjeni na
izravnalnem trgu. Posli, ki jih sistemski operater izvaja za namene nakupa ali
prodaje energije za pokrivanje izgub v omrežju ali druge posle povezano z
njegovo bilančno skupino, mora sistemski operater v primeru skupnega izvajanja
izravnalnega trga z drugim trgovanjem znotraj dneva izvajati v okviru ločenega
računa za trgovanje.
(3) Člani izravnalnega trga morajo
vsak zase zagotoviti zadostno tehnično opremo za nemoteno uporabo trgovalne
aplikacije. V primeru tehničnih težav lahko pooblastijo izvajalca izravnalnega
trga, da iz trga odstrani vse aktivne ponudbe člana oziroma, da v imenu člana
izravnalnega trga vnese ponudbe, ki so sporočene pravočasno in v primernem
formatu.
(4) V primeru tehničnih težav ali
drugih motenj, ki onemogočajo normalno izvajanje izravnalnega trga, se začasno
prekine trgovanje, o čemer se nemudoma obvesti člane izravnalnega trga po faksu
oziroma po elektronski pošti.
(5) V primeru daljše prekinitve
delovanja trgovalne aplikacije, lahko sistemski operater po potrditvi
prekinitve delovanja s strani organizatorja trga, nakup in prodajo izravnalne
energije vrši bilateralno s ponudniki. Ob tem upošteva načela preglednosti in
ekonomičnosti.
(6) Trgovalna aplikacija mora biti
zanesljiva. Za nemoteno delovanje mora biti organizirana ustrezna dežurna
služba, ki skrbi za čimprejšnjo odpravo morebitnih napak.
III. ČLANSTVO NA IZRAVNALNEM TRGU ELEKTRIČNE ENERGIJE
9. člen
(članstvo na izravnalnem trgu)
(1) Član izravnalnega trga lahko
postane vsak član bilančne sheme organiziranega trga z električno energijo, ki
izpolnjuje pogoje, določene s temi pravili.
(2) Član bilančne sheme postane član
izravnalnega trga s podpisom pogodbe o članstvu na izravnalnem trgu.
(3) Sistemski operater je član
izravnalnega trga s posebnim statusom.
(4) Organizator trga objavi seznam
članov izravnalnega trga na svoji spletni strani in ga redno posodablja.
10. člen
(pogoji za pridobitev članstva)
(1) Pogoj za članstvo na izravnalnem
trgu je status člana bilančne sheme.
(2) Organizator trga o članstvu na
izravnalnem trgu odloča na podlagi vloge za članstvo.
(3) Vlogi za članstvo mora vlagatelj
predložiti vsa dokazila, kot so navedena na obrazcu za pridobitev članstva na
izravnalnem trgu.
(4) Ob prijavi se šteje, da so
dokazila, ki jih član bilančne sheme predloži v okviru članstva v bilančni
shemi, veljavna tudi za članstvo na izravnalnem trgu.
(5) Član bilančne sheme je dolžan k
vlogi priložiti tudi druga dokazila, ki jih zahteva organizator trga. Član
bilančne sheme zahtevana dokazila predloži v slovenskem ali angleškem jeziku.
Dokumenti, ki niso uradno izdani v slovenskem ali angleškem jeziku, morajo biti
prevedeni v enega od navedenih jezikov, prevodi pa sodno overjeni.
(6) Član bilančne sheme mora v vlogi
za članstvo na izravnalnem trgu navesti tudi osebe, ki bodo odgovorne za podpis
pogodbe ter za izvedbo trgovanja na izravnalnem trgu. Član bilančne sheme mora
obenem navesti pristojne osebe za finančno poravnavo na izravnalnem trgu ter za
sprejemanje zahtevkov za predložitev finančnih kritij posredovanih s strani
klirinškega agenta.
(7) Člani izravnalnega trga morajo
zagotoviti 24 urno dežurstvo.
11. člen
(pogodba o članstvu na izravnalnem trgu)
(1) Pogodba o članstvu na izravnalnem
trgu je pravni posel, s katerim član izravnalnega trga z organizatorjem trga
oziroma osebo iz drugega odstavka 3. člena teh pravil uredi predvsem:
-      
članstvo na izravnalnem trgu,
-      
čas trajanja pogodbe,
-      
prenehanje članstva,
-      
način sodelovanja na izravnalnem trgu,
-      
način sodelovanja v poravnanem sistemu
Klirinškega agenta.
(2) Članu bilančne sheme se pogodba o
članstvu na izravnalnem trgu posreduje v podpis v roku petnajst (15) dni od
prejema popolne vloge.
(3) Član izravnalnega trga mora
organizatorja trga redno obveščati o vseh spremembah podatkov, ki jih je
predložil ob pristopu na izravnalni trg.
(4) Član izravnalnega trga je v roku 8
dni od podpisa pogodbe o članstvu na izravnalnem trgu dolžan podpisati pogodbo
o sodelovanju v poravnalnem sistemu klirinškega agenta.
12. člen
(prenehanje članstva na izravnalnem trgu)
(1) Članstvo na izravnalnem trgu članu
preneha:
-      
z izstopom člana z izravnanega trga, če član
izravnalnega trga organizatorju trga pisno odpove pogodbo o članstvu na
izravnalnem trgu;
-      
z nastopom pravnih posledic začetka prisilne
poravnave, stečaja ali drugega postopka prenehanja člana;
-      
s prenehanjem članstva v bilančni shemi;
-      
s prenehanjem članstva v poravnalnem sistemu
klirinškega agenta;
-      
z izključitvijo člana izravnalnega trga na
podlagi obrazložene odpovedi pogodbe o članstvu na izravnalnem trgu brez
odpovednega roka.
(2) Organizator trga lahko izključi
člana izravnalnega trga:
-      
če član izravnalnega trga v roku ne predloži
zahtevnih finančnih kritij na ponovni poziv;
-      
če član izravnalnega trga v postopku nadzora ne
omogoči pregleda dokumentacije v zvezi s posli, ki jih je sklenil na
izravnalnem trgu;
-      
če član izravnalnega trga ne izpolnjuje svojih
obveznosti;
-      
če član izravnalnega trga krši ta pravila.
(3) Prenehanje članstva na izravnalnem
trgu organizator trga javno objavi na svoji spletni strani.
13. člen
(prepoved trgovanja na izravnalnem trgu)
Organizator trga lahko članu izravnalnega
trga začasno prepove trgovanje na izravnalnem trgu:
-      
če član izravnalnega trga ne predloži zahtevnih
finančnih kritij v roku, dokler zahtevana kritja niso predložena oziroma do
prenehanja članstva na izravnalnem trgu,
-      
če član izravnalnega trga zamudi s plačilom
nadomestila za opravljene storitve organizatorju trga oziroma drugi osebi, ki
ji je organizator trga v izvajanje prenesel določene naloge, dokler član ne
poravna svojih zapadlih obveznosti oziroma do prenehanja članstva na
izravnalnem trgu.
14. člen
(ustvarjalci trga)
(1) Na izravnalnem trgu lahko član
sodeluje tudi kot ustvarjalec trga. Ustvarjalec trga zagotavlja sistemskemu
operaterju minimalno količino ponudbe za nakup in prodajo na izravnalnem trgu.
(2) Ustvarjalec trga je lahko vsak
član izravnalnega trga, ki z organizatorjem trga sklene sporazum o obvezujočem
oddajanju ponudb.
(3) Naloga ustvarjalca trga je, da
zagotovi minimalno količino ponudbe na izravnalnem trgu.
(4) Ustvarjalec trga je dolžan oddati
ponudbo za dogovorjene produkte najkasneje štiri (4) ure pred pričetkom ure, na
katero se produkti nanašajo.
IV. PRODUKTI IN PONUDBE NA IZRAVNALNEM TRGU
15. člen
(produkti na izravnalnem trgu)
Na izravnalnem trgu so na voljo za prodajo
ali nakup naslednji produkti:
-      
15-minutni produkti,
-      
urni produkti,
-      
standardizirana bloka urnih produktov za
pasovno energijo (00:00–24:00) in trapezno energijo (8:00–20:00),
-      
poljuben blok produktov, ki jih ponudnik
definira sam in zajema najmanj dva zaporedna urna oziroma 15-minutna produkta
za dobavo istega dne; blok produktov lahko sklene posel le v celoti ali nič in
ne more sklepati poslov z ostalimi urnimi produkti ali standardiziranima
produktoma.
16. člen
(ponudbe na izravnalnem trgu)
(1) Sistemski operater vnaša ponudbe
za nakup ali prodajo električne energije za namene izravnave odstopanj v
elektroenergetskem sistemu.
(2) Ponudbe, ki jih člani izravnalnega
trga oddajo v okviru trgovanja znotraj dneva, lahko sistemski operater sprejme
kot ponudbe oddane na izravnalnem trgu.
(3) Vsi posli, sklenjeni s ponudbami
sistemskega operaterja za namene izravnave odstopanj elektroenergetskega sistema,
se štejejo kot posli izravnalnega trga.
(4) V primeru pomanjkanja ponudbe na
izravnalnem trgu, lahko sistemski operater preko trgovalne aplikacije povabi
člane izravnalnega trga k oddaji ponudb.
(5) Ponudbe na izravnalnem trgu so
anonimne.
17. člen
(vsebina ponudb)
(1) Ponudba mora imeti pri vnosu
aplikacijo določene naslednje elemente:
-      
produkt,
-      
vrsta ponudbe, ki je lahko nakupna ali
prodajna,
-      
vrsta omejitve izvrševanja ponudbe in tip
ponudbe iz 18. člena teh pravil,
-      
cena električne energije,
-      
količina električne energije in
-      
veljavnost ponudbe.
(2) Maksimalna cena posamezne ponudbe
je 9.999,99 EUR/MWh. Minimalna cena posamezne ponudbe je –9.999,99 EUR/MWh.
Korak ponudbe je 0,01 EUR/MWh.
(3) Minimalna količina ponudbe enega
udeleženca, če je ta oddal ponudbo, je 1 MW (produkti so ustrezno ovrednoteni,
glede na trajanje ponudbe). Korak ponudbe je 1 MW.
(4) Maksimalna količina ponudbe je
999,0 MW.
(5) Obračunski interval na izravnalnem
trgu je odvisen od vrste produkta in je lahko 1 ura ali 15 minut.
(6) Ponudba je lahko sprejeta le v
celoti in za celotno dolžino intervala.
18. člen
(vrste izvrševanja ponudb)
(1) Za urne produkte in
standardizirana produkta so na izbiro naslednje vrste omejevanja izvrševanja
ponudb:
-      
brez omejitev: ponudbe se lahko izvršijo brez
omejitev in se lahko izvršijo tudi le delno;
-      
takoj ali prekliči (angleško: Immediate or
Cancel – IOC): je omejitev, ki določa, da se ponudbe izvršijo takoj po vnosu v
aplikacijo ali pa so takoj preklicane; ponudbe se lahko izvršijo tudi le delno,
pri čemer se neizvršeni del ponudbe takoj prekliče;
-      
zapolni ali odstrani (angleško: Fill or Kill –
FOK): je omejitev, ki določa, da se ponudbe izvršijo takoj po vnosu v
aplikacijo in v celotni količini ali pa so takoj preklicane.
(2) Za produkte, ki jih lahko
ponudniki oblikujejo poljubno, so na izbiro naslednje vrste omejevanja izvrševanja
ponudb:
-      
takoj ali prekliči (angleško: Immediate or
Cancel – IOC): je omejitev, ki določa, da se ponudbe izvršijo takoj po vnosu v
aplikacijo ali pa so takoj preklicane; ponudbe se lahko izvršijo tudi le delno,
pri čemer se neizvršeni del ponudbe takoj prekliče;
-      
vse ali nič (angleško: All or Nothing – AON):
je omejitev, ki določa, da se ponudbe izvršijo le v celotni količini. Te vrste
ponudb se lahko izvršijo kadarkoli v času njihove veljavnosti.
(3) Za urne produkte in
standardizirana produkta sta na izbiro naslednja tipa ponudb:
-      
običajna ponudba (angleško: Regular – REG): je
običajna ponudba brez posebnih omejitev.
-      
ponudba kot ledena gora (angleško: Iceberg –
ICB): je ponudba, katere količina je razdeljena na več delov, ki se jih vnaša v
knjigo ponudb postopoma. Član trga ob vnosu ponudbe v knjigo ponudb določi
skupno količino in začetno količino. Začetna količina predstavlja prvi vnos v
knjigo ponudbo, naslednji vnosi si sledijo potem, ko je izvršena celotna
količina zadnje ponudbe v knjigi ponudb. Izvede so toliko vnosov ponudb,
kolikor je potrebno, da se izvrši vsa skrita količina ponudbe.
(4) Sistemski operater lahko ob
vnašanju ponudb v aplikacijo izbere tudi naslednji tip ponudbe:
-      
ponudba za izravnavo sistema (angleško: Balance
Order – BAL): je omejitev, ki določa, da se ponudbe izvršijo za namene
izravnave odstopanj. Ta omejitev ne omejuje izvrševanja glede na čas
izvrševanja ponudbe oziroma njene količine.
19. člen
(čas prejema in vrstni red ponudb)
(1) Čas prejema ponudbe na izravnalnem
trgu električne energije je tista časovna oznaka, ki jo aplikacija izravnalnega
trga dodeli pri vnosu ali spremembi ponudbe.
(2) Ponudba na izravnalnem trgu
električne energije ostane v veljavi tako dolgo, dokler ni v celoti sprejeta v
okviru posla, odstranjena s strani ponudnika samega oziroma dokler ne poteče
veljavnost ponudbe.
(3) Vrstni red v knjigi ponudb za
posamezen produkt je določen po kriteriju »cena/časovna oznaka«, torej tako, da
imajo pri izvrševanju nakupnih ponudb prednost ponudbe z višjo ceno oziroma pri
izvrševanju prodajnih ponudb prednost ponudbe z nižjo ceno. Če je v okviru iste
cene več ponudb, imajo prednost ponudbe z manjšo časovno oznako.
20. člen
(časovni okvir oddajanja ponudb in
sklepanja poslov)
(1) Na izravnalnem trgu se lahko
oddajajo ali spreminjajo obstoječe ponudbe najkasneje do začetka intervala, na
katerega se ponudbe nanašajo.
(2) Ponudbe se lahko v aplikacijo za
izravnalni trg vnašajo 24 ur na dan, sedem (7) dni na teden in največ za
dan v naprej. Natančne urnike trgovanja določi organizator trga v soglasju s
sistemskim operaterjem in jih objavi na svoji spletni strani. O spremembi
urnikov mora organizator trga obvestiti člane izravnalnega trga preko svoje
spletne strani najmanj sedem (7) dni pred uveljavitvijo sprememb.
21. člen
(aktivacija ponudb na izravnalnem trgu)
Sistemski operater lahko obstoječe ponudbe
sprejme oziroma vnaša ponudbe kadarkoli pred pričetkom intervala, na katerega
se ponudbe nanašajo. Posle povezane s terciarno rezervo moči lahko Sistemski
operater sklene kadarkoli do začetka intervala, na katerega se ponudbe
nanašajo.
22. člen
(fizična poravnava)
(1) S sprejetjem ponudbe s strani
sistemskega operaterja za namene izravnave odstopanj v elektroenergetskem
omrežju je sklenjen posel med sistemskim operaterjem in ponudnikom na
izravnalnem trgu.
(2) Sklenjen posel se prijavi v obliki
zaprte pogodbe pri organizatorju trga v količini, ki jo določa izvršeni posel.
V. OBVEŠČANJE IN POROČANJE
23. člen
(obveščanje o poslu in povpraševanju)
O sklenjenih poslih je udeleženec obveščen
preko trgovalne aplikacije. Po potrebi sistemski operater obvesti udeleženca
tudi preko telefona.
24. člen
(javna objava rezultatov)
(1) Organizator trga javno objavi na
svoji spletni strani vse rezultate trgovanja na izravnalnem trgu.
(2) Objavijo se produkti, količine in
cene vseh sklenjenih poslov.
25. člen
(priprava poročil izvajanja izravnalnega
trga)
(1) Organizator trga javno objavlja na
svoji spletni strani naslednja poročila o izravnalnem trgu:
-      
dnevna poročila o rezultatih trgovanja, predvsem
količine in cene poslov iz trgovanja na izravnalnem trgu,
-      
mesečna poročila o trgovanju na izravnalnem
trgu,
-      
obdobna poročila,
-      
evidenca članov izravnalnega trga,
-      
poročila o zagotavljanju terciarne regulacije.
(2) Organizator trga o rezultatih in
izvajanju izravnalnega trga redno poroča Javni agenciji RS za energijo.
VI. OBRAČUN IN FINANČNA PORAVNAVA SKLENJENIH POSLOV NA
IZRAVNALNEM TRGU
26. člen
(klirinški agent)
(1) Obračun in finančno poravnavo
terjatev in obveznosti iz naslova izravnalnega trga izvaja klirinški agent.
(2) V postopku obračuna in finančne
poravnave na izravnalnem trgu klirinški agent jamči izpolnitev finančnih
obveznosti za posle sklenjene na izravnalnem trgu v obsegu predloženih in
unovčljivih finančnih kritij.
(3) Angažiranje terciarne regulacije
moči ni predmet obračuna in finančne poravnave sklenjenih poslov na izravnalnem
trgu.
27. člen
(udeleženec finančne poravnave)
(1) Član izravnalnega trga postane
udeleženec finančne poravnave na izravnalnem trgu s podpisom pogodbe o sodelovanju
v poravnalnem sistemu klirinškega agenta.
(2) Podpis pogodbe o sodelovanju v
poravnalnem sistemu s klirinškim agentom je pogoj za članstvo na izravnalnem
trgu.
(3) S pogodbo o sodelovanju v
poravnalnem sistemu klirinški agent in udeleženec finančne poravnave podrobneje
določita medsebojne pravice in obveznosti v zvezi z izvajanjem obračuna in
finančne poravnave poslov sklenjenih na izravnalnem trgu.
(4) Ob podpisu pogodbe o sodelovanju v
poravnalnem sistemu klirinškega agenta udeleženec finančne poravnave in
klirinški agent podpišeta tudi dogovor o načinu izstavljanja računov, na
podlagi katerega klirinški agent lahko izstavlja račune v imenu in za račun
udeleženca finančne poravnave.
28. člen
(računi klirinškega agenta)
(1) Finančna poravnava za izravnalni
trg se izvaja preko poravnalnega računa, odprtega pri poravnalni banki.
(2) V denarju vplačana finančna kritja
udeležencev finančne poravnave se vodijo na depozitnem računu odprtem pri
poravnalni banki.
(3) Klirinški agent lahko za potrebe
finančne poravnave izravnalnega trga odpre nov račun.
29. člen
(obračun)
(1) Osnova za obračun so posli
sklenjeni na izravnalnem trgu v obračunskem obdobju.
(2) Obračunsko obdobje je obdobje
enega tedna. Predmet posameznega obračuna v okviru obračunskega obdobja so vsi
sklenjeni posli na izravnalnem trgu za dobavo od ponedeljka 00.00 ure do
nedelje 24.00 ure za posameznega udeleženca finančne poravnave.
(3) Klirinški agent izstavi račune v
imenu in za račun prodajalca skladno s podpisanim dogovorom o načinu izstavljanja
računov.
(4) Obračun poslov sklenjenih na
izravnalnem trgu se izvrši najkasneje v roku dveh (2) delovnih dni po končanem
obračunskem obdobju.
(5) Klirinški agent izvede pobot
denarnih terjatev posameznega udeleženca z denarnimi obveznostmi, ki zapadejo na
isti poravnalni dan.
(6) Klirinški agent ima pravico do
spremembe obračunskega obdobja in o tem pisno obvesti udeležence finančne
poravnave najkasneje 30 (trideset) dni pred uveljavitvijo spremembe
obračunskega obdobja.
30. člen
(ugovor na račun)
(1) Morebitne napake ali nepravilnosti
na računu oziroma pobotu mora udeleženec finančne poravnave pisno sporočiti v
roku enega (1) delovnega dne od prejema.
(2) Klirinški agent poda pisni odgovor
na ugovor v roku enega (1) delovnega dne od prejema prijave napake. Odgovor na
ugovor je dokončen za namene finančne poravnave.
31. člen
(finančna poravnava)
(1) Finančna poravnava izravnalnega
trga se izvaja na poravnalni dan na osnovi izstavljenih računov za posamezno
obračunsko obdobje.
(2) Udeleženec finančne poravnave je
neto upnik, ko je obseg terjatev višji od obveznosti na določen poravnalni dan.
(3) Udeleženec finančne poravnave je
neto dolžnik, ko je obseg obveznosti višji od terjatev na določen poravnalni
dan.
(4) Poravnalni dan je peti (5.)
delovni dan od datuma izstavitve računov.
(5) Plačila morajo biti izvršena v
denarju.
32. člen
(finančna kritja)
(1) Udeleženec finančne poravnave je
dolžan položiti in vzdrževati finančno kritje kot zavarovanje za izpolnjevanje
obveznosti iz naslova sodelovanja na izravnalnem trgu v višini, obliki in
rokih, kot jih določi klirinški agent.
(2) Finančna kritja se lahko predloži
v obliki bančne garancije ali denarnega depozita.
(3) V primeru, da udeleženec finančne
poravnave nima že predloženih finančnih kritij pri Klirinškemu agentu, je
dolžan v roku 3 (treh) dni od podpisa pogodbe o sodelovanju v poravnalnem
sistemu klirinškega agenta, predložiti finančna kritja v pričakovanem obsegu
trgovanja oziroma najmanj 10.000 EUR. Klirinški agent lahko od udeleženca
finančne poravnave zahteva dodatna finančna kritja v primeru da ne izpolnjuje
svojih finančnih obveznosti ali znesek neto obveznosti na določen dan presega
razpoložljiva finančna kritja.
(4) Dodatno finančno kritje mora
udeleženec finančne poravnave predložiti na zahtevo Klirinškega agenta.
(5) Klirinški agent dnevno spremlja
stanje neto obveznosti in neto terjatev posameznega udeleženca finančne
poravnave. V primeru, da znesek neto obveznosti na določen dan presega
razpoložljiva finančna kritja, mora udeleženec finančne poravnave na zahtevo
Klirinškega agenta predložiti dodatna finančna kritja takoj oziroma najkasneje
en (1) delovni dan po prejemu pisne zahteve Klirinškega agenta.
(6) Če ima udeleženec finančne
poravnave svoje finančne obveznosti poravnane in neto obveznosti ne presegajo
razpoložljivih finančnih kritij, lahko pisno zahteva vrnitev dela ali celotnega
zneska predloženih dodatnih finančnih kritij.
(7) Klirinški agent sprosti finančna
kritja članu, ki mu preneha članstvo na izravnalnem trgu, pod pogojem, da je
omenjeni član izpolnil vse obveznosti izhajajoče iz njegove udeležbe na
izravnalnem trgu in obveznosti, ki izhajajo iz pogodbe o sodelovanju v
poravnalnem sistemu klirinškega agenta.
(8) Vsa finančna kritja, ki jih
predložijo udeleženci finančne poravnave v skladu s temi pravili, so pravno in
last udeleženca finančne poravnave in so prosta obveznosti za druge namene.
(9) Sistemski operater kot izvajalec
dejavnosti gospodarske javne službe sistemskega operaterja prenosnega omrežja
ni zavezan k predložitvi finančnih kritij.
33. člen
(bančna garancija)
(1) Upravičenec bančne garancije, ki
jo predloži udeleženec finančne poravnave, je klirinški agent. Bančna garancija
mora vsebovati klavzulo »brez ugovora«, »na prvi poziv« ali besede z enakim
pomenom. Bančna garancija mora vsebovati brezpogojno in nepreklicno obveznost
banke, da na prvo zahtevo upravičenca zagotovi plačilo zneska, določenega v
garanciji. Bančna garancija mora vsebovati tudi klavzulo, da je možna delna
unovčitev.
(2) Udeleženec finančne poravnave mora
pred predložitvijo bančne garancije obvestiti klirinškega agenta o namenu
predložitve bančne garancije ter pridobiti pisno potrditev, da je bančna
garancija določene banke sprejemljiva za klirinškega agenta.
(3) Klirinški agent si pridržuje
pravico odklonitve garancije banke, ki ni razvrščena po sistemu za ocenjevanje
pri uglednem mednarodnem ocenjevalnem podjetju oziroma je banka slabo ocenjena.
(4) Vse stroške nastale v postopku
unovčitve bančne garancije nosi udeleženec finančne poravnave, katerega bančna
garancija je bila unovčena.
34. člen
(denarni depozit)
(1) Finančna kritja v obliki denarnega
depozita posameznega udeleženca finančne poravnave se vodijo na depozitnem
podračunu v okviru depozitnega računa.
(2) S sredstvi na depozitnem podračunu
lahko na podlagi nepreklicnega pooblastila udeleženca finančne poravnave, da se
ta sredstva uporabljajo za namene finančne poravnave, ki izhajajo iz
sodelovanja v poravnalnem sistemu, razpolaga le klirinški agent.
(3) Organizator trga priznava obresti
na v denarju plačana kritja v višini obrestne mere, katero medsebojno
dogovorita poravnalna banka in klirinški agent. Klirinški agent o vsaki
spremembi načina obrestovanja pisno obvesti vse udeležence finančne poravnave.
(4) Obresti se obračunavajo mesečno in
se pripišejo na depozitni podračun ter se najmanj dvakrat letno nakažejo na
poslovni račun udeleženca finančne poravnave.
(5) Obresti se vodijo in obravnavajo
ločeno od predloženih finančnih kritij, razen če se klirinški agent in
udeleženec finančne poravnave ne dogovorita drugače.
35. člen
(neizpolnjevanje finančnih obveznosti)
(1) Za neizpolnjevanje finančnih
obveznosti se šteje vsak dogodek ali okoliščina, na podlagi katere klirinški
agent sklepa, da udeleženec finančne poravnave ni sposoben, ni videti sposoben
ali predvidoma ne bo sposoben zadostiti finančnim obveznostim.
(2) Dogodek ali okoliščino iz
prejšnjega odstavka tega člena predstavljajo predvsem:
-      
če udeleženec finančne poravnave ne poravna
zapadlih obveznosti;
-      
če udeleženec finančne poravnave ne predloži
zahtevanih finančnih kritij v predpisanem roku;
-      
če udeleženec finančne poravnave ne plačuje
svojih zapadlih obveznosti, prizna nesposobnost plačevanja svojih obveznosti
ali postane dejansko nezmožen plačevanja oziroma se ga šteje za nezmožnega
plačevanja;
-      
izterjava, rubeži, zaplembe in drugi postopki,
ki bremenijo udeleženca finančne poravnave, ali ki se začnejo zoper njegovo
premoženje, ki jih ni moč izvršiti v običajnem času;
-      
prenehanje članstva na izravnalnem trgu.
(3) V primeru, da udeleženec finančne
poravnave ne poravna svojih finančnih obveznosti, poravna njegove zapadle
obveznosti klirinški agent iz predloženih finančnih kritij.
(4) V primeru, da klirinški agent iz
sredstev finančnih kritij izpolni obveznosti udeleženca finančne poravnave, je
le-ta dolžan na prvi pisni poziv vplačati oziroma predložiti dodatna finančna
kritja v znesku, kot ga določi klirinški agent.
(5) Udeleženec finančne poravnave je
dolžan poravnati klirinškemu agentu vse stroške in izdatke, ki jih je imel v
zvezi z ukrepi ob neizpolnjevanju finančnih obveznosti.
36. člen
(obračun zamudnih obresti)
Če udeleženec finančne poravnave ne
izpolnjuje denarnih obveznosti pravočasno, ima klirinški agent pravico
obračunati zakonske zamudne obresti.
37. člen
(tržni nered, nezmožnost delovanja in
višja sila)
Organizator trga, klirinški agent in
udeleženec finančne poravnave niso odgovorni za neizpolnitev dela ali celote
svojih obveznosti iz sodelovanja na izravnalnem trgu, če je vzrok v delovanju
civilnih ali vojaških oblasti, ognja, poplave, delovnih sporov, nedelovanja
računalniških ali podatkovnih sistemov, dobave energije, embargu in drugih
upravičenih razlogih.
VII. KONČNA DOLOČBA
38. člen
(veljavnost pravil)
Ta pravila začnejo veljati naslednji dan po
objavi v Uradnem listu Republike Slovenije.
Št. 2012/SOT/Pr-IT/2012
Ljubljana, dne 27. julija 2012
EVA 2012-2430-0124
mag.
Karol Peter Peršolja l.r.
Direktor