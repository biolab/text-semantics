I.
Državni zbor ugotavlja, da zakonodajnega referenduma o Zakonu
o spremembah in dopolnitvah Zakona o interventnih ukrepih za zajezitev
epidemije COVID-19 in omilitev njenih posledic za državljane in gospodarstvo
(ZIUZEOP-A, EPA 1122-VIII) ni dopustno razpisati, ker gre za zakon iz prve
alineje drugega odstavka 90. člena Ustave Republike Slovenije (Uradni list RS,
št. 33/91-I, 42/97, 66/00, 24/03, 69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 35. izredni seji, dne 28. 4. 2020, sprejel Zakon o
spremembah in dopolnitvah Zakona o interventnih ukrepih za zajezitev epidemije
COVID-19 in omilitev njenih posledic za državljane in gospodarstvo (ZIUZEOP-A,
EPA 1122-VIII; v nadaljnjem besedilu: ZIUZEOP-A).
Vlada Republike Slovenije (v nadaljnjem besedilu: Vlada) je
dne 22. 4. 2020 Državnemu zboru v skladu s prvim odstavkom 21.a člena
Zakona o referendumu in o ljudski iniciativi (Uradni list RS, št. 26/07 –
uradno prečiščeno besedilo, 6/18 – odl. US in 52/20; v nadaljnjem besedilu:
ZRLI) predlagala sprejem Sklepa o nedopustnosti razpisa zakonodajnega
referenduma o Zakonu o spremembah in dopolnitvah Zakona o interventnih ukrepih
za zajezitev epidemije COVID-19 in omilitev njenih posledic za državljane in
gospodarstvo.
Prva alineja drugega odstavka 90. člena Ustave Republike
Slovenije določa, da referenduma ni dopustno razpisati o zakonih o nujnih
ukrepih za zagotovitev obrambe države, varnosti ali odprave posledic naravnih
nesreč. V skladu z določbo prvega odstavka 21.a člena ZRLI Državni zbor na
predlog Vlade sprejme sklep, s katerim ugotovi, da referenduma ni dopustno
razpisati, ker gre za zakon o nujnih ukrepih za zagotovitev obrambe države,
varnosti ali odprave posledic naravnih nesreč, takoj po preteku sedmih dni od
sprejetja zakona. Če Državni svet odloči, da glede zakona ne bo zahteval, da
Državni zbor pred razglasitvijo zakona o njem še enkrat odloča, Državni zbor
sprejme sklep takoj po prejemu obvestila o takšni odločitvi Državnega sveta.
Sklep mora vsebovati razloge, zaradi katerih referenduma ni dopustno razpisati.
ZIUZEOP-A, glede katerega je Vlada v skladu z drugim
odstavkom 90. člena Ustave Republike Slovenije in 21.a členom ZRLI
Državnemu zboru predlagala sprejetje sklepa o nedopustnosti razpisa
zakonodajnega referenduma, odpravlja posledice naravne nesreče epidemije
nalezljive bolezni SARS-CoV-2 (COVID-19; v nadaljnjem besedilu: epidemija
COVID-19) in predlaga omilitev njenih posledic za državljane in gospodarstvo. V
skladu z 8. členom Zakona o varstvu pred naravnimi in drugimi nesrečami (Uradni
list RS, št. 51/06 – uradno prečiščeno besedilo, 97/10 in 21/18 – ZNOrg) se za
naravno nesrečo šteje tudi množičen pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, v
marcu in aprilu 2020 pa se virus razširja tudi v Republiki Sloveniji, kljub
ukrepom, ki jih je Vlada sprejela za omejitev in zajezitev širjenja epidemije
COVID-19. Vsi ukrepi za zajezitev epidemije COVID-19 predstavljajo omejitev
javnega življenja in javnega zbiranja ljudi na območju Republike Slovenije, s
čimer nastajajo posledice na področju gospodarstva, kmetijstva, gozdarstva,
izpolnjevanja davčnih obveznosti, šibkejših družbenih skupin oziroma na vseh
ravneh družbe.
Izjemnost razmer, v katerih se je znašla Republika Slovenija
ob izbruhu epidemije COVID-19 in ki zahtevajo takojšen odziv države, izhaja
tako iz zgodovinskih virov, ki pričajo o tem, da predvidene posledice te
epidemije niso primerljive z nobenim dogodkom v zgodovini po drugi svetovni
vojni, gospodarske in socialne posledice pa svetovni viri primerjajo z veliko
gospodarsko krizo oziroma veliko depresijo iz leta 1929, ki se je iz Združenih
držav Amerike razširila na cel svet. Izjemnost razmer se kaže tudi v napovedih
gospodarskih gibanj, na primer Mednarodni denarni sklad Republiki Sloveniji
napoveduje padec rasti bruto družbenega proizvoda za osem odstotkov v letu
2020, prav tako druge institucije, ki se ukvarjajo z napovedovanjem navedenih
gibanj, napovedujejo konkretno upočasnitev gospodarske rasti oziroma padec
bruto družbenega proizvoda. Vse navedeno pa posledično, zaradi zastoja
gospodarskih dejavnosti, ki so posledica odlokov Vlade, s katerimi so se
določali ukrepi za zagotovitev javnega zdravja, pričakovano v najkrajšem času
povzroči socialne stiske in tudi posledice na drugih področjih življenja. Na
drugi strani pa je treba zagotoviti tudi, da bodo do nujnih pomoči upravičeni
le tisti, za katere se bo naknadno izkazalo, da jih je epidemija COVID-19
prizadela v taki meri, da jim bo pomoč dejansko pripomogla k preživetju, tako v
gospodarskem kot socialnem pomenu besede.
Zakon o interventnih ukrepih za zajezitev epidemije COVID-19
in omilitev njenih posledic za državljane in gospodarstvo (Uradni list RS, št.
49/20) in posledično tudi ZIUZEOP-A predstavljata pravno podlago za omilitev
posledic epidemije COVID-19 z ukrepi in popravki ukrepov, s katerimi se v nabor
ukrepov dodaja določene nove upravičence, ki so bili v Zakonu o interventnih
ukrepih za zajezitev epidemije COVID-19 in omilitev njenih posledic za
državljane in gospodarstvo izpuščeni, oziroma se določene ukrepe prilagaja na
način, da se čimprej, z jasnimi nameni in posledicami, zagotovi omilitev
posledic epidemije najširšemu možnemu krogu upravičencev z ukrepi, ki so bili v
postopku priprave predloga ZIUZEOP-A zaznani kot nujni. Specifični cilji
predlaganih ukrepov so ohranjanje delovnih mest in delovanja podjetij,
izboljšanje socialnega položaja ljudi, še posebej najbolj ogroženih zaradi
epidemije COVID-19, izredna pomoč samozaposlenim, izboljšanje likvidnosti
podjetij, posledično pa tudi primerna ureditev izvršbe in stečajnega postopka
za zagotovitev najnujnejših sredstev za preživetje prebivalstva Republike
Slovenije v času epidemije COVID-19. ZIUZEOP-A je po svoji naravi začasen, saj
ureja vsebino, povezano z epidemijo COVID-19 in sledi načelu varovanja zdravja
in življenja ljudi ter zagotavljanja likvidnosti gospodarskim subjektom. V luči
negotovosti v zvezi s posledicami epidemije COVID-19, ki se kažejo širom sveta,
zakonodajalec nima le pravice, temveč tudi dolžnost, da zakonodajo prilagaja
danim družbenim razmeram in jo tudi spreminja, če to narekujejo spremenjena
družbena razmerja. Nujni ukrepi, ki jih država sprejema za obvladovanje in
zmanjševanje negativnih posledic epidemije COVID-19 na prebivalstvo in
gospodarstvo, morajo biti čim bolj učinkoviti, njihova izvedba pa mora biti
hitra. Z ZIUZEOP-A se zaradi posledic epidemije COVID-19 določajo dodatni
ukrepi (na primer pomoč ranljivim skupinam, ki so bile z osnovnim zakonom
neupravičeno spregledane, tako na področju upravičenosti do mesečnega
temeljnega dohodka in oprostitve plačila prispevkov za socialno varnost kot
tudi na področju enkratnega solidarnostnega dodatka za ranljive skupine), s
katerimi se za čas trajanja ukrepov preprečujejo oziroma blažijo negativne
posledice epidemije COVID-19 za prebivalstvo ter gospodarstvo.
ZIUZEOP-A tako predstavlja nujni ukrep, s katerim bo, v
povezavi z osnovnim zakonom, omogočena takojšnja in učinkovita zagotovitev
odprave posledic naravne nesreče v Republiki Sloveniji tako za prebivalstvo kot
tudi gospodarstvo.
Iz navedenega Državni zbor ugotavlja, da se ZIUZEOP-A nanaša
na vsebino, glede katerega v skladu s prvo alinejo drugega odstavka 90. člena
Ustave Republike Slovenije razpis zakonodajnega referenduma ni dopusten, ker
zadevni zakon predstavlja zakon o nujnih ukrepih za zagotovitev odprave
posledic naravnih nesreč v smislu prve alineje drugega odstavka 90. člena
Ustave Republike Slovenije.
Št. 411-01/20-12/77
Ljubljana, dne 30. aprila 2020
EPA 1122-VIII
Državni zbor
Republike Slovenije
Igor Zorčič
predsednik