1. člen
(vsebina)
Ta uredba določa metodologijo za izračun stroškov cestninskih
cest in njihovo razdelitev na posamezne kategorije vozil oziroma cestninske
razrede.
2. člen
(upoštevanje stroškov)
(1) Pri izračunu stroškov cestninskih cest se
upoštevajo:
-       
stroški naložb v infrastrukturo,
-       
stroški vzdrževanja,
-       
stroški upravljanja in obratovanja,
-       
stroški cestninjenja,
-       
drugi upravičeni stroški (npr. stroški nadomestil za uporabo zemljišč,
ki so namenjena za cestno infrastrukturo).
(2) Povračilo stroškov naložb v infrastrukturo temelji
na pričakovani dobi trajanja infrastrukturnih elementov. Infrastrukturni elementi
in njihova doba trajanja so določeni v Prilogi 1, ki je sestavni del te
uredbe.
(3) Pri izračunu stroškov cestninskih cest se upoštevajo
vsi stroški, ki so nastali v času pred njihovim izračunom.
(4) Pri izračunu stroškov cestninskih cest se upoštevajo
tudi stroški financiranja, in sicer povprečna letna obrestna mera za najeta
posojila in donos na kapital.
3. člen
(stroški naložb v infrastrukturo)
(1) Stroški naložb v infrastrukturo zajemajo stroške
cestninskih cest, povezane z:
-       
razvojem cestne infrastrukture,
-       
vodenjem projektov,
-       
planiranjem,
-       
predhodnimi raziskavami zemljišč,
-       
projektiranjem,
-       
arheologijo,
-       
gradnjo,
-       
upravičenimi dodatnimi stroški,
-       
stroški financiranja gradnje,
-       
donosnostjo kapitalskih naložb ali stopnjo dobička,
-       
investicijskim vzdrževanjem in rekonstrukcijo cestne infrastrukture,
razen stroškov izvajanja nalog, ki jih upravljavec cestninskih cest v skladu s
koncesijsko pogodbo in zakonom, ki ureja Družbo za avtoceste v Republiki
Sloveniji, opravlja v imenu in za račun države.
(2) Stroški naložb v infrastrukturo se izračunajo po
metodi stalne inventarizacije, ki temelji na historičnih podatkih o stroških naložb
v infrastrukturo po posameznih vrstah infrastrukturnih elementov, in sicer na
njihovi:
-       
revalorizirani nabavni vrednosti,
-       
povprečni dobi trajanja posamezne vrste infrastrukturnega elementa, ob
upoštevanju stroškov financiranja in donosa na kapital.
(3) Inventar infrastrukturnih elementov se ugotovi na
podlagi računovodskih evidenc osnovnih sredstev upravljavca cestninskih cest.
(4) Revalorizirana vrednost neamortiziranih
infrastrukturnih elementov se določi na podlagi indeksa rasti cen življenjskih
potrebščin v Republiki Sloveniji, ki ga ugotovi in objavi Statistični urad
Republike Slovenije.
(5) V primeru odsotnosti podatkov o povprečni dobi
trajanja posamezne vrste infrastrukturnih elementov v Republiki Slovenije se
lahko njena povprečna doba trajanja določi z uporabo podatkov o povprečni dobi
trajanja primerljivih infrastrukturnih elementov v tujini (npr. zaradi
primerljivih tehničnih specifikacij pri projektiranju in gradnji, podobnih
podnebnih razmer).
(6) Stroški naložb v infrastrukturo se določijo na
podlagi izračuna iz Priloge 2, ki je sestavni del te uredbe.
4. člen
(stroški in donos kapitala)
(1) Letni stroški naložb v infrastrukturo se ob
upoštevanju donosa na kapital in stroškov financiranja izračunajo na podlagi
splošne anuitetne enačbe iz Priloge 3, ki je sestavni del te uredbe.
(2) Pri določitvi stopnje donosa na vloženi kapital se
upošteva povprečna stopnja dolgoročnega zadolževanja Republike Slovenije,
povečana za tveganje upravljavca cestninskih cest.
(3) Pri določitvi stroškov kapitala in zadolževanja se
upošteva utemeljeno referenčno obdobje.
5. člen
(stroški vzdrževanja)
Stroški vzdrževanja so stroški v zvezi z izvajanjem del
rednega vzdrževanja cestninskih cest po pravilniku, ki ureja redno vzdrževanje
javnih cest, in drugi stroški v zvezi z zagotavljanjem varnosti in pretočnosti
cestninskih cest (npr. stroški, povezani z vzpostavljanjem prevoznosti ob
naravnih in drugih nesrečah, z izvajanjem intervencijskih ukrepov za
odstranjevanje in zavarovanje ovir na cestninskih cestah, z izvajanjem
spremljanja na zahtevnih geotehničnih objektih).
6. člen
(stroški upravljanja in obratovanja)
Stroški upravljanja in obratovanja so stroški v zvezi z
upravljanjem in obratovanjem cestninskih cest, katerega obseg določata zakon,
ki ureja Družbo za avtoceste v Republiki Sloveniji, in koncesijska pogodba, ter
donos na zemljišča v lasti upravljavca cestninskih cest.
7. člen
(stroški cestninjenja)
Stroški cestninjenja so:
-       
stroški izgradnje, namestitve in vzdrževanja objektov za cestninjenje,
cestninske opreme in plačilnih sistemov,
-       
stroški obratovanja in upravljanja cestninskega sistema,
-       
stroški cestninskega nadzora.
8. člen
(drugi upravičeni stroški cestninskih cest)
Med druge upravičene stroške cestninskih cest spadajo zlasti
stroški nadomestil za uporabo zemljišč, namenjenih za cestno infrastrukturo.
9. člen
(načini porazdelitve stroškov cestninskih cest)
(1) Stroški cestninskih cest se med posamezne cestninske
razrede oziroma kategorije vozil porazdelijo na naslednje načine:
-       
proporcionalna porazdelitev stroškov,
-       
utežena kapacitetna porazdelitev stroškov,
-       
utežena obtežbena porazdelitev stroškov,
-       
kategorijsko specifična porazdelitev stroškov.
(2) Pri proporcionalni porazdelitvi stroškov se
upoštevajo podatki o opravljenem prometnem delu posamezne kategorije vozila. Za
določitev deležev opravljenega prometnega dela posameznih kategorij vozil se
lahko uporabijo podatki o dejansko opravljenem prometnem delu ali pa se uporabi
napoved opravljenega prometnega dela za določeno obdobje.
(3) Pri kapacitetni porazdelitvi stroškov se upošteva
vpliv posameznih kategorij vozil (npr. velikost vozil, potrebna medsebojna razdalja,
pospeševanje, vpliv obremenitve na dimenzioniranje strukturnih elementov) na
dimenzioniranje infrastrukturnih elementov. Kapacitetni faktorji
ekvivalentnosti za posamezno kategorijo vozil so določeni v Prilogi 4, ki je
sestavni del te uredbe.
(4) Pri obtežbeni porazdelitvi stroškov se upošteva
vpliv obremenitve vozil na utrujanje voziščne konstrukcije. Po tem načinu
porazdelitve stroškov cestninskih cest se med posamezne kategorije vozil
porazdelijo zlasti stroški vzdrževanja obrabno-zaporne plasti prevleke ceste.
Za izračun porazdelitve stroškov, ki so posledica škodnega učinka prometne
obremenitve, se upoštevajo faktorji ekvivalentnosti iz Priloge 5, ki je
sestavni del te uredbe.
(5) Pri kategorijsko specifični porazdelitvi stroškov se
stroški cestninskih cest razdelijo med posamezne skupine kategorij vozil v
deležih, ki jih mora povrniti posamezna skupina, ne glede na njeno prometno
delo. Znotraj posamezne skupine kategorije vozil se njej pripadajoči stroški
porazdelijo glede na relativni delež prometnega dela upoštevanih kategorij
vozil.
10. člen
(porazdelitev stroškov naložb v infrastrukturo)
Stroški naložb v infrastrukturo se med posamezne kategorije vozil
delijo na proporcionalni, kapacitetni in kategorijsko specifični način
porazdelitve stroškov. Način porazdelitve stroškov naložb v infrastrukturo je
odvisen od posamezne vrste infrastrukturnih elementov in je določen v Prilogi
6, ki je sestavni del te uredbe.
11. člen
(porazdelitev stroškov vzdrževanja)
Stroški vzdrževanja se med posamezne kategorije vozil delijo
na kategorijsko specifični, proporcionalni in kapacitetni način porazdelitve
stroškov.
12. člen
(porazdelitev stroškov upravljanja in drugih upravičenih
stroškov)
(1) Stroški upravljanja in obratovanja ter donos na
vrednost zemljišč se med posamezne kategorije vozil delijo na proporcionalni
način porazdelitve stroškov.
(2) Drugi upravičeni stroški cestninskih cest iz
8. člena te uredbe se med posamezne kategorije vozil delijo na kapacitetni
način porazdelitve stroškov.
13. člen
(porazdelitev stroškov cestninjenja)
Stroški cestninjenja se med posamezne kategorije vozil delijo
na kategorijsko specifični način porazdelitve stroškov.
KONČNA DOLOČBA
14. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-20/2019
Ljubljana, dne 18. julija 2019
EVA 2019-2430-0015
Vlada Republike Slovenije
Marjan Šarec
Predsednik

Priloga 1: Doba
trajanja infrastrukturnih elementov
Priloga 2: Izračun
stroškov naložb v infrastrukturo
Priloga 3: Letni
stroški naložb v infrastrukturo
Priloga 4:
Porazdelitev stroškov cestninjenja
Priloga 5: Faktorji
ekvivalentnosti
Priloga 6: Načini in
pripadajoči deleži delitve stroškov naložb v infrastrukturo po vrsti
infrastrukturnega elementa