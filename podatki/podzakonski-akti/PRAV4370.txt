1. člen
(1) Ta pravilnik določa vrste, osnovne elemente, pisave,
grafične prikaze, materiale, konstrukcije, mere, način izdelave in načine
postavljanja znakov za označevanje zavarovanih območij naravnih vrednot (v
nadaljnjem besedilu: zavarovanih območij) v naravi.
(2) Ta pravilnik določa tudi način označevanja naravnih
vrednot v naravi.
2. člen
Označujejo se širša in ožja zavarovana območja državnega in lokalnega
pomena oziroma njihovi deli, lahko pa tudi naravne vrednote in poti v
zavarovanih območjih oziroma na naravnih vrednotah, ki so namenjene
predstavitvi in usmerjanju obiskovalcev (v nadaljnjem besedilu: poti).
3. člen
(1) Znaki so označevalni, usmerjevalni, informacijski in
opozorilni (piktogrami), katerih osnovni elementi, pisave, grafični prikazi,
materiali, konstrukcije, mere, načini izdelave in načini postavljanja znakov so
podrobneje določeni v prilogi, ki je sestavni del tega pravilnika.
(2) Znaki za zavarovana območja, ki jih je ustanovila država,
se označijo z napisom “REPUBLIKA SLOVENIJA”.
(3) Zavarovana območja ali naravne vrednote, ki imajo
mednarodni pomen, se lahko označijo s simboli mednarodnih organizacij.
(4) Zavarovana območja, ki jih je ustanovila lokalna
skupnost, se lahko skladno s predpisi lokalne skupnosti označijo z imenom
lokalne skupnosti.
(5) Če se zavarovana območja oziroma njihovimi deli, ki jih
je ustanovila država, prekrivajo z zavarovanimi območji oziroma deli, ki jih je
ustanovila lokalna skupnost, se ta območja označijo na način iz prvega do
četrtega odstavka tega člena.
(6) Če ima zavarovano območje ali upravljavec določen znak
(logo), se le-ta lahko uporabi na znakih.
(7) Znakom ni dovoljeno dodajati vsebin, ki niso v skladu s
tem pravilnikom.
4. člen
(1) Označevalni znaki so znaki, s katerimi se označujejo
zavarovana območja, njihovi deli oziroma njihove meje ter posamezne naravne
vrednote. Vsebovati morajo vrsto zavarovanega območja ali zvrst naravne
vrednote ter njihovo ime.
(2) Usmerjevalni znaki so znaki, s katerimi se obvešča o
smeri gibanja k zavarovanem območju ali naravni vrednoti oziroma določa smer
gibanja v zavarovanem območju ali na naravni vrednoti.
(3) Informacijski znaki so znaki, s katerimi se opozarja,
pojasnjuje ali obvešča o pojavih, dejstvih oziroma omejitvah, povezanih z
zavarovanimi območji ali naravnimi vrednotami.
(4) Opozorilni znaki (piktogrami) so znaki, s katerimi se
opozarja na pravila ravnanja, prepovedi oziroma na dejstva ali okoliščine v zvezi
z zavarovanimi območji, njihovimi deli ali naravnimi vrednotami.
5. člen
(1) Znaki se morajo postaviti na način in na mestih, ki ne
ogrožajo zavarovanega območja ali naravne vrednote.
(2) Znaki se lahko postavijo samostojno ali več skupaj.
(3) Zavarovana območja, deli zavarovanih območij ali naravne
vrednote se označijo z označevalnimi znaki na mejah oziroma znotraj meja
zavarovanih območij, zlasti ob javnih cestah (v nadaljnjem besedilu: cestah) in
javnih poteh ter na mestih, kjer je pričakovati vstop ljudi v zavarovano
območje, ali ob naravni vrednoti.
(4) Usmerjevalni znaki se postavijo zlasti ob cestah, poteh,
dostavnih poteh, kolovozih, parkiriščih, križiščih, sečiščih poti ipd. ter na
mestih, kjer je potrebno usmeriti ljudi na določeno pot ali k zavarovanem
območju, delu zavarovanega območja ali naravni vrednoti.
(5) Informacijski znaki se postavijo zlasti na mestih, kjer
so urejene vstopne točke (npr. parkirišča, pobiranje vstopnin) za večje število
ljudi, oziroma na mestih, kjer so izhodišča za obiskovanje (npr. razgledišča,
začetek poti, počivališča). Postavijo se znotraj zavarovanih območij, njihovih
delov ali ob naravnih vrednotah.
(6) Opozorilni znaki se postavijo na mestih, kjer je treba
opozoriti na pravila ravnanja, prepovedi oziroma na dejstva ali okoliščine, ki
jih je potrebno upoštevati. Postavijo se na mejah ali znotraj zavarovanih
območij, njihovih delov ali ob naravnih vrednotah. Opozorilni znaki se lahko
uporabijo tudi za označitev mej zavarovanih območij, njihovih delov ali
naravnih vrednot.
(7) Znaki iz tretjega, četrtega in petega odstavka tega člena
se postavijo v skladu z zakonom, ki ureja javne ceste, in drugimi predpisi, ki
urejajo prometno signalizacijo in prometno opremo na javnih cestah, če se
postavijo na mestih za katere se uporabljajo navedeni predpisi.
6. člen
(1) Znaki se postavijo na podlagi načrta postavitve znakov (v
nadaljnjem besedilu: načrt), ki ga pripravi upravljavec zavarovanega območja
ali oseba iz drugega ali tretjega odstavka 7. člena tega pravilnika.
(2) Z načrtom se določi način (sistem) postavitve znakov,
mesta postavitve znakov, vrste znakov na posameznih mestih in razlogi
postavitev znakov.
(3) Načrt ima naslednje obvezne sestavine:
-       
topografski načrt zavarovanega območja, njegovega dela ali naravne
vrednote, kjer se nameravajo postaviti znaki;
-       
določitev načina (sistema) označevanja, ki mora biti enoten za celotno
območje označevanja;
-       
določitev mest posameznih postavitev znakov;
-       
določitev posameznih vrst in vsebin znakov;
-       
določitev konkretnega položaja znakov za posamezna mesta.
(4) Pred postavitvijo znakov je treba z načrtom seznaniti
organizacijo, pristojno za ohranjanje narave, razen v primeru iz drugega
odstavka 7. člena tega pravilnika.
7. člen
(1) Upravljavec zavarovanega območja zagotovi postavitev
znakov v zavarovanem območju, njegovem delu ali naravni vrednoti oziroma v
zvezi z zavarovanim območjem, njegovimi deli ali naravnimi vrednotami.
(2) Organizacija, pristojna za ohranjanje narave, zagotovi
postavitev znakov na naravnih vrednotah državnega pomena in v zavarovanih
območjih oziroma v zvezi z njimi, ki jih je ustanovila država in nimajo svojega
upravljavca ter predlaga lokalnim skupnostim način označitve naravnih vrednot
lokalnega pomena na njihovih območjih.
(3) Lokalna skupnost zagotovi postavitev znakov na naravnih
vrednotah lokalnega pomena na svojem območju in v zavarovanih območjih, ki jih
je ustanovila in nimajo svojega upravljavca.
(4) Osebe iz prvega, drugega in tretjega odstavka tega člena
morajo znake vzdrževati in skrbeti zanje kot dober gospodar ter jih po potrebi
tudi zamenjati.
8. člen
Inšpekcijski nadzor nad izvajanjem določb tega pravilnika
izvajajo inšpektorji, pristojni za ohranjanje narave.

Priloga
1: Označevanje zavarovanih območij naravnih vrednot

Pravilnik o označevanju zavarovanih območij
naravnih vrednot (Uradni list RS, št. 117/02) vsebuje naslednjo prehodno in
končno določbo:
»9. člen
(1) Znake za označevanje zavarovanih območij, njihovih delov
ali naravnih vrednot je treba uskladiti z določbami tega pravilnika najkasneje
v desetih letih po uveljavitvi tega pravilnika.
(2) Ne glede na določbo prejšnjega odstavka se morajo znaki,
ki jih je treba zamenjati, izdelati in postaviti skladno z določbami tega
pravilnika.
10. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
pravilnika o označevanju zavarovanih območij naravnih vrednot (Uradni list RS,
št. 53/05) vsebuje naslednjo končno določbo:
»2. člen
Ta pravilnik začne veljati petnajsti dan po objavi v Uradnem
listu Republike Slovenije.«.