1. člen
(vsebina sklepa)
Ta sklep določa metodologijo za izračun celotnih stroškov
poslovanja vzajemnega sklada iz prvega odstavka 249. člena Zakona o
investicijskih skladih in družbah za upravljanje (Uradni list RS, št. 31/15,
81/15, 77/16, 77/18, 161/21 in 101/22 – ZOAIS; v nadaljnjem besedilu: ZISDU-3)
ter način in roke objave podatka o celotnih stroškov poslovanja vzajemnega
sklada.
2. člen
(metodologija za izračun celotnih stroškov poslovanja
vzajemnega sklada)
(1) Celotni stroški poslovanja obsegajo tekoče stroške iz
Priloge VII k Delegirani uredbi Komisije (EU) 2017/653 z dne 8. marca 2017 o
dopolnitvi Uredbe (EU) št. 1286/2014 Evropskega parlamenta in Sveta o
dokumentih s ključnimi informacijami o paketnih naložbenih produktih za male
vlagatelje in zavarovalnih naložbenih produktih (PRIIP) z določitvijo
regulativnih tehničnih standardov glede prikaza, vsebine, pregleda in revizije
dokumentov s ključnimi informacijami ter pogojev za izpolnitev zahteve po
posredovanju takih dokumentov (UL L št. 100 z dne 12. aprila 2017, stran 1),
zadnjič spremenjeni z Delegirano uredbo Komisije (EU) 2022/975 z dne 17. marca
2022 o spremembi regulativnih tehničnih standardov iz Delegirane uredbe (EU)
2017/653 v zvezi s podaljšanjem prehodne ureditve iz člena 14(2) navedene
uredbe in spremembi regulativnih tehničnih standardov iz Delegirane uredbe (EU)
2021/2268 glede datuma začetka uporabe navedene uredbe (v nadaljnjem besedilu:
Delegirana uredba 2017/653/EU).
(2) Tekoči stroški se izračunajo v skladu z metodologijo iz
Priloge VI k Delegirani uredbi 2017/653/EU.
3. člen
(način in rok objave podatka o CSP)
(1) Družba za upravljanje podatek o tekočih stroških objavi v
dokumentu s ključnimi informacijam v obsegu in na način kot ga določa Priloga
VII k Delegirani uredbi 2017/653/EU.
(2) Izračun tekočih stroškov temelji na najnovejših podatkih
kot to določa 82. točka Priloge VI k Delegirani uredbi 2017/653/EU, podatki pa
se posodabljajo in revidirajo v skladu s 15. in 16. členom Delegirane uredbe
2017/653/EU.
4. člen
(arhiv podatkov o tekočih stroških)
(1) Družba za upravljanje vodi arhiv podatkov o izračunanih
in objavljenih tekočih stroških, ki mora biti dosegljiv na mestu, ki je v
dokumentu s ključnimi informacijami naveden kot splošni vir dodatnih informacij
za vlagatelje kot to določa 83. točka Priloge VI k Delegirani uredbi
2017/653/EU.
(2) V tem arhivu družba za upravljanje hrani tudi podatke o
izračunanih celotnih stroških poslovanja za obdobje pred uveljavitvijo tega sklepa,
ki jih prikaže ločeno in z ustrezno obrazložitvijo.
KONČNI DOLOČBI
5. člen
(prenehanje sklepa)
Z dnem uveljavitve tega sklepa preneha veljati Sklep o
celotnih stroških poslovanja vzajemnega sklada (Uradni list RS, št. 100/15).
6. člen
(uveljavitev sklepa)
Ta sklep začne veljati 1. januarja 2023.
Št. 00701-5/2022-3
Ljubljana, dne 1. decembra 2022
EVA 2022-1611-0121
Predsednica sveta
Agencije za trg vrednostnih
papirjev
Anka Čadež