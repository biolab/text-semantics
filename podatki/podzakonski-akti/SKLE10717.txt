1. SPLOŠNE DOLOČBE
1. člen
(vsebina sklepa)
Ta sklep določa dodatne pogoje, ki jih mora izpolnjevati
upravljavec alternativnih investicijskih skladov (v nadaljnjem besedilu:
upravljavec AIS), ki opravlja storitve gospodarjenja s finančnimi instrumenti
in pomožne storitve.
2. člen
(pojmi)
Za namene tega sklepa veljajo naslednje opredelitve pojmov:
1.     
»stranka« je vsaka fizična ali pravna oseba ali celota premoženja, ki
nima pravne osebnosti, za katero upravljavec AIS opravlja storitve
gospodarjenja s finančnimi instrumenti ali pomožne storitve, pri čemer je:
a.   
profesionalna stranka tista stranka, ki ima ustrezno strokovno znanje in
izkušnje, da lahko sama sprejema investicijske odločitve in oceni tveganje,
povezano z njimi, in ki je v skladu z 207. do 209. členom Zakona o trgu
finančnih instrumentov (Uradni list RS, št. 108/10 – ZTFI-UPB3,
78/11, 55/12, 105/12 – ZBan-1J in 63/13 – ZS-K; v nadaljnjem
besedilu: ZTFI) v zvezi s prvim odstavkom 164. člena Zakona o upravljavcih
alternativnih investicijskih skladov (Uradni list RS, št. 32/15; v nadaljnjem
besedilu: ZUAIS) obravnavana kot profesionalna stranka in
b.   
neprofesionalna stranka vsaka druga stranka razen profesionalne;
2.     
»pomemben poslovni proces« je operativni proces ali funkcija, pri kateri
bi napaka ali izpad v njenem izvajanju povzročila pomembno prekinitev v
poslovanju upravljavca AIS ali njeno poslovanje v skladu s predpisi ali
ogrozila njegovo finančno trdnost, razen:
a.     pridobivanja
svetovalnih ali drugih storitev, ki niso sestavni del opravljanja
investicijskih storitev in poslov oziroma pomožnih investicijskih storitev (v
nadaljevanju: investicijske storitve), kot na primer pravno svetovanje,
usposabljanje zaposlenih, fizično in tehnično varovanje,
b.     pridobivanje
standardiziranih storitev, vključno s storitvami v zvezi s podatki o trgovanju
s finančnimi instrumenti;
3.     
»trajni nosilec podatkov« je sredstvo, ki omogoča stranki shraniti nanjo
osebno naslovljene informacije na način, ki ji bo omogočal dostop do teh
informacij ter njihovo reprodukcijo v nespremenjeni obliki v določenem časovnem
obdobju, glede na namen teh informacij;
4.     
»mesto izvrševanja naročil« pomeni organizirani trg, MTF, sistematičnega
internalizatorja, vzdrževalca trga ali drugega zagotovitelja likvidnosti
(liquidity provider) ali subjekt, ki v tretji državi opravlja funkcijo, podobno
funkcijam zgoraj navedenih.
2. POROČANJE O KAPITALSKI USTREZNOSTI
3. člen
(poročanje o kapitalski ustreznosti)
Upravljavec AIS, ki izračunava zahtevani kapital v skladu z
drugim odstavkom 164. člena ZUAIS v zvezi s prvim odstavkom 193. člena ZTFI in
ob predpisani smiselni uporabi določb glede minimalnega kapitala banke na
podlagi zakona, ki ureja bančništvo, poroča o izračunu kapitalske zahteve, ki
izhaja iz opravljanja storitev gospodarjenja in pomožnih storitev, skladno s
Sklepom o poročanju o kapitalu in kapitalskih zahtevah borznoposredniških družb
(Uradni list RS, št. 74/09, 80/11 (90/11 – popr.) in 33/12).
3. SPLOŠNE ORGANIZACIJSKE ZAHTEVE
4. člen
(dodatne organizacijske zahteve)
Upravljavec AIS, ki opravlja storitve gospodarjenja s
finančnimi instrumenti in pomožne storitve:
1.     
ne glede na določbo 62. člena Uredbe 231/2013 vedno organizira službo
notranje revizije v skladu z 8. členom Sklepa o pogojih za opravljanje
investicijskih in drugih storitev za borznoposredniške družbe (Uradni list RS,
št. 106/07, 5/08, 80/11 in 20/14; v nadaljnjem besedilu);
2.     
v notranjih postopkih uredi ukrepe v zvezi z nasprotji interesov iz 198.
člena ZTFI in 4. poglavja Sklepa o pogojih za opravljanje investicijskih in
drugih storitev za borznoposredniške družbe;
3.     
vzpostavi sisteme, postopke in mehanizme za preprečevanje in odkrivanje
zlorab trga iz prvega odstavka 9. člena Sklepa o pogojih za opravljanje investicijskih
in drugih storitev za borznoposredniške družbe;
4.     
poleg sistemov obvladovanja tveganj iz Oddelka 3 Uredbe 231/2013 v svoje
politike in postopke obvladovanja tveganj ustrezno vključi tudi zahteve iz
določbe 7. člena Sklepa o pogojih za opravljanje investicijskih in drugih
storitev za borznoposredniške družbe o upravljanju tveganj.
5. člen
(postopek reševanja pritožb neprofesionalnih strank)
Upravljavec AIS, ki opravlja storitve gospodarjenja s
finančnimi instrumenti in pomožne storitve, vzpostavi in vzdržuje učinkovite
ter pregledne postopke za razumno in hitro reševanje pritožb neprofesionalnih
strank, ter vodi evidenco o prejetih pritožbah ter ukrepih, sprejetih za
njihovo reševanje.
6. člen
(ekonomske koristi)
Za upravljavca AIS, ki opravlja storitve gospodarjenja s
finančnimi instrumenti in pomožne storitve se smiselno uporablja 15. člen
Sklepa o pogojih za opravljanje investicijskih in drugih storitev za
borznoposredniške družbe, v zvezi z dovoljenimi spodbudami.
7. člen
(opravljanje storitev gospodarjenja s finančnimi instrumenti
in pomožnih storitev)
(1) Upravljavec AIS za opravljanje storitev
gospodarjenja s finančnimi instrumenti in pomožnih storitev organizira posebno organizacijsko
enoto, ki je funkcionalno in prostorsko ločena od enot, ki opravljajo storitve
upravljanja alternativnih investicijskih skladov.
(2) Upravljavcu AIS ni potrebno izpolnjevati zahteve iz
prejšnjega odstavka tega člena, če lahko kadarkoli dokaže, da glede na naravo,
obseg in kompleksnost storitev in poslov, ki jih opravlja, njegovo poslovanje v
skladu z ZUAIS, relevantnimi določbami zakona, ki ureja trg finančnih
instrumentov, in tem sklepom ni ogroženo, ter sprejme ustrezno ureditev za
preprečevanje oziroma obvladovanje nasprotij interesov.
(3) Upravljavec AIS za opravljanje storitev
gospodarjenja s finančnimi instrumenti in pomožnih storitev glede na obseg in
kompleksnost teh storitev zaposluje zadostno število oseb, ki izpolnjujejo
pogoje za opravljanje poslov borznega posrednika iz ZTFI.
8. člen
(vsebina in način vodenja evidenc)
(1) Upravljavec AIS vodi evidenco strank iz tretjega
odstavka 202. člena ZTFI z naslednjo vsebino:
1.     
podatki o stranki v skladu s predpisi o preprečevanju pranja denarja in
financiranja terorizma;
2.     
podatki o razvrstitvi strank na neprofesionalne, profesionalne in
primerne nasprotne stranke, skupaj z razlogi za razvrstitev;
3.     
podatki o znanju in izkušnjah strank, potrebnih za izvajanje pojasnilne
obveznosti iz 214. člena ZTFI.
(2) Upravljavec AIS vodi evidenco naročil in poslov s
finančnimi instrumenti iz četrtega odstavka 202. člena ZTFI z vsebino, določeno
v 7. in 8. členu Uredbe Komisije (ES) št. 1287/2006 z dne 10. avgusta
2006 o izvajanju Direktive 2004/39/ES Evropskega parlamenta in Sveta v zvezi z
obveznostmi vodenja evidenc za investicijske družbe, poročanjem o transakcijah,
tržno preglednostjo, sprejemanjem finančnih instrumentov v trgovanje in pojmi,
opredeljenimi v navedeni direktivi (UL L 241, 2. 9. 2006, str. 1).
(3) Upravljavec AIS evidence, ki navajajo ustrezne
pravice in obveznosti upravljavca AIS in stranke na podlagi pogodbe o
opravljanju investicijskih storitev, ali pogoje, po katerih upravljavec AIS
opravlja storitve za stranko, hrani najmanj toliko časa, kolikor traja odnos s
stranko.
9. člen
(prenos pomembnih poslovnih procesov na zunanje izvajalce)
(1) Upravljavec AIS mora pri sklenitvi pogodbe o prenosu
izvajanja pomembnih poslovnih procesov zagotoviti, da pri tem ne pride do
prenosa odgovornosti upravljavca AIS in njegovih organov vodenja ali nadzora v
zvezi s spoštovanjem pravil, ki se uporabljajo pri opravljanju posameznih
storitev, in nadzora nad spoštovanjem teh pravil, na druge osebe, ter da
pogoji, na podlagi katerih je upravljavec AIS pridobil dovoljenje za
opravljanje storitev gospodarjenja s finančnimi instrumenti in pomožne
storitve, ostanejo izpolnjeni.
(2) Upravljavec AIS mora zagotoviti ustrezno skrbnost
pri sklenitvi, izvajanju ali prekinitvi pogodbe o prenosu pomembnih poslovnih
procesov na zunanjega izvajalca, zlasti pa mora zagotoviti, da:
1.     
ima zunanji izvajalec sposobnost, zmogljivost in vsa zakonsko zahtevana
dovoljenja, da funkcije, storitve ali dejavnosti, opravlja zanesljivo in
strokovno;
2.     
zunanji izvajalec storitve izvaja učinkovito; upravljavec AIS mora
vzpostaviti metode za ocenjevanje standarda uspešnosti izvajalca storitev;
3.     
zunanji izvajalec ustrezno nadzoruje izvajanje funkcij in primerno
upravlja s tveganji, ki so povezana z zunanjim izvajanjem;
4.     
ima sprejete ustrezne postopke, če ugotovi, da zunanji izvajalec ne more
opravljati funkcij učinkovito in v skladu z veljavnimi predpisi;
5.     
ima ustrezne zmogljivosti za učinkovit nadzor funkcij, oddanih v zunanje
izvajanje, in upravljanje s tveganji, povezanimi z zunanjim izvajanjem, ter
nadzorovati navedene funkcije in upravljati navedena tveganja; če je pogodba o
prenosu pomembnih poslovnih procesov sklenjena z zunanji izvajalcem, ki je
sestavni del iste investicijske skupine kot upravljavec AIS, se pri tem
ustrezno upošteva možnost vplivanja upravljavca AIS na zunanjega izvajalca;
6.     
zunanji izvajalec upravljavcu AIS razkrije vse dogodke, ki bi lahko
pomembno vplivali na njegovo zmožnost izvajanja funkcij na učinkovit način in v
skladu z veljavnimi predpisi;
7.     
lahko, če je potrebno, prekine pogodbo o prenosu pomembnih poslovnih
procesov na drugo osebo brez posledic za kontinuiteto in kakovost izvajanja
storitev za stranke;
8.     
zunanji izvajalec spoštuje navodila upravljavca AIS;
9.     
imajo upravljavec AIS sam, njegov revizor in Agencija učinkovit dostop
do podatkov, ki se nanašajo na dejavnosti, oddane v zunanje izvajanje, in na
poslovne prostore zunanjega izvajalca;
10.  
zunanji izvajalec varuje vse zaupne informacije, ki zadevajo upravljavca
AIS in njene stranke;
11.  
zunanji izvajalec izvaja določbe 9. člena tega sklepa za osebe, ki imajo
pri njem smiselno položaj zadevne osebe;
12.  
imata upravljavec AIS in zunanji izvajalec vzpostavljen krizni načrt za
izvajanje ukrepov v primeru kriznega dogodka ter zagotovljeno redno testiranje
varnostne opreme, če je to potrebno ob upoštevanju funkcije, storitve ali
dejavnosti.
(3) Pogodba o prenosu izvajanja pomembnih poslovnih
procesov mora biti sklenjena v pisni obliki.
4. DRUGE ZAHTEVE V ZVEZI Z OPRAVLJANJEM STORITEV
GOSPODARJENJA IN POMOŽNIH STORITEV
10. člen
(varstvo finančnih instrumentov in denarnih sredstev strank)
Upravljavec AIS, za namene zaščite pravic strank v zvezi s
finančnimi instrumenti in denarnimi sredstvi, ki pripadajo strankam, izpolnjuje
naslednje zahteve:
1.     
vodi evidence, dokumentacijo in račune, na način, da lahko kadarkoli in
takoj razloči med denarnimi sredstvi in finančnimi instrumenti oziroma
sredstvi, ki jih vodi za eno stranko, in sredstvi, ki jih vodi za druge stranke
in lastnimi sredstvi;
2.     
vodi in vzdržuje dokumentacijo, evidence in račune na način, ki
zagotavlja njihovo točnost, zlasti njihovo pravilnost v zvezi s finančnimi
instrumenti in denarnimi sredstvi, ki jih vodi za stranko;
3.     
redno usklajuje interne evidence, dokumentacijo in račune v zvezi s
finančnimi instrumenti in denarnimi sredstvi oziroma sredstvi strank, z računi
in evidencami kakršnihkoli tretjih oseb, ki vodijo ta sredstva;
4.     
zagotovi, da je mogoče ločeno identificirati finančne instrumente
strank, ki so deponirani pri tretji osebi od lastnih finančnih instrumentov te
tretje osebe in od finančnih instrumentov upravljavca AIS, bodisi z drugačno
naslovljenostjo računov strank pri tretjih osebah, ali s sprejemom drugih
enakovrednih ukrepov, s katerimi se doseže enaka stopnja zaščite;
5.     
sprejme ukrepe, potrebne za zagotovitev, da se denarna sredstva stranke,
ki so deponirana v skladu z 12. členom tega sklepa, vodijo na računu ali na
računih, identificiranih ločeno od računov, na katerih se vodijo denarna
sredstva upravljavca AIS;
6.     
uvede takšno organizacijsko ureditev, s katero se v največji meri
zmanjša tveganje izgube ali zmanjšanja sredstev stranke ali pravic v zvezi s
temi sredstvi, ki nastane kot posledica zlorabe sredstev, goljufije, slabega
administriranja sredstev, nezadostnega vodenja evidenc ali malomarnosti.
11. člen
(deponiranje finančnih instrumentov strank)
(1) Upravljavec AIS sme deponirati finančne instrumente,
ki jih vodi za račun strank, na enega ali več računov finančnih instrumentov,
odprtih pri tretji osebi, pod pogojem, da upravljavec AIS vrši izbiro in
periodični nadzor te tretje osebe in ureditev vzpostavljeno pri tej tretji
osebi za hrambo in vodenje finančnih instrumentov stranke, z ustrezno
strokovnostjo, usposobljenostjo in skrbnostjo.
(2) Prvi odstavek tega člena se ne uporablja v primeru,
kadar ima stranka na podlagi zakonskih določb skrbnika, pri katerem že ima
odprt račun na podlagi skrbniške pogodbe.
(3) Upravljavec AIS pri izbiri tretje osebe iz
prejšnjega odstavka upošteva njeno strokovnost in tržni ugled, kakor tudi
kakršne koli pravne zahteve ali tržne prakse povezane z vodenjem ali hrambo
finančnih instrumentov strank, ki bi lahko negativno vplivale na pravice
strank.
(4) Tretja oseba, pri kateri namerava upravljavec AIS
hraniti ali voditi finančne instrumente za račun druge osebe oziroma za račun
svojih strank, mora biti predmet specifične pravne ureditve in nadzora, ki
velja za takšno hrambo in vodenje finančnih instrumentov v pravni ureditvi
države domicila te tretje osebe.
(5) Upravljavec AIS ne sme hraniti ali voditi finančnih
instrumentov za račun svojih strank pri tretji osebi iz tuje države, v kateri
ne obstajajo predpisi, ki bi urejali hrambo in vodenje finančnih instrumentov
za račun drugih oseb, razen če so izpolnjeni naslednji pogoji:
1.     
če značilnost finančnih instrumentov ali narava Investicijskih storitev
v zvezi s temi finančnimi instrumenti zahteva, da so ti finančni instrumenti
deponirani pri tretji osebi iz tuje države;
2.     
če se finančni instrumenti vodijo za račun profesionalne stranke in ta
stranka pisno zahteva da upravljavec AIS njene finančne instrumente vodi pri
tretji osebi v tuji državi.
(6) Upravljavec AIS, ki vodi finančne instrumente strank
v centralnem depoju prek svojega računa v centralnem depoju ali prek drugega
vmesnega poddepozitarja, skladno z določbami 247. člena ZTFI vzpostavi in vodi
poddepoje finančnih instrumentov strank in sicer tako, da za vsako stranko pri
sebi oblikuje poddepo, na katerem evidenčno ločeno vodi finančne instrumente te
stranke.
12. člen
(deponiranje denarnih sredstev stranke)
(1) Upravljavec AIS ob prejemu denarnih sredstev
stranke, ta sredstva nemudoma deponira na enega ali več računov, odprtih pri
enem od naslednjih:
1.     
centralni banki,
2.     
banki s sedežem v Republiki Sloveniji,
3.     
kreditni instituciji, ki ima dovoljenje pristojnega organa v skladu z
zakonom ali drugim predpisom države članice, sprejetim zaradi prenosa Direktive
2013/36/EU,
4.     
banki s sedežem v tretji državi, ki ima dovoljenje pristojnega organa
ali
5.     
kvalificiranem skladu denarnega trga iz 13. člena tega sklepa, razen če
ima stranka na podlagi zakonskih določb skrbnika, pri katerem že ima odprt
račun na podlagi skrbniške pogodbe.
(2) Poseben denarni račun iz 267. člena ZTFI je račun,
ki ga upravljavec AIS odpre pri subjektu iz prvega odstavka tega člena.
(3) Upravljavec AIS, ki ne deponira denarnih sredstev
strank pri centralni banki, s profesionalno skrbnostjo:
1.     
izbere in imenuje kreditno institucijo iz prvega odstavka tega člena,
pri kateri so oziroma bodo deponirana denarna sredstva strank;
2.     
vrši periodični pregled izbrane kreditne institucije, ali le-ta izpolnjuje
kriterije na podlagi katerih jo je upravljavec AIS izbrala za deponiranje
denarnih sredstev strank;
3.     
vrši periodični pregled ureditve vodenja denarnih sredstev strank pri
izbrani kreditni instituciji.
(4) Pri izbiri kreditne institucije iz prvega odstavka
tega člena upravljavec AIS upošteva strokovnost in tržni ugled takih
institucij, in sicer z namenom, da zagotovi varstvo pravic strank, kakor tudi
kakršne koli zakonske zahteve ali tržno prakso, povezano z vodenjem denarnih
sredstev strank, ki bi lahko imeli negativne učinke na pravice strank.
13. člen
(kvalificirani sklad denarnega trga)
(1) Kvalificirani sklad denarnega trga iz 5. točke
prvega odstavka 12. člena tega sklepa je KNPVP ali drug investicijski sklad, ki
ga nadzira Agencija oziroma pristojni organ države članice in ima dovoljenje
Agencije oziroma drugega pristojnega organa ter izpolnjuje naslednje pogoje:
1.     
primarni naložbeni cilj je ohranjanje stalne nominalne čiste vrednosti
sredstev sklada ali stalne vrednosti začetnega vložka vlagatelja povečanega za
dobiček;
2.     
z namenom doseganja primarnega naložbenega cilja, so sredstva sklada
naložena izključno v prvovrstne instrumente denarnega trga z zapadlostjo ali
preostalo zapadlostjo največ 397 dni, ali z rednim prilagajanjem donosa,
skladnim s tako zapadlostjo, in s tehtano povprečno zapadlostjo 60 dni.
Sredstva sklada so lahko naložena tudi v depozite pri kreditnih institucijah;
3.     
zagotavlja izplačila na dan poravnave ali najkasneje naslednji delovni
dan.
(2) Šteje se, da je instrument denarnega trga iz 2.
točke prvega odstavka tega člena prvovrsten, če izpolnjuje pogoje, ki jih za
prvovrstne instrumente denarnega trga predpisuje sklep Agencije, ki ureja tipe
in vrste investicijskih skladov.
14. člen
(informacije za stranke in morebitne stranke)
Upravljavec AIS v skladu z 212. členom ZTFI zagotovi, da vse
informacije, ki jih posreduje neprofesionalnim strankam ali morebitnim
neprofesionalnim strankam, in vse informacije, ki jih bodo zelo verjetno
prejele neprofesionalne stranke ali morebitne neprofesionalne stranke,
izpolnjujejo naslednje pogoje:
1.     
vključujejo naziv upravljavca AIS;
2.     
so točne, zlasti pa ne poudarjajo morebitnih koristi investicijske
storitve ali finančnega instrumenta brez poštene in vidne navedbe vseh
morebitnih tveganj;
3.     
so zadostne in so predstavljene tako, da jih bo verjetno razumel
povprečen pripadnik ciljne skupine strank, v katero so usmerjene, ali za katero
je verjetno, da jih bo prejela;
4.     
ne prikrivajo, slabijo ali zamegljujejo pomembnih dejstev, izjav ali
opozoril;
5.     
kadar vsebujejo primerjave ponujenih storitev, finančnih instrumentov
ali ponudnikov storitev, morajo biti izpolnjeni naslednji pogoji:
a.     primerjava
je smiselna in predstavljena na pošten in uravnotežen način;
b.     navedeni
so viri informacij, ki so bili uporabljeni za primerjavo;
c.     vključena
so ključna dejstva in predpostavke, uporabljene za primerjavo;
6.     
kadar vsebujejo navedbo pretekle uspešnosti finančnega instrumenta,
finančnega indeksa ali ponujene storitve, morajo biti izpolnjeni naslednji
pogoji:
a.     navedba ni
najbolj vidna lastnost sporočila;
b.     vsebujejo
ustrezne podatke o uspešnosti, ki se nanašajo na predhodnih pet let ali na
celotno obdobje, za katero je bil finančni instrument ponujen, finančni indeks
vzpostavljen ali se je investicijska storitev opravljala, če je to obdobje krajše
od petih let, ali na daljše obdobje, če tako določi upravljavec AIS, v vsakem
primeru pa navedene informacije o uspešnosti zajemajo zaključena 12-mesečna
obdobja;
c.     referenčno
obdobje in vir informacij sta jasno navedena;
d.     vsebujejo
vidno opozorilo, da se podatki nanašajo na preteklost in da pretekla uspešnost
ni zanesljiv kazalec rezultatov v prihodnosti;
e.     kadar se
navedba opira na podatke, izražene v valuti, ki ni valuta države članice, v
kateri prebiva stranka ali morebitna stranka, vsebujejo jasno navedbo valute in
tudi opozorilo, da se lahko dobički povečajo ali zmanjšajo zaradi valutnih
nihanj;
f.      kadar
navedba temelji na bruto uspešnosti, so razkriti učinki provizij, opravnin in
drugih stroškov;
7.     
kadar informacija vsebuje ali se nanaša na simulirano preteklo
uspešnost, se mora nanašati na finančni instrument ali finančni indeks,
izpolnjeni pa morajo biti tudi naslednji pogoji:
a.     simulirana
pretekla uspešnost temelji na dejanski pretekli uspešnosti enega ali več
finančnih instrumentov ali finančnih indeksov, ki so enaki kakor zadevni
finančni instrument ali so podlaga zanje;
b.     za
dejansko preteklo uspešnost iz podtočke a. so izpolnjeni pogoji iz 6.a do 6.c,
6.e in 6.f točke prvega odstavka tega člena;
c.     informacija
vsebuje vidno opozorilo, da se podatki nanašajo na simulirano preteklo
uspešnost in da pretekla uspešnost ni zanesljiv kazalec prihodnje uspešnosti;
8.     
kadar informacije vsebujejo podatke o pričakovani uspešnosti, morajo
biti izpolnjeni naslednji pogoji:
a.     ne
temeljijo na simuliranih preteklih donosih ali se sklicujejo nanje;
b.     temeljijo
na razumnih predpostavkah, ki jih podpirajo objektivni podatki;
c.     kadar
temeljijo na bruto uspešnosti, so razkriti učinki provizij, opravnin in drugih
stroškov;
d.     vsebujejo
vidno opozorilo, da taka predvidevanja niso zanesljiv kazalec donosov v
prihodnosti;
9.     
kadar se informacije nanašajo na določeno davčno obravnavo, je v njih
vidno navedeno, da je ta davčna obravnava odvisna od posameznih okoliščin vsake
stranke in se lahko v prihodnje spreminja;
10.  
ne uporabljajo imena nobenega nadzornega organa na način, ki bi
namigoval ali nakazoval, da ta organ podpira ali odobrava produkte ali storitve
upravljavca AIS;
11.  
so skladne z informacijami iz 16. do 19. člena tega sklepa.
15. člen
(pogodba o opravljanju storitev iz prvega odstavka 163.
člena ZUAIS in splošni pogoji poslovanja)
(1) Za pogodbo o opravljanju storitev iz prvega odstavka
163. člena ZUAIS (v nadaljnjem besedilu: pogodba) se smiselno uporablja 216.
člen ZTFI.
(2) Upravljavec AIS v pogodbi ali v splošnih pogojih
poslovanja neprofesionalni stranki razkrije informacije iz 16. do 19. člena
tega sklepa.
(3) Upravljavec AIS v pogodbi ali v splošnih pogojih
poslovanja profesionalni stranki razkrije informacije iz 3. in 4. točke prvega
odstavka 18. člena tega sklepa.
(4) V primeru, da se storitve iz prvega odstavka 163.
člena ZUAIS nanašajo na enote KNPVP se šteje, da so v prospektu oziroma
dokumentu s ključnimi podatki za vlagatelje, izdelanemu na podlagi predpisov,
ki urejajo njihovo poslovanje, vsebovane ustrezne informacije v zvezi s finančnim
instrumentom in stroški, povezanimi s tem finančnim instrumentom.
(5) Upravljavec AIS obvesti stranke o spremembah
splošnih pogojev poslovanja in spremembah ostalih informacij v zvezi s
storitvami za stranke, ki se nanašajo na bistvene spremembe informacij iz 16.
do 19. člena tega sklepa tako, da jim posreduje obvestilo z navedbami katere
določbe oziroma informacije se spreminjajo in kako se glasijo ter kje se nahaja
čistopis spremenjenih splošnih pogojev poslovanja oziroma dokumentov, ki
vsebujejo spremembe informacij. V obvestilu mora biti navedeno, da lahko
stranka na izrecno zahtevo prejme čistopis teh dokumentov tudi po pošti.
Upravljavec AIS mora stranki dopustiti primeren rok za zavrnitev sprememb
zgoraj navedenih dokumentov in v obvestilu navesti kakšne možnosti ima stranka
v tem primeru.
(6) V primeru da upravljavec AIS neprofesionalne stranke
vabi k sklenitvi pogodbe tako, da je ponudbi ali povabilu k sklenitvi pogodbe
priložen obrazec za odgovor ali sicer natančno določen način odgovora, takšno
vabilo vsebuje informacije iz 16. do 19. člena tega sklepa, razen če je za
sklenitev pogodbe potrebna dokumentacija, ki že vsebuje te informacije.
(7) Ne glede na prvi odstavek tega člena lahko
upravljavec AIS informacije iz 16. do 19. člena tega sklepa objavi samo na
svoji spletni strani, če:
1.     
ima stranka dostop do interneta, kar dokazuje s tem, da upravljavcu AIS
posreduje ustrezen naslov elektronske pošte, na katero bo prejemala obvestila
upravljavca AIS, za katera se bosta stranka in upravljavec AIS dogovorili, da
se posredujejo po elektronski pošti;
2.     
se stranka v pogodbi o gospodarjenju s finančnimi instrumenti ali
kasneje pisno strinja, da bo s temi informacijami seznanjena prek spletne
strani;
3.     
upravljavca AIS stranko preko elektronske pošte obvesti o naslovu
spletne strani ter mestu, kjer so te informacije dostopne;
4.     
so informacije, objavljene na spletni strani upravljavca AIS, ažurne in
točne;
5.     
so informacije, objavljene na spletni strani upravljavca AIS, strankam
neprekinjeno dostopne.
16. člen
(informacije o upravljavcu AIS in njegovih storitvah, ki jih
opravlja na podlagi 163. člena ZUAIS)
(1) Upravljavec AIS neprofesionalni stranki razkrije
naslednje informacije o sebi in storitvah, ki jih opravlja na podlagi 163.
člena ZUAIS:
1.     
firmo in sedež ter kontaktne podatke, ki jih stranke potrebujejo, da
lahko učinkovito komunicirajo z upravljavcem AIS;
2.     
navedbo jezika, v katerem lahko stranka komunicira z upravljavcem AIS
ter prejema dokumente in druge informacije;
3.     
načine komunikacije, ki se bodo uporabljali med upravljavcem AIS in
stranko, vključno, če je primerno, z načini pošiljanja in prejemanja naročil;
4.     
izjavo, da ima upravljavec AIS dovoljenje za opravljanje storitev
gospodarjenja s finančnimi instrumenti oziroma gospodarjenja s finančnimi
instrumenti in pomožnih storitev, ter ime in kontaktni naslov nadzornega
organa, ki je dovoljenje izdal;
5.     
če upravljavec AIS uporablja storitve borznoposredniške družbe oziroma
odvisnega borznoposredniškega zastopnika, navedbo tega dejstva in države
članice, v kateri je upravljavec AIS oziroma odvisni borznoposredniški
zastopnik registriran;
6.     
način in roke pošiljanja poročil iz 242., 262. in 265. člena ZTFI ter
drugih primerljivih poročil o opravljanju posameznih storitev;
7.     
če upravljavec AIS vodi finančne instrumente ali denarna sredstva
stranke, kratek opis ukrepov, ki jih upravljavec AIS sprejme, da zagotovi
zaščito finančnih instrumentov in denarnih sredstev stranke, vključno s
podrobnostmi o sistemu jamstva iz 12. poglavja ZTFI oziroma drugi ustrezni
odškodninski shemi za stranke ali jamstvenem sistemu, ki se uporablja za
upravljavca AIS zaradi njegovih dejavnosti v državi članici;
8.     
opis, lahko tudi v obliki povzetka, politike obvladovanja nasprotij
interesov, ki jo upravljavec AIS vzdržuje v skladu z drugo alinejo 4. člena tega
sklepa.
(2) Upravljavec AIS, če stranka to zahteva, razkrije
nadaljnje podrobne podatke o navedeni politiki obvladovanja nasprotij interesov
pisno na papirju ali na trajnem nosilcu podatkov, pri čemer je dovoljeno
razkritje na trajnem nosilcu podatkov, ki ni papir le, če je to običajen način
izmenjave podatkov med upravljavcem AIS in stranko in se je stranka izrecno
odločila, da želi prejeti to razkritje na ta način. Upravljavec AIS lahko
razkritje zagotovi tudi na način iz sedmega odstavka 15. člena tega sklepa.
(3) Upravljavec AIS pri opravljanju storitve
gospodarjenja s finančnimi instrumenti vzpostavi primerno metodo ocenjevanja in
primerjave, ki bo smiselno merilo, na podlagi investicijskih ciljev stranke in
vrst finančnih instrumentov, vključenih v portfelj stranke, da bo stranka lahko
ocenila kvaliteto opravljanja te storitve, ter stranki razkrije še naslednje
dodatne informacije:
1.     
informacije o načinu in pogostosti vrednotenja finančnih instrumentov v
portfelju stranke,
2.     
podrobnosti o vsakem prenosu procesov opravljanja storitve gospodarjenja
z vsemi finančnimi instrumenti ali sredstvi ali z delom finančnih instrumentov
ali sredstev v portfelju stranke na zunanjega izvajalca;
3.     
navedbo merila uspešnosti, ki se uporablja za primerjavo uspešnosti
portfelja stranke.
17. člen
(informacije o finančnih instrumentih)
(1) Upravljavec AIS v splošne informacije o finančnih
instrumentih vključi tudi
1.     
opis tveganj, povezanih s posamezno vrsto finančnega instrumenta,
vključno z obrazložitvijo stopnje vzvoda in njegovimi učinki ter tveganjem
izgube celotne naložbe;
2.     
opis tveganja nestanovitnosti cen posamezne vrste finančnih instrumentov
in morebitnih omejitev na razpoložljivem trgu za take instrumente;
3.     
dejstvo, da lahko stranka zaradi poslov s posamezno vrsto finančnih
instrumentov, poleg stroškov pridobivanja instrumentov prevzame tudi dodatne
finančne in druge obveznosti, vključno s pogojnimi obveznostmi;
4.     
pojasnilo o morebitnih zahtevah po kritju ali podobnih obveznostih, ki
se nanašajo na posamezno vrsto finančnih instrumentov.
(2) Kadar upravljavec AIS stranki posreduje informacije
o finančnem instrumentu, ki je predmet javne ponudbe in je bil v zvezi z njim
objavljen prospekt v skladu z 2. poglavjem ZTFI oziroma primerljivimi predpisi,
upravljavec AIS stranko obvesti o dostopnosti tega prospekta.
(3) Če je verjetno, da so tveganja, povezana s posamezno
vrsto finančnega instrumenta, ki je sestavljen iz dveh ali več različnih
finančnih instrumentov ali storitev, večja od tveganj, povezanih s katerim koli
od njegovih sestavnih delov, upravljavec AIS zagotovi primeren opis njegovih
sestavnih delov, ter način, kako medsebojni vpliv med njimi povečuje tveganja.
(4) Kadar posamezna vrsta finančnega instrumenta
vključuje jamstvo tretje osebe, morajo informacije o jamstvu obsegati dovolj
podrobnosti o izdajatelju jamstva in jamstvu, da stranki omogočajo pošteno
oceno jamstva.
18. člen
(informacije o ravnanju s finančnimi instrumenti in
denarnimi sredstvi strank)
(1) Upravljavec AIS obvesti stranko o načinih vodenja
finančnih instrumentov in denarnih sredstev v skladu s pododdelkom 7.2.5. ZTFI
v zvezi s prvim odstavkom 164. člena ZUAIS, še posebej pa:
1.     
o odgovornosti upravljavca AIS za vsa dejanja ali opustitve dejanj
tretje osebe, pri kateri se vodijo finančni instrumenti in denarna sredstva
stranke ter za posledice, ki jih lahko utrpi stranka, zaradi nesolventnosti
tretje osebe;
2.     
o tveganjih, kadar na podlagi posamezne nacionalne zakonodaje finančnih
instrumentov in denarnih sredstev stranke, ki jih vodi tretja oseba, ni mogoče
identificirati ločeno od drugih finančnih instrumentov, ki jih vodi tretja
oseba;
3.     
o tem, da je vodenje računa finančnih instrumentov in denarnih sredstev
predmet zakonodaje v jurisdikciji, ki ni jurisdikcija države članice, pri čemer
upravljavec AIS izrecno navede, da se lahko pravice stranke v zvezi s temi
finančnimi instrumenti ali denarnimi sredstvi razlikujejo;
4.     
kadar ima tretja oseba, pri kateri se vodijo finančni instrumenti in
denarna sredstva stranke, pravico unovčenja ali zastavno pravico v zvezi z navedenimi
finančnimi instrumenti ali denarnimi sredstvi, o tveganjih, ki izhajajo iz
tega.
(2) Upravljavec AIS ob pridobitvi soglasja stranke iz
drugega odstavka 203. člena ZTFI v zvezi s prvim odstavkom 164. člena ZUAIS
stranki zagotovi jasne, popolne in natančne podatke o obveznostih ter
odgovornosti upravljavca AIS glede uporabe finančnih instrumentov, vključno s
pogoji za njihovo vračilo, ter o tveganjih, ki izhajajo iz tega. Upravljavec
AIS posreduje razkritje stranki pisno na papirju, na drugem trajnem nosilcu
podatkov pa le, če je to običajen način izmenjave podatkov med
borznoposredniško družbo in stranko in se je stranka izrecno odločila, da želi
prejeti to razkritje na ta način in ne na papirju.
19. člen
(informacije o stroških in drugih plačilih)
Upravljavec AIS stranki zagotovi informacije o stroških in
povezanih plačilih, ki vsebujejo naslednje sestavine:
1.     
skupno ceno, ki jo plača stranka za finančni instrument ali
investicijsko storitev, vključno z vsemi povezanimi pristojbinami, provizijami,
opravninami in izdatki, ter vsemi davki, ki se plačajo prek upravljavca AIS,
ali, če ni mogoče navesti točne cene, osnovo za izračun skupne cene, tako da jo
lahko stranka preveri, pri čemer so postavke ustrezno razporejene;
2.     
kadar je del skupne cene iz 1. točke tega člena izražen v tuji valuti,
navedbo valute ter veljavnega menjalnega razmerja in stroškov v zvezi z menjavo
valute;
3.     
opozorilo, da lahko nastanejo drugi stroški, vključno z davki, povezani
s posli s finančnim instrumentom ali z investicijsko storitvijo, ki niso
plačani prek upravljavca AIS;
4.     
podrobnosti o izvedbi posla in plačilih.
20. člen
(presoja primernosti in ustreznosti)
(1) Upravljavec AIS pri presoji iz prvega in drugega
odstavka 214. člena ZTFI v zvezi s prvim odstavkom 164. člena ZUAIS upošteva:
1.     
v zvezi z znanjem in izkušnjami stranke:
a.     vrste
storitev, poslov in finančnih instrumentov, s katerimi je stranka seznanjena;
b.     naravo,
količino in pogostost poslov, ki jih je stranka že sklenila;
c.     stopnjo
izobrazbe in poklic stranke;
2.     
v zvezi s finančnim položajem stranke:
a.     vire in
velikost rednih dohodkov stranke;
b.     likvidno
premoženje stranke, njene naložbe in nepremičnine;
c.     finančne
obveznosti stranke;
3.     
v zvezi z naložbenimi cilji stranke:
a.     namen in
pričakovano trajanje naložbe;
b.     profil
tveganosti stranke in njene preference glede prevzemanja tveganj.
(2) Upravljavec AIS se pri presoji iz prvega odstavka
tega člena lahko zanese na podatke, ki ji jih je posredovala stranka, razen če
ve ali bi moral vedeti, da so informacije zastarele, nepopolne ali zavajajoče.
(3) Upravljavec AIS stranke ne sme spodbujati pri
zavrnitvi posredovanja informacij iz drugega odstavka 214. člena ZTFI.
(4) Upravljavec AIS lahko ravna v skladu z
215. členom ZTFI tudi pri opravljanju storitev iz prvega odstavka
163. člena ZUAIS v zvezi z naslednjimi finančnimi instrumenti iz pete
alineje prve točke 215. člena ZTFI:
1.     
finančni instrument se ne šteje za izvedeni finančni instrument;
2.     
obstajajo pogoste priložnosti za odsvojitev, odkup ali drugačno
realizacijo finančnega instrumenta po cenah, ki so javno dostopne tržnim
udeležencem in so tržne cene ali cene, dane na voljo ali potrjene s sistemi
vrednotenja, ki so neodvisni od izdajatelja;
3.     
ne vključuje nikakršne dejanske ali morebitne obveznosti za stranko, ki
presega stroške pridobivanja finančnega instrumenta;
4.     
ustrezni in razumljivi podatki o značilnostih finančnega instrumenta so
javno na voljo, tako da ima stranka možnost, da presodi, ali naj sklene posel s
finančnim instrumentom ali ne.
21. člen
(vsebina obračuna o opravljenem poslu)
(1) Upravljavec AIS mora stranki predložiti obračun o
opravljenem poslu iz 236. člena ZTFI v zvezi s prvim odstavkom 164. člena
ZUAIS, ki vsebuje najmanj naslednje podatke:
1.     
firmo in sedež upravljavca AIS;
2.     
ime in priimek ter naslov ali firmo in sedež stranke;
3.     
datum in čas sklenitve posla;
4.     
vrsto naročila;
5.     
mesto izvršitve naročila;
6.     
oznako finančnega instrumenta;
7.     
vrsto posla (nakup oziroma prodaja);
8.     
količino;
9.     
ceno za enoto;
10.  
skupno vrednost;
11.  
skupno vsoto zaračunanih provizij in stroškov;
12.  
dolžnosti stranke v zvezi s poravnavo posla, vključno s časovnim rokom
za plačilo ali izročitev finančnih instrumentov, kot tudi podatke o računu
vrednostnih papirjev, če ta podatek predhodno ni bil sporočen stranki.
(2) Upravljavec AIS mora, če neprofesionalna stranka to
zahteva, provizije in stroške iz 11. točke prvega odstavka tega člena ustrezno
razčleniti.
(3) Če je bila nasprotna pogodbena stranka v poslu
upravljavec AIS ali druga oseba iz investicijske skupine, ki ji pripada upravljavec
AIS, ali druga stranka upravljavca AIS, mora upravljavec AIS stranki to dejstvo
razkriti na obračunu, razen če je bilo naročilo izvedeno prek sistema
trgovanja, ki omogoča anonimno trgovanje.
(4) Kadar se naročilo izvaja v tranšah, lahko
upravljavec AIS stranki posreduje informacije iz 9. točke prvega odstavka tega
člena o ceni posamezne tranše ali o povprečni ceni. Če navede povprečno ceno,
mora upravljavec AIS neprofesionalni stranki na zahtevo zagotoviti informacije
o ceni posamezne tranše.
(5) Upravljavec AIS lahko zagotovi stranki informacije
iz prvega odstavka tega člena z uporabo standardnih oznak, če zagotovi tudi
razlago uporabljenih oznak.
22. člen
(poročilo o stanju naložb z obračunom poslov)
(1) Upravljavec AIS mora stranki predložiti poročilo o
stanju naložb z obračunom poslov iz 242. člena ZTFI v zvezi s prvim odstavkom
167. člena ZUAIS, ki vsebuje najmanj naslednje podatke:
1.     
firmo in sedež upravljavca AIS;
2.     
ime in priimek ter naslov ali firmo in sedež stranke ter ime ali drugo
oznako računa stranke,
3.     
poročilo o sestavi in vrednosti portfelja stranke na začetku in na koncu
obdobja poročanja, vključno s podrobnimi podatki o vsakem finančnem
instrumentu, njegovi tržni ali pošteni (če tržna vrednost ni na voljo)
vrednosti in stanju denarnih sredstev ter donosnosti portfelja v obdobju
poročanja;
4.     
skupni znesek pristojbin in stroškov, nastalih med obdobjem poročanja, z
razčlembo vsaj skupnih provizij za upravljanje in skupnih stroškov, povezanih z
izvedbo poslov;
5.     
primerjava uspešnosti v obdobju, ki ga pokriva poročilo, z merilom
uspešnosti dogovorjenim med upravljavcem AIS in stranko;
6.     
skupni znesek dividend, obresti in drugih plačil, prejetih v obdobju
poročanja, iz naslova finančnih instrumentov v portfelju stranke;
7.     
informacije o drugih korporacijskih dejanjih, iz katerih izhajajo
pravice v zvezi s finančnimi instrumenti v portfelju stranke;
8.     
podatke iz 3. do 12. točke prvega odstavka 21. člena tega sklepa za vse
posle, sklenjene v obdobju poročanja.
(2) Upravljavec AIS mora podatke iz 4. točke prvega
odstavka tega člena na zahtevo stranke ustrezno razčleniti.
(3) Če pogodba sklenjena med upravljavcem AIS in
neprofesionalno stranko o opravljanju storitev gospodarjenja s finančnimi
instrumenti stranke dovoljuje vodenje portfelja z vzvodom, se mora periodično
poročilo stranki predložiti najmanj enkrat mesečno.
23. člen
(izpisek o stanju in prometu na računu)
Upravljavec AIS mora stranki predložiti poročilo o stanju in
prometu na računu iz 262. člena ZTFI v zvezi s prvim odstavkom 164. člena
ZUAIS, ki vsebuje poleg podatkov iz 262. člena ZTFI še podatke o tem, v kakšnem
obsegu so bili finančni instrumenti v obdobju poročanja predmet poslov na
podlagi soglasja stranke iz drugega odstavka 203. člena ZTFI in podatke o
nadomestilih, ki stranki pripadajo iz teh poslov. Če upravljavec AIS navedene
dodatne podatke predloži stranki na način iz 21. ali 22. člena tega sklepa, ji
teh podatkov ni treba ponovno predlagati na način iz prvega stavka tega člena.
24. člen
(način posredovanja izpiskov)
Upravljavec AIS mora podatke iz 21. do 23. člena tega sklepa
stranki posredovati pisno na papirju, na drugem trajnem nosilcu podatkov pa le,
če je to običajen način izmenjave podatkov med borznoposredniško družbo in
stranko in se je stranka izrecno odločila, da želi prejeti to razkritje na ta
način in ne na papirju.
25. člen
(podatki o odprtih nekritih pozicijah)
Upravljavec AIS, ki opravlja storitve gospodarjenja s
finančnimi instrumenti, neprofesionalno stranko obvesti o vseh morebitnih
izgubah, ki presegajo vnaprej določeni prag, dogovorjen med upravljavcem AIS in
stranko, v zvezi z nekritimi odprtimi pozicijami v izvedenih finančnih
instrumentih. Upravljavec AIS obvestilo iz prvega stavka tega člena stranki
posreduje najkasneje do konca delovnega dne, v katerem je bil presežen prag,
ali, če je prag presežen na nedelovni dan, do konca naslednjega delovnega dne.
26. člen
(investicijsko svetovanje)
(1) Investicijsko svetovanje iz alineje a) 2. točke
prvega odstavka 163. člena ZUAIS je dajanje osebnih priporočil stranki bodisi
na njeno zahtevo bodisi na pobudo upravljavca AIS glede enega ali več poslov v
zvezi s finančnimi instrumenti.
(2) Za namene opredelitve izraza »investicijsko
svetovanje«, ki ga upravljavec AIS opravlja kot pomožno storitev, je osebno
priporočilo tisto priporočilo, ki je dano osebi kot stranki, potencialni stranki
ali pooblaščencu stranke ali potencialne stranke.
(3) Dano priporočilo mora biti predstavljeno na za osebo
primeren način ali pa mora temeljiti na obravnavi okoliščin, v katerih se
nahaja navedena oseba, in se nanaša na eno od naslednjih ravnanj:
1.     
nakup, prodajo, vpis, zamenjavo, odsvojitev, držanje ali prevzem
določenega finančnega instrumenta (underwriting);
2.     
uveljavljanje ali neuveljavljanje kakršnih koli pravic, ki izhajajo iz
določenega finančnega instrumenta za nakup, prodajo, vpis, zamenjavo ali odsvojitev
finančnega instrumenta.
(4) Priporočilo ni osebno priporočilo, če je podano
izključno preko distribucijskih poti ali javno objavljeno.
5. PRAVILA V ZVEZI S PRESOJO NAJBOLJŠEGA MOŽNEGA IZIDA
ZA STRANKO
27. člen
(kriteriji najboljše izvedbe)
(1) Upravljavec AIS mora pri izvajanju naročil stranke
upoštevati naslednje kriterije za določanje sorazmernega pomena dejavnikov iz
226. člena ZTFI v zvezi s prvim odstavkom 164. člena ZUAIS:
1.     
značilnosti stranke, vključno z uvrstitvijo stranke v kategorijo profesionalnih
ali neprofesionalnih strank;
2.     
značilnosti naročila stranke;
3.     
značilnosti finančnih instrumentov, ki so predmet naročila stranke;
4.     
značilnosti morebitnih mest izvrševanja naročil strank.
(2) Upravljavec AIS mora pri določitvi najboljšega
možnega izida za neprofesionalno stranko določiti skupno vrednost posla, ki
vključuje ceno finančnega instrumenta in vse stroške, ki jih v zvezi z izvedbo
posla nosi stranka, ne glede na to, kdo je prejemnik plačila teh stroškov.
Kadar upravljavec AIS v skladu s svojo politiko izvrševanja naročil strank
lahko naročilo v zvezi s posameznim instrumentom izvede na več mestih
izvrševanja naročil, mora pri oceni izida za neprofesionalno stranko upoštevati
tudi svoje provizije, ki jih zaračuna stranki, pri čemer teh provizij ne sme
strukturirati tako, da s tem diskriminira posamezna mesta izvrševanja naročil.
28. člen
(politika izvrševanja naročil)
Upravljavec AIS mora svojo politiko izvrševanja naročil strank
enkrat letno preučiti v skladu s prvim odstavkom 229. člena ZTFI v zvezi s
prvim odstavkom 164. člena ZUAIS. Ob spremembah okoliščin v zvezi s poslovanjem
upravljavca AIS, ki bi lahko bistveno vplivale na njegovo politiko izvrševanja
naročil strank in predvsem na njegovo dosledno doseganje najboljšega možnega
izida za stranke, mora upravljavec AIS nemudoma preučiti svojo politiko
izvrševanja naročil.
29. člen
(informacije o politiki izvrševanja naročil)
(1) Upravljavec AIS mora stranki pred začetkom
opravljanja posamezne investicijske storitve posredovati naslednje informacije
o svoji politiki izvrševanja naročil:
1.     
razlago relativnega pomena, ki ga upravljavec AIS v skladu s kriteriji
iz prvega odstavka 27. člena tega sklepa pripisuje dejavnikom iz 226. člena
ZTFI, ali procesa, na podlagi katerega upravljavec AIS določa relativni pomen
teh dejavnikov;
2.     
seznam mest izvrševanja naročil, za katere upravljavec AIS ocenjuje, da
na njih lahko dosledno dosega najboljši možni izid za stranke;
3.     
jasno in vidno opozorilo, da lahko katerokoli specifično navodilo
stranke iz drugega in tretjega odstavka 226. člena ZTFI borznoposredniški
družbi prepreči izvajanje posameznih ukrepov, ki jih je pripravila in vključila
v svojo politiko izvrševanja naročil strank, za doseganje najboljšega možnega
izida za stranke.
(2) Upravljavec AIS mora stranki informacije iz prvega
odstavka tega člena zagotoviti na način iz drugega oziroma sedmega odstavka 15.
člena tega sklepa.
30. člen
(uporaba določb)
Določbe 27. do 29. člena tega sklepa se smiselno uporabljajo tudi
v primerih, kadar upravljavec AIS v okviru opravljanja storitev gospodarjenja s
finančnimi instrumenti ali pomožne storitve sprejemanja in posredovanja naročil
v zvezi z enim ali več finančnimi instrumenti, naročila posreduje v izvrševanje
drugim osebam.
6. PRAVILA V ZVEZI Z IZVRŠEVANJEM NAROČIL STRANK
31. člen
(pogoji izvrševanja naročil)
(1) Upravljavec AIS mora zagotoviti, da se naročila
strank takoj in natančno evidentirajo ter razporedijo.
(2) Upravljavec AIS mora izvršiti primerljiva naročila
strank v zaporednem vrstnem redu in takoj, razen če je to zaradi narave
naročila ali prevladujočih tržnih pogojev praktično neizvedljivo ali če
interesi stranke zahtevajo drugače.
(3) Upravljavec AIS mora neprofesionalno stranko takoj
obvestiti o morebitnih bistvenih ovirah za izvršitev naročil. V primeru, da
naročilo stranke ni izvršeno takoj, mora upravljavec AIS stranki na zahtevo
posredovati informacije o statusu naročila.
32. člen
(naročila za skupni račun)
(1) Upravljavec AIS mora v politiki izvrševanja naročil
strank določiti pravila, s katerimi zagotovi, da izvrševanje naročil strank za
skupni račun verjetno ne bo imelo negativnih posledic na doseganje najboljšega
možnega izida za stranko, o morebitnih negativnih posledicah pa mora stranko
vnaprej obvestiti. Upravljavec AIS naročil za svoj račun, ki se izvršujejo skupaj
z naročili strank znotraj naročila za skupni račun, ne sme naknadno spremeniti
tako, da bo razdelitev učinkov naročila za skupni račun v škodo strank.
(2) Upravljavec AIS mora v politiki izvrševanja naročil
strank določiti pravila za delitev učinkov delno izvršenih naročil za skupni
račun, ki na pravičen način upošteva obseg in pogoje posameznih naročil strank.
Pri delitvi učinkov delno izvršenih naročil za skupni račun morajo imeti
naročila strank prednost pred naročili borznoposredniške družbe za svoj račun,
razen če upravljavec AIS lahko dokaže, da naročil za stranke ne bi mogla
izvesti pod tako ugodnimi pogoji, ali jih sploh ne bi mogla izvesti, če jih ne
bi združila v naročilo za skupni račun z lastnimi naročili. V tem primeru lahko
upravljavec AIS razdeli učinke tako, kot bi razdelila učinke delno izvršenih
naročil v celoti med stranke.
7. PRAVILA V ZVEZI S PRIMERNIMI NASPROTNIMI STRANKAMI
33. člen
(primerne nasprotne stranke)
(1) Upravljavec AIS lahko prizna kot primerno nasprotno
stranko osebo, ki izpolnjuje pogoje za profesionalno stranko iz prvega odstavka
207. člena ZTFI in četrtega do šestega odstavka 208. člena ZTFI. Upravljavec
AIS lahko osebo iz četrtega do šestega odstavka 208. člena ZTFI prizna kot
primerno nasprotno stranko samo v zvezi z investicijskimi storitvami ali posli,
za katere izpolnjuje pogoje za profesionalno stranko.
(2) Za postopke v zvezi s priznavanjem za primerno
nasprotno stranko in obravnavanjem primernih nasprotnih strank pri opravljanju
investicijskih storitev in poslov se smiselno uporabljajo določbe ZTFI, ki
urejajo postopke v zvezi s profesionalnimi strankami.
34. člen
(uporaba določb ZTFI za primerne nasprotne stranke)
(1) Če primerna nasprotna stranka zahteva obravnavo kot
stranka, za katero se uporabljajo določbe iz prvega odstavka 235. člena ZTFI v
zvezi s prvim odstavkom 164. člena ZUAIS, ne zahteva pa izrecno obravnave kot
neprofesionalna stranka, jo upravljavec AIS obravnava kot profesionalno
stranko.
(2) Če primerna nasprotna stranka zahteva obravnavo kot
neprofesionalna stranka, mora upravljavec AIS ravnati v skladu s četrtim
odstavkom 207. člena ZTFI v zvezi s prvim odstavkom 164. člena ZUAIS.
VII. KONČNA DOLOČBA
35. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-52/2015-3
Ljubljana, dne 4. februarja 2016
EVA 2016-1611-0033
Predsednik sveta
Agencije za trg vrednostnih papirjev
mag. Miloš Čas l.r.