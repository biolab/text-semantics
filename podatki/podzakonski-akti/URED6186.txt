I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom
o strategiji prostorskega razvoja Slovenije (Uradni list RS, št. 76/04 in 33/07
– ZPNačrt) in Uredbo o prostorskem redu Slovenije (Uradni list RS, št. 122/04
in 33/07 – ZPNačrt) sprejme državni prostorski načrt za prestavitev obstoječega
prenosnega plinovoda R26 Krašnja–Kresnice na območju Dešna (v nadaljnjem
besedilu: državni prostorski načrt).
(2) Grafični del državnega
prostorskega načrta, iz katerega je razvidno območje tega načrta, je kot
priloga sestavni del te uredbe.
(3) Državni prostorski načrt je v
decembru 2011 pod številko projekta 10752 izdelal PROJEKT, d. d., Nova Gorica.
2. člen
(vsebina)
(1) Ta uredba določa: načrtovane
prostorske ureditve, območje državnega prostorskega načrta, pogoje glede
namembnosti posegov v prostor, njihove lege, velikosti in oblikovanja, pogoje
glede križanj oziroma prestavitev gospodarske javne infrastrukture in grajenega
javnega dobra ter priključevanja prostorskih ureditev nanje, pogoje celostnega
ohranjanja kulturne dediščine, ohranjanja narave, varstva okolja in naravnih
dobrin, upravljanja voda, varovanja zdravja ljudi, obrambe države ter varstva
pred naravnimi in drugimi nesrečami, etapnost izvedbe prostorske ureditve,
druge pogoje in zahteve za izvajanje državnega prostorskega načrta ter dopustna
odstopanja.
(2) Sestavine iz prejšnjega odstavka
so grafično prikazane v državnem prostorskem načrtu, ki je skupaj z obveznimi
prilogami v analogni obliki na vpogled na Ministrstvu za infrastrukturo in
prostor Republike Slovenije, Direktoratu za prostor, in pri službah, pristojnih
za urejanje prostora, v občinah Litija in Moravče.
(3) Postopek priprave tega državnega
prostorskega načrta se je zaključil v skladu s petim odstavkom 62. člena Zakona
o umeščanju prostorskih ureditev državnega pomena v prostor (Uradni list RS,
št. 80/10 in 106/10 – popr.), pri čemer postopek presoje vplivov na okolje ni
bil izveden.
II. NAČRTOVANE PROSTORSKE UREDITVE
3. člen
(načrtovane prostorske ureditve)
Prostorske ureditve, ki se načrtujejo s tem
državnim prostorskim načrtom, so:
-      
novi odsek prestavitve obstoječega prenosnega plinovoda R26
Krašnja–Kresnice dimenzije 100 mm tlačne stopnje 50 barov na območju Dešna (v
nadaljnjem besedilu: plinovod), vse z delovnim pasom in gradbišči,
-      
spremljajoče ureditve: ureditev dostopnih poti, postavitev začasnih
tovornih gozdarskih žičnic za transport v času gradnje in ureditev vodotokov,
-      
postavitev opreme za geotehnično opazovanje.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega
načrta je določeno s tehničnimi elementi, ki omogočajo prenos novih mej parcel
v naravi. Koordinate tehničnih elementov so pripisane na prikazu območja
državnega prostorskega načrta z načrtom parcel.
(2) V območju državnega prostorskega
načrta iz prejšnjega odstavka se v skladu z geodetskim načrtom nahajajo
zemljišča in deli zemljišč s parcelnimi številkami v naslednjih katastrskih
občinah:
-      
k. o. Drtija (1953): 721/1, 721/1, 723, 724/1, 724/2, 730/6, 734, 735,
738, 739, 741, 741, 744, 745, 746, 747/1, 749, 750, 751, 874, 876, 877, 878,
879, 880, 881, 882, 883, 884, 892, 894, 894, 895, 896/1, 896/2, 897, 898, 899,
900/3, 925, 926, 928, 929/1, 929/2, 929/3, 930/1, 931/1, 931/2, 932/1, 933/1,
933/2, 934, 938, 1121/2, 1127;
-      
k. o. Ribče (2656): 523.
5. člen
(raba zemljišč)
V območju državnega prostorskega načrta so
glede na zasedbo ali omejitev rabe zemljišč opredeljena naslednja območja:
-      
območja začasne rabe (območja delovišč in začasnih odlagališč);
-      
območja omejene rabe (plinovod, dostopne poti do plinovoda).
V območju državnega prostorskega načrta se
upoštevajo pogoji omejene rabe v skladu z določili 14. člena te uredbe.
Zemljišča omejene rabe se po končani gradnji vzpostavijo v prejšnje stanje ali
se na njih izvede nove ureditve v skladu z zahtevami državnega prostorskega
načrta, razen na gozdnih površinah, kjer se po selektivni odstranitvi
vegetacije uredi gozdni rob.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(potek trase)
(1) Trasa novega odseka plinovoda
poteka prek območja občin Litija in Moravče. Plinovod poteka po območju gozdov
in manjših območjih kmetijskih zemljišč na geološko-morfološko zelo razgibanem
terenu. Od obstoječega plinovoda R26 Krašnja–Kresnice se nov odsek plinovoda
odcepi v km 6+222 severozahodno od naselja Dešen. V nadaljevanju poteka v smeri
proti jugozahodu ob občinski cesti Dešen–Katarija ter se pred prečkanjem iste
ceste izogne večji vrtači. Za prečkanjem ceste se dvigne ob kolovozni poti do
jase, kjer se obrne v smer jug. Trasa se nadaljuje nad nekategorizirano gozdno
potjo. Na grebenu vzpetine Gorišca se izogne večjima vrtačama, zavije v smer
vzhod–jugovzhod ter se v gozdu strmo spusti proti občinski cesti Dešen–Zgornji
Prekar do grebena. Nato poteka plinovod večinoma po gozdnem območju in se
spušča proti kmetiji Grošelj, kjer na travnatem območju pod kmetijo Grošelj
prečka Dešenski potok in občinsko cesto, ki povezuje Dešen z glavno cesto
Ribče–Litija. Plinovod nato poteka nad nekategorizirano gozdno potjo, dokler ne
doseže grebena, kjer se ostro obrne v smer jug in nato v smer vzhod–jugovzhod.
Po strmem spustu in prečkanju levega pritoka Dešenskega potoka se v smeri
severovzhod strmo vzpne in se priključi na obstoječ plinovod R26
Krašnja–Kresnice na platoju obstoječega sekcijskega zapornega ventila.
(2) Plinovod v glavnem poteka kot nova
trasa v prostoru. Od obstoječega plinovoda R26 je v celotnem poteku oddaljen
manj kakor 1 km. Skupna horizontalna dolžina prestavljenega plinovoda je 2 397
m.
7. člen
(tehnične značilnosti)
(1) Plinovod je visokotlačni prenosni
plinovod dimenzije 100 mm s tlačno stopnjo 50 barov. Plinovod se zgradi z varjenjem
jeklenih cevi, izdelanih v skladu s standardom SIST EN 10208-2, ter z ustrezno
debelino sten, izračunano z upoštevanjem različnih faktorjev glede na varnostni
razred plinovoda:
-      
v osnovni izvedbi: faktor 0,6;
-      
v izvedbi s povečano varnostjo 1. stopnje: faktor 0,5 ali 0,6 in posebni
varnostni ukrepi;
-      
v izvedbi s povečano varnostjo 2. stopnje: faktor 0,4 ali 0,5 in posebni
varnostni ukrepi;
-      
v izvedbi s povečano varnostjo 3. stopnje: faktor 0,3 ali 0,4 in posebni
varnostni ukrepi.
(2) Za kontrolo in vzdrževanje katodne
zaščite se na cevovodu vgradijo stalna merilna mesta vzdolž celotne trase
plinovoda, in sicer na naslednje odseke plinovoda:
-      
na križanjih z drugimi kovinskimi napeljavami,
-      
na prehodih čez vodotoke.
(3) Lega cevovodov in vseh drugih
njihovih elementov v zemlji mora biti označena posebej, da je mogoč nadzor nad
plinovodom. Zračne oznake se postavijo vzdolž celotne trase na razdalji
približno 0,5 km in praviloma na lomnih točkah plinovoda. Oznake se postavijo
tudi na vseh prehodih cest in vodotokov ter na mestih večjih lomov trase
plinovoda.
8. člen
(delovni pas)
(1) Delovni pas, potreben za gradnjo
plinovoda, sega 5 m levo od osi plinovoda (za odlaganje izkopanega materiala) in
8 m desno od osi plinovoda (za prehod mehanizacije, varjenje cevi in polaganje
plinovoda v jarek).
(2) Na strmih pobočjih je predviden
transport cevi in materiala s tovorno gozdarsko žičnico. Delovni pas na teh
območjih je 10 m levo od osi plinovoda (za odlaganje izkopanega materiala) in
14 m desno od osi plinovoda (za tovorno gozdarsko žičnico).
(3) Na območjih, na katerih plinovodno
omrežje prečka ali poteka prek varovanih območij, labilnih zemljišč, prečka ali
poteka vzporedno z vodotoki in infrastrukturnimi objekti ter na območjih drugih
ovir na trasi ali ob njej, je širina delovnega pasu zaradi prilagajanja
dejanskim razmeram lahko tudi ožja ali širša, kar mora izvajalec upoštevati pri
izvajanju gradbenih del in montaži plinovoda. Območje delovnega pasu je v
celoti znotraj območja državnega prostorskega načrta in je prikazano v
grafičnem delu državnega prostorskega načrta.
(4) Začasne deponije med gradnjo so
dovoljene le znotraj območja državnega prostorskega načrta.
9. člen
(izkopi in zasipavanje jarka za plinovod
ter montaža plinovoda)
(1) Plinovod se polaga v jarek. Pri
izkopu jarka za plinovod se upošteva naklon ali tehnologija, ki zagotavlja
stabilnost glede na vrsto zemljine in dejanske razmere na terenu. Na vsaki
strani jarka se zagotovi prosta širina terena najmanj 1 m. Pod asfaltnimi
površinami se izkop jarka obvezno izvede z vertikalnimi obodnimi stenami. Če
zemljina tega ne dopušča, se jarek razpre ali izkoplje s stranicami pod
dejanskim kotom notranjega trenja zemljine, ki ga določi geolog na terenu.
(2) Pri izkopu jarka se ločuje
zemljino glede na njeno kakovost tako, da ne pride do mešanja humusa z ostalo
zemljino. Po končani gradnji se vzpostavi prvotno stanje.
(3) Na območjih približevanja
obstoječim podzemnim napeljavam se izkop izvaja ročno.
(4) Najmanjša višina prekritja
plinovoda se izvede v skladu s predpisi, ki urejajo gradnjo, obratovanje in
vzdrževanje plinovodov z delovnim tlakom nad 16 barov.
10. člen
(dostopne poti)
(1) Dostopnost do trase plinovoda se
zagotavlja z vzdolžnimi prevozi po delovnem pasu. Za potrebe gradnje se na
nekaterih lokacijah uredi dostopne poti do trase plinovoda. Dostopne poti
predstavljajo navezave na obstoječe javne ceste, poti v javni rabi ali gozdne
poti.
(2) Vse dostopne poti so začasne in
samo za čas gradnje. Začasne dostopne poti do gradbišč morajo biti locirane in
urejene tako, da so v čim manjši meri prizadeti elementi cest, bivalno okolje,
naravno okolje in obstoječe ureditve. Dostopne poti se ustrezno razširijo in po
potrebi utrdijo. Po končanju del se vse naknadne ureditve odstranijo, poti pa
vrnejo v prvotno stanje. Dovozi in priključki na javne ceste se izvedejo tako,
da promet ni oviran.
(3) Širina koridorja posamezne
dostopne poti je 3 m. Lege dostopnih poti so prikazane v grafičnem načrtu
2: Prikaz umestitve prostorske ureditve v prostor, ureditvena situacija
gospodarske javne infrastrukture in grajenega javnega dobra.
11. člen
(odstranitev vegetacije)
(1) Zaradi gradnje plinovoda je
predvidena odstranitev vegetacije v celotnem delovnem pasu, trajno pa je
predvidena izkrčitev 5 m površine na obeh straneh plinovoda.
(2) Drevesna in grmovna vegetacija se
odstrani samo tam, kjer je to nujno zaradi gradnje in delovanje plinovoda.
Posebno pozornost se nameni območjem gozdov, obvodni in obrežni vegetaciji.
12. člen
(krajinskoarhitekturne ureditve)
(1) Po zaključku vseh del se na
območju polaganja plinovoda in območju začasnih gradbiščnih površin
(odlagališča materiala, začasni gradbiščni objekti itd.) zemljišče sanira in
vzpostavi prejšnje stanje.
(2) Na območju, kjer trasa poteka prek
površin, zaraslih z drevjem, se sečnja izvede selektivno, tako da se v največji
možni meri ohranijo vitalna srednje velika in velika drevesa.
(3) Zasaditve in zatravitve, s
katerimi se utrjujejo tla in varuje gozdni rob, se izvedejo v čim krajšem času
po končanih gradbenih delih na posameznih odsekih trase. Na brežinah, ki so
podvržene eroziji, se za zatravitev zagotovijo biološko inženirski ukrepi.
Predvidene travne površine se zasadijo z avtohtonimi vrstami. Pri poteku trase
skozi gozdove se zagotovi obnova gozdnega roba z zasaditvijo avtohtonih
grmovnic in drevja.
(4) Pri zasaditvah se upošteva, da se
varnostnega pasu na obeh straneh od osi plinovoda v širini 5 m ne sme zasaditi
z visokodebelno vegetacijo.
13. člen
(odlaganje materiala)
(1) Pri gradnji plinovoda nastane
presežek materiala zaradi izkopa in zamenjave izkopanega materiala z bolj
kakovostnim zaradi vgradnje drenažnega materiala v jarek in gramoznega tampona
pod cestami v predvideni skupni količini približno 491 m3.
(2) Presežek materiala se uporabi za
razgrnitev v delovnem pasu plinovoda na območju odstranjene rodovitne zemlje,
ob upoštevanju, da je zgornji sloj iz rodovitne zemlje v debelini najmanj 0,2
m.
(3) Presežek materiala od izkopa, ki
se ne uporabi za izvedbo objektov na plinovodu in ga ni mogoče izravnati v
delovnem pasu, se odvaža na urejena odlagališča.
14. člen
(dopustne gradnje in druga dela)
(1) Poleg ureditev, načrtovanih s tem
državnim prostorskim načrtom, so v skladu s predpisi, ki urejajo področje
graditve objektov, in v skladu s predpisi, ki urejajo področje plinovodov, pod
pogojem, da ne onemogočajo ureditev po tem državnem prostorskem načrtu,
dopustne:
-      
rekonstrukcije obstoječih in gradnje novih linijskih infrastrukturnih
objektov in prometne infrastrukture ter vodne ureditve ali ureditve vodotokov,
-      
postavitve nezahtevnih in enostavnih objektov, če so njihovi podzemni
nosilni elementi (temelji ipd.) oddaljeni od osi plinovoda najmanj 5 m.
(2) Za posege se pridobi soglasje
lastnika ali upravljavca plinovodnega omrežja.
V. POGOJI GLEDE KRIŽANJ OZIROMA PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA TER PRIKLJUČEVANJA PROSTORSKIH
UREDITEV NANJE
15. člen
(skupne določbe o gospodarski javni
infrastrukturi in grajenem javnem dobru)
(1) Zaradi gradnje plinovoda se
prestavi, zamenja ali zaščiti objekte in naprave javne gospodarske
infrastrukture in grajenega javnega dobra državnega in lokalnega pomena.
(2) Projektiranje in izvedba križanj
ali vzporednih potekov daljnovoda s komunalnimi, energetskimi,
telekomunikacijskimi in prometnimi objekti morata potekati v skladu s
projektnimi pogoji posameznih upravljavcev teh objektov in naprav iz obveznih
prilog k državnem prostorskem načrtu, če niso v nasprotju s to uredbo. Pri
nadaljnji projektni obdelavi se vsa križanja in vzporedne poteke plinovoda z
infrastrukturnimi vodi obdelajo in zanje podajo ustrezne tehnične rešitve.
(3) Pred izvedbo načrtovanih ureditev
se obstoječi vodi, naprave in objekti gospodarske javne infrastrukture zakoličijo
in ustrezno zaščitijo. Pri izvajanju del na mestih križanj in vzporednih
potekih investitor zagotovi sodelovanje upravljavca ali lastnika posamezne
gospodarske javne infrastrukture.
(4) Če se med izvedbo ugotovi, da je
treba za posamezni obstoječi ali predvideni vod gospodarske javne infrastrukture
zagotoviti dodatne ukrepe, se ti izvedejo v skladu s pogoji in soglasjem
upravljavca ali lastnika posameznega infra­strukturnega voda.
(5) Križanja načrtovanih ureditev z
obstoječimi in načrtovanimi vodi in napravami gospodarske javne infrastrukture
in grajenega javnega dobra so prikazana v grafičnem načrtu 2: Prikaz
umestitve prostorske ureditve v prostor, ureditvena situacija gospodarske javne
infrastrukture in grajenega javnega dobra.
16. člen
(lokalne ceste)
(1) Križanja in vzporedni poteki z
lokalnim cestnim omrežjem so prikazani v grafičnem načrtu 2: Prikaz umestitve
prostorske ureditve v prostor, ureditvena situacija gospodarske javne
infrastrukture in grajenega javnega dobra. Prečkanja se izvedejo v skladu s
tehničnimi predpisi, ki urejajo graditev, obratovanje in vzdrževanje
plinovodov.
(2) Križanja z asfaltiranimi
kategoriziranimi lokalnimi cestami se izvedejo s podvrtavanjem ali
prekopavanjem. Križanja z nekategoriziranimi lokalnimi cestami in potmi se
izvedejo s prekopom. Plinovod se položi v cestno telo brez zaščitne cevi.
Višina nadkritja nad temenom plinovodne cevi je najmanj 1,35 m. Po položitvi
cevi se cestišče sanira v enaki obliki in kakovosti, kakršni sta bili pred
gradbenim posegom.
(3) Za potrebe gradnje in obratovanja
načrtovanega plinovodnega omrežja in pripadajočih objektov se zagotovijo
ustrezne začasne dostopne poti v skladu z 10. členom te uredbe.
(4) Zaradi preglednosti na cesti se
ves izkopan in drug gradbiščni material oddalji od ceste najmanj 3 m ali tudi
več, če je to potrebno za preglednost na cesti.
17. člen
(vodovod)
(1) Trasa načrtovanega plinovoda
prečka in poteka v vplivnem območju vodovoda. Križanja in vzporedni poteki so
prikazani v grafičnem delu grafičnega načrta 2: Prikaz umestitve prostorske
ureditve v prostor, ureditvena situacija gospodarske javne infrastrukture in
grajenega javnega dobra.
(2) Vsa prečkanja obstoječega
vodovodnega omrežja morajo biti izvedena tako, da vodovodno omrežje ni
prizadeto ali da se ustrezno sanira.
(3) Horizontalno križanje plinovoda in
vodovoda mora biti praviloma pod pravim kotom, kjer pa tega pogoja ni mogoče
izpolniti, kot križanja ne sme biti manjši od 45°. Vertikalna križanja se
izvedejo tako, da je razdalja med plinovodom in vodovodom najmanj 0,50 m.
(4) Pri križanju, pri katerem ni na
razpolago višinskih podatkov o vodovodu, se tega sondira. Medsebojna višinska
uskladitev se izvede v fazi izvajanja.
18. člen
(elektroenergetski vodi)
(1) Trasa načrtovanega plinovoda
poteka v vplivnem območju predvidenega visokonapetostnega (110 kV) omrežja in
prečka srednjenapetostno (20 kV) elektroenergetsko omrežje. Križanja in
vzporedni poteki so prikazani v grafičnem delu grafičnega načrta 2: Prikaz
umestitve prostorske ureditve v prostor, ureditvena situacija gospodarske javne
infrastrukture in grajenega javnega dobra. Vsa križanja se izvedejo v skladu s
predpisi s področja plinovodnega in elektroenergetskega omrežja.
(2) Križanja plinovoda in
elektroenergetskega omrežja se izvedejo s prekopom pod DV vodniki, z zadostno
razdaljo od stojnih mest ali ozemljilnega kraka; plinovod se od slednjega
oddalji za najmanj 3 m. Horizontalna križanja plinovoda in elektroenergetskih
vodov morajo biti praviloma pod pravim kotom. Kjer tega pogoja ni mogoče
izpolniti, kot križanja ne sme biti manjši od 45°. Navpični svetli razmak med
kablom in cevjo plinovoda pri križanju mora biti najmanj 0,5 m.
(3) Izkopi v bližini stojnih mest
nadzemnih elektroenergetskih vodov, s katerimi bi bila zmanjšana njihova
statična stabilnost, niso dovoljeni. Oddaljenost od roba izkopanega jarka za
polaganje plinovodne cevi do oporišč mora biti najmanj 4 m za
srednjenapetostne električne vode in 2 m za nizkonapetostne električne vode, če
ni ogrožena statika oporišča.
(4) Pri delih v bližini električnih
vodov in naprav se upoštevajo veljavni varnostni in tehnični predpisi. Omeji se
doseg gradbenih strojev in njihovih delov, tako da se tokovodnikom ne
približajo na razdaljo, manjšo od 3 m.
19. člen
(telekomunikacijski vodi)
(1) Trasa načrtovanega plinovoda križa
telekomunikacijski vod. Križanje je prikazano v grafičnem delu grafičnega
načrta 2: Prikaz umestitve prostorske ureditve v prostor, ureditvena situacija
gospodarske javne infrastrukture in grajenega javnega dobra.
(2) Telekomunikacijski vodi se pred
izkopom kanala za plinovod zakoličijo. Prečkanje plinovoda s telekomunikacijskim
omrežjem se izvede tako, da poteka plinovod v vertikalnem odmiku od
telekomunikacijskega voda v razdalji najmanj 0,50 m. Vodoravni odmik med
telekomunikacijskimi vodi in plinovodom mora biti najmanj 1 m. V primeru
križanja podzemnega telekomunikacijskega voda se mesta križanja pred izkopom
jarka ročno odkopljejo in po položitvi plinovoda ustrezno zaščitijo z
zaščitnimi cevmi v dolžini 3 m na vsako stran prečkanja. V bližini telekomunikacijskih
vodov ni dovoljen strojni izkop ali miniranje. V primeru križanja plinovoda z
nadzemnim telekomunikacijskim vodom se križanje izvede s prekopom ali podvrtavanjem
pod nadzemnim telekomunikacijskim vodom. Pri izvajanju del na mestih križanja s
telekomunikacijskim omrežjem mora investitor zagotoviti sodelovanje upravljavca
tega omrežja.
VI. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
20. člen
(ohranjanje kulturne dediščine)
(1) Kulturna dediščina se med gradnjo
varuje pred poškodovanjem in uničenjem. Podatki o kulturni dediščini so
navedeni v prikazu stanja prostora. Investitor zagotovi ukrepe za varstvo
kulturne dediščine.
(2) Če se med izvedbo del odkrijejo
arheološke ostaline, se rešitve v skladu z varstvenim režimom prilagodijo tako,
da dediščina ni ogrožena.
(3) Drugi projektni pogoji in pogoji
za izvedbo z vidika varstva kulturne dediščine: posegi na območju nacionalne
prepoznavnosti se načrtujejo in izvajajo tako, da se čim manj posega v naravni
relief in vegetacijo ter tako čim bolj ohranijo kulturna dediščina, naravne
prvine in značilnosti kulturne krajine.
(4) Investitor o začetku del vsaj
deset dni prej obvesti pristojno območno enoto zavoda za varstvo kulturne
dediščine.
21. člen
(ohranjanje narave)
(1) Za ohranjanje biotske
raznovrstnosti se upoštevajo naslednji omilitveni ukrepi:
-      
ohraniti stara drevesa na območju travniških sadovnjakov, kjer to ni
mogoče, naj se odstranjena drevesa nadomestijo z novimi (ki naj bodo stare
sorte sadja);
-      
posek drevesne in grmovne vegetacije se izvede izven sezone gnezdenja
večine vrst ptic, to je med 1. avgustom in 1. marcem;
-      
na območju prečkanja potokov se ohranja naravna dinamika vodotoka in
naravna struktura dna potoka;
-      
odlaganje kakršnega koli materiala v vodotoke ni dovoljeno;
-      
po končanih delih se prizadeta območja sanira z zasaditvijo avtohtonih
dreves in zatravitvijo z avtohtonimi travnimi mešanicami;
-      
zaradi preprečevanja širjenja invazivnih tujerodnih rastlin se uporablja
le zemljina z območja posega.
(2) Gradnja na območjih, pomembnih z
vidika biotske raznovrstnosti, poteka pod nadzorom pristojne službe za varstvo
narave. Med gradnjo je obvezen geološki naravovarstveni nadzor nad zemeljskimi
deli. Ob najdbi geoloških naravnih vrednot se obvesti pristojno službo za
varstvo narave.
22. člen
(vodotoki)
(1) Plinovod križa površinska
vodotoka. Območji križanj sta prikazani v grafičnem delu grafičnega načrta 2:
Prikaz umestitve prostorske ureditve v prostor, ureditvena situacija
gospodarske javne infrastrukture in grajenega javnega dobra.
(2) Prečkanje Dešenskega potoka se
izvaja s podvrtavanjem s tehnologijo usmerjenega vrtanja z radijskim vodenjem,
v strugo vodotoka se ne posega. Razdalja med temenom cevi in dnom vodotoka na
mestu križanja je 6,2 m.
(3) Prečkanje levega pritoka
Dešenskega potoka se izvaja s prekopom in tovarniško obbetoniranimi cevmi na
najkrajši mogoči razdalji. Obloga cevi pomeni dodatno mehansko zaščito
izolacije in dodatno obtežitev zaradi vzgona. Protierozijska zaščita struge na
območju križanja se izvede po potrebi in navodilih geologa.
(4) Po položitvi cevi se struga na
območju prečkanja zaščiti pred vodno erozijo. Izvede se ureditev s kamnito
oblogo iz zaklinjenega lomljenca premera 0,6 m v obsegu najmanj 5 m vzvodno in
nizvodno od plinovodne cevi ter v celotni širini delovnega pasu. Zaščita dna se
vzvodno in nizvodno zaščiti s protierozijskim stabilizacijskim pragom iz skal
premera 0,8 m.
(5) Teme zaščitne cevi je na globini
2,3 m pod dnom struge vodotoka. Na tej globini plinovodna cev poteka še od
3 do 5 m od zgornjega roba brežine na obeh bregovih vodotoka.
(6) Vsa predvidena betoniranja se
izvajajo »v suhem«, kar pomeni vodotesno opaženje prostorov, kjer se vgrajuje
beton.
(7) Križanji in posega v strugi
vodotokov se izvedejo tako, da se ne spremenijo pretok vode, njena kakovost in
biološka raznovrstnost. Pri posegih v vodotoke se upošteva naslednje:
-      
v največji meri se ohranja naravna obvodna zarast;
-      
med gradnjo ni dovoljeno posegati v strugo z materiali, ki vsebujejo
nevarne spojine;
-      
v primeru onesnaženja vodotokov se obvesti ribiško organizacijo, ki
upravlja ribiški okoliš;
-      
v primeru potrebnega betoniranja se prepreči, da bi se betonske odplake,
ki so strupene za ribe, izcejale v vodo;
-      
proda, gramoza, peska se ne odvzema iz pomembnih delov življenjskih
prostorov prosto živečih živali, z drugih delov pa le v obsegu in na način, s
katerim se bistveno ne spremenijo življenjske razmere;
-      
posege se načrtuje tako, da prevodna sposobnost struge vodotoka ni
zmanjšana;
-      
pri zemeljskih delih ni dovoljeno zasipavati izvirov, sprožati
erozijskih procesov, rušiti ravnotežja na labilnih tleh ali preprečiti odtoka
visokih voda ali hudournikov. Na geološko nestabilnem terenu se dosledno
upošteva navodila strokovnjakov za geologijo, geotehniko in geomehaniko za preprečevanje
plazov in utrditev terena z ustreznim odvodom površinskih in globinskih voda
ter z ukrepi gradbenega, biološkega in kemičnega utrjevanja;
-      
med gradnjo se zagotovi, da v vodotoku ne nastanejo razmere neprekinjene
kalnosti;
-      
dela, ki posegajo v vodne površine, se izvajajo izven drstnih dob rib,
in sicer naj se načrtovana dela izvajajo v obdobju od maja do septembra;
-      
prepreči se migracija rib v predelu, v katerem se izvajajo dela;
-      
o predvidenih delih na območju vodnih in priobalnih zemljišč ali v
strugah vodotokov se najmanj sedem dni prej obvesti Zavod za ribištvo
Slovenije. Pri tem se predloži terminski plan vseh predvidenih del in omogoči
dostop do gradbišča ter nadzor nad spremembami v vodnem in obvodnem prostoru;
-      
na koritih vodotokov se po izvedenem prečkanju vzpostavi prvotno stanje,
območja izkopa se ustrezno zavarujejo pred erozijo. Vse ureditve strug potokov
na območjih križanja s plinovodom se izvedejo z danes uveljavljeno prakso in
zahtevami, povezanimi s posegi v naravne površinske vodotoke. Pri zavarovalnih
ukrepih se kar najbolj uporablja naravni material (kamen, les, zaščita
rastlinstva). Posegi v vodotoke potekajo pod nadzorom izvajalca javne službe
urejanja voda;
-      
talni pragovi vode se ne zajezijo, če pa sama zgraditev prečkanja ne
dopušča potopljenih pragov, morajo biti ti na dolvodni strani oblikovani kot
hrapave drče, katerih posamezne navpične stopnje ne smejo presegati 10 cm;
-      
v kamniti oblogi zunanjih razpok med kamni ne sme zalivati beton.
(8) Trasa plinovoda poteka v
predpisanih odmikih od vodnega zemljišča in od zgornjega roba brežine vodotoka.
Kadar prostorske omejitve tega ne dopuščajo, je dovoljeno plinovod po
priobalnem zemljišču speljati tako, da ne zmanjšuje obstoječe trdnosti brežin.
(9) Na odsekih, kjer plinovod poteka
po priobalnih zemljiščih v času gradnje, se pri dimenzioniranju cevovodov
upošteva tudi prometna obremenitev gradbene mehanizacije in predvidi ustrezna
zaščita, dokler se med vzdrževalnimi deli na vodotokih uporabljajo gradbeni
stroji.
(10) Pri prečkanju vodotokov se
upoštevajo omilitveni ukrepi iz prvega odstavka prejšnjega člena, ki obravnava
omilitvene ukrepe na vodotokih s področja ohranjanja narave.
(11) Zaradi posega v vodno ali
priobalno zemljišče, ki je v lasti Republike Slovenije, mora investitor
skleniti pogodbo o ustanovitvi služnosti.
23. člen
(kmetijska zemljišča in gozdovi)
(1) Gradbena in montažna dela na
plinovodu se izvajajo izven obdobij največjih kmetijskih opravil. V času
gradnje se na območju delovnega pasu kmetijska dejavnost ne izvaja.
(2) Investitor med gradnjo plinovoda
in po njej omogoči lastnikom zemljišč dostop na njihova zemljišča.
(3) Po končani gradnji se začasno
uporabljena kmetijska zemljišča vzpostavi v prvotno stanje.
(4) Nad plinovodom se določi pas z
omejitvijo kmetijske dejavnosti širine 2,5 m od osi na vsako stran. V tem pasu
se ne sadi rastlin s koreninami, globljimi od 1 m, zemljišče se ne obdeluje
globlje kakor 0,5 m in se ne postavlja opor, namenjenih kmetijstvu in
sadjarstvu, globlje kakor 1 m nad temenom cevi.
(5) Trasa plinovoda poteka prek gozda
s poudarjenimi ekološkimi, proizvodnimi in socialnimi funkcijami.
(6) Investitor med gradnjo in po
izvedbi posega omogoči lastnikom gozdov gospodarjenje z gozdom in dostop do
obstoječih gozdnih površin.
(7) Posegi v gozd se izvedejo tako, da
je povzročena škoda na gozdnem rastju in tleh kar najmanjša. Gradbiščna dela se
po možnosti izvajajo zunaj vegetacijske dobe. Prepreči se vsako nepotrebno
zasipavanje in odstranjevanje podrasti. Posegi v gozd zunaj delovnega pasu
plinovoda niso dovoljeni.
(8) Krčitev drevja se načeloma izvede
v širini delovnega pasu, ki je določen v 8. členu te uredbe, trajno izkrčena
površina pa ostane v pasu 5 m levo in desno od osi plinovoda. Posek drevja
izven delovnega pasu plinovoda ni dovoljen.
(9) Po zgraditvi plinovoda se novi
gozdni robovi zasadijo z avtohtonimi grmovnicami in nižjimi drevesnimi vrstami
s široko ekološko amplitudo in veliko obnovitveno sposobnostjo. V koridorju
plinovoda se omogoči rast zeliščne podrasti in grmovnic s plitvim koreninskim
sistemom. Rob preseka naj bo valovit ter višinsko in horizontalno razčlenjen.
(10) Po zgraditvi plinovoda se v
izpostavljenih delih, kakršni so grebeni, strma pobočja, območja tal s slabšo
nosilnostjo, iglasti gozdovi, z zasaditvijo avtohtonih, rastišču primernih
grmovnih in drevesnih vrst ustvari zaprte gozdne robove, ki so statično
stabilnejši. Novi gozdni robovi se oblikujejo in zasadijo z avtohtono
vegetacijo.
(11) Globina vkopa plinovoda mora
prenesti točkovne obremenitve, ki nastanejo ob traktorskem spravilu in pri
nakladanju lesa na tovorna vozila.
(12) Čas dela se prilagodi tako, da se
ne moti ptic pri gnezdenju, drugih živali pa pri paritvi in vzreji mladičev –
zlasti v času od 1. marca do 30. junija. Hrupna dela v bližini gozda
se opravijo od julija do decembra.
(13) Sečnje gozda morajo biti izvedene
strokovno po odobritvi pristojnega predstavnika Zavoda za gozdove.
(14) Posekano drevje in posekane
grmovnice se odstranijo z območja poseka in nadalje uporabijo v skladu z
dogovorom z lastnikom zemljišča. Če na strmejših predelih posekanega drevja ni
mogoče odstraniti iz gozda, se drevje podre prečno na strmino in se ga zaradi
zaščitne in varovalne funkcije pusti v gozdu, s čimer se preprečijo erozijski
procesi.
(15) Med gradnjo in po izvedbi posega
se omogoči gospodarjenje z gozdom in dostop do sosednjih gozdnih zemljišč pod
enakimi pogoji kakor dotlej, ohrani se obstoječe gozdne prometnice in pretok
vodotokov.
(16) Po končani gradnji se sanirajo
poškodbe na gozdnem drevju in gozdnih prometnicah ter začasnih gradbenih
površinah, iz gozda se odstrani ves neporabljeni material.
(17) Vsi posegi v gozd in gozdni
prostor se izvajajo v skladu s predpisi, ki urejajo upravljanje gozda, načrtuje
jih Zavod za gozdove Slovenije.
24. člen
(geološko nestabilna in labilna območja)
(1) Prečkanje geološko nestabilnih in
labilnih območij je razvidno iz prikaza stanja prostora.
(2) Na geološko nestabilnih in
labilnih območjih gradnja poteka v skladu z geološko-geomehanskim poročilom, ki
je sestavni del projektne dokumentacije. Območja, ki so pred začetkom gradnje
plinovoda evidentirana kot potencialno nestabilna, se predhodno sanirajo s
prečnimi ali vzdolžnimi drenažami. Izlivi iz drenaž se speljejo v obstoječe
vodotoke ali vodne jarke ali se razpršijo po površini, stran od labilnega
območja. Lokacije geološko nestabilnih labilnih območij so prikazane v
grafičnem delu državnega prostorskega načrta.
(3) Prečkanje labilnega območja se
izvede s tehnologijo usmerjenega vrtanja z radijskim vodenjem.
(4) Pri poteku trase prek vodotokov
ali priobalnega pasu vodotokov se upoštevajo določila 22. člena te uredbe.
(5) Na območju plazov se izvaja stalni
geološki nadzor.
25. člen
(varstvo pred naravnimi in drugimi
nesrečami)
(1) Na območjih prečkanj vodotokov se
ob napovedanih obsežnih padavinah dela ne opravljajo. Postavljanje ovir in
odlaganje izkopanega materiala v struge vodotokov ni dovoljeno.
(2) Pri gradbenih delih se upoštevajo
ustrezni postopki za ravnanje z gorivom in mazivom.
(3) Med gradnjo in ostalimi ureditvami
je prepovedano kuriti v gozdu ali odmetavati predmete ali snovi, ki lahko povzročijo
požar v naravnem okolju.
(4) Za zaščito pred požarom se
plinovod z vsemi napravami izvede v skladu s predpisi o varstvu pred požarom
ter graditvi, obratovanju in vzdrževanju plinovodov, pa tudi z opredeljenimi
cevovodnimi razredi. Za vzdrževanje in nadzor investitor zagotovi ustrezno
službo. Za nemoteno in varno delovanje plinovoda se:
-      
izvaja ustrezen nadzor trase,
-      
zagotovi stalna dostopnost do trase plinovoda z gradbenimi stroji za
popravilo morebitnih okvar,
-      
plinovod vzdržuje v skladu z navodili proizvajalca cevi: meritve katodne
zaščite in gradbeno vzdrževanje,
-      
traso plinovoda označi na vseh prehodih prometnic in vodotokov ter na
mestih loma trase,
-      
opravlja preizkus izpuščanja plina.
26. člen
(varstvo tal)
(1) Posegi v tla se izvedejo tako, da
prizadenejo čim manjšo talno površino. Gibanje strojev se omeji na območje
delovnega pasu in zavaruje tla pred poškodbami, povzročenimi pri gradnji in po
njej. Površine, ki so bile v času gradnje razgaljene, se po končani gradnji
vzpostavi v prvotno stanje.
(2) Prst se odstrani in premesti na
drugo lokacijo tako, da ne pride do onesnaženja s škodljivimi snovmi in mešanja
z manj kakovostnim materialom. Deponije prsti se izvedejo tako, da se ohrani
njena rodovitnost in količina. Pri izvedbi se loči zgornji humusni sloj prsti
od spodnjih slojev ter ob zasutju vrača plasti tal tako, kakor so si sledile
pred izkopom.
(3) Pri gradnji se uporabijo le
materiali, ki ne vsebujejo nevarnih spojin, in materiali, za katere obstajajo
dokazila o njihovi neškodljivosti na okolje.
(4) Med gradnjo se gradbišče
organizira tako, da se prepreči onesnaženje tal, ki bi lahko nastalo zaradi
transporta, skladiščenja in uporabe tekočega goriva in drugih nevarnih snovi.
Na območju delovnega pasu se v času gradnje hrani le sprotna količina goriv,
maziv in drugih nevarnih snovi. Ob nezgodi se zagotoviti takojšnje ukrepanje za
to usposobljenih delavcev. Vsa začasna skladišča in pretakališča goriva, olja
in maziva ter drugih nevarnih snovi se zaščitijo pred možnostjo izliva v tla.
(5) Delovni stroji in transportna
vozila morajo biti tehnično brezhibni in ustrezno vzdrževani. Oskrba delovnih
strojev in transportnih vozil, ki se uporabljajo pri gradnji plinovoda, se
načeloma izvaja izven gradbišča v ustrezno opremljenih mehaničnih delavnicah. Oskrba
delovnih in transportnih vozil na območju gradbišča se lahko izvaja le na
utrjenih površinah, ki se jih uredi tako, da ni možno odtekanje nevarnih snovi,
odpadnih ali izcednih vod v tla.
(6) Na gradbiščih se za osebje uredijo
kemične sanitarije.
(7) Za preprečitev ali zmanjšanje
negativnih vplivov na tla v času obratovanja se vse utrjene povezne površine
opremijo z lovilniki olj.
27. člen
(varstvo pred hrupom)
(1) Posebni aktivni ukrepi za varstvo
pred hrupom med obratovanjem plinovoda niso potrebni.
(2) V času gradnje ne smejo biti
presežene zakonsko določene ravni hrupa, upoštevajo se naslednji ukrepi za
varovanje pred hrupom:
-      
uporabljena gradbena mehanizacija mora biti opremljena s certifikati o
zvočni moči, ki ne sme presegati predpisanih vrednosti;
-      
hrupna dela naj se opravljajo v času med 7. in 19. uro;
-      
podiranje dreves ter gradbena in montažna dela na območjih gozdov se
opravijo zunaj obdobja gnezditve in valjenja ptic, to je od začetka aprila do
konca junija.
(3) Med obratovanjem se pri izvajanju
transporta upošteva enake pogoje kot med gradnjo.
28. člen
(varstvo zraka)
(1) Za zmanjšanje negativnih vplivov
na zrak na najmanjšo mogočo mero se upoštevajo predpisi s področja varstva
zraka.
(2) Gradnja se organizira in izvaja
tako, da se prepreči dodatno onesnaževanje zraka, na kar vplivajo izbira
delovnih strojev in transportnih vozil ter vremenske razmere med gradnjo.
Poskrbi se za:
-      
vlaženje materiala, nezaščitenih površin in prevoznih poti v vetrovnem
in suhem vremenu,
-      
preprečevanje raznašanja materiala z gradbišča,
-      
čiščenje vozil pri vožnji z gradbišča na javne prometne površine,
-      
protiprašno zaščito vseh gradbiščnih in javnih cest, ki se uporabljajo
za prevoz,
-      
izklop motorja, če se vozila, prevozna sredstva in delovne naprave
ustavijo za daljši čas.
(3) Pri poškodbah plinovoda in
nenadzorovanem izpuščanju plina mora upravljavec plinovoda preprečiti izpust
ter ukrepati v skladu s predpisi s področja varstva zraka in varstva pred
požarom ter predpisi o graditvi, obratovanju in vzdrževanju plinovodnih omrežij.
29. člen
(varstvo vode in podzemnih voda)
(1) Zaradi varovanja površinskih vod
in podtalnice se med gradnjo prepreči izlitje in spiranje goriva, maziva in
drugih strupenih snovi v površinske vode in podtalnico. Gradnja naj poteka v
suhem vremenu ali v obdobju, v katerem se pričakuje manj padavin. Prepreči se
vsakršno onesnaženje vodotokov.
(2) V času napovedanih obsežnih
padavin se na območjih prečkanj vodotokov dela ne izvajajo. Izvajalec dela mora
redno spremljati vremenske napovedi in temu primerno prilagoditi izvajanje del
na območju poplavnih površin.
VII. ETAPNOST IZVEDBE PROSTORSKE UREDITVE
30. člen
(etapnost izvedbe)
Prostorske ureditve, ki jih določa državni
prostorski načrt, se izvedejo v eni etapi.
VIII. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
31. člen
(monitoring)
(1) Investitor zagotovi celostni načrt
spremljanja in nadzorovanja monitoringa med gradnjo in obratovanjem plinovoda,
kakor je določeno v elaboratu o vplivih na okolje. Rezultati monitoringa so
javni in investitor poskrbi za njihovo dostopnost.
(2) Monitoring se v času gradnje
izvaja glede ustreznega ravnanja s humusom na najboljših kmetijskih zemljiščih,
nadzor določanja velikosti in kakovosti poseka vegetacije, nad čim manjšo
porabo prostora za gradnjo, nadzor nad takojšnjo renaturacijo okrnjenih površin
po zaključku gradbenih del, nadzor nad hrupom.
(3) V času gradnje se zagotovi stalni
geološko-geomehanski nadzor.
(4) Med izvajanjem del investitor
zagotovi monitoring stanja na gradbišču.
(5) Pri določitvi točk in vsebine
monitoringa se smiselno upoštevajo točke že izvedenih meritev ničelnega stanja,
določila te uredbe in soglasij. V delih, kjer je to mogoče, se monitoring
prilagodi in uskladi z drugimi obstoječimi državnimi ali lokalnimi spremljanji stanj
kakovosti okolja. Pri fizičnih meritvah stanja sestavin okolja se zagotovi
najmanj tolikšno število točk nadzora, da se pridobi utemeljena informacija o
stanju sestavine okolja. Točke monitoringa morajo omogočati stalno pridobivanje
podatkov.
(6) V okviru monitoringa vplivov na
okolje se med gradnjo in obratovanjem izvedejo prve meritve hrupa v skladu s
predpisi, ki določajo prve meritve in obratovalni monitoring hrupa.
(7) Vsaki dve leti se zagotovi
čiščenje plinovodnih cevovodov. Investitor v skladu s predpisi, ki urejajo
zbiranje, predelavo in odvoz odpadkov, zagotovi odvoz kondenzatov iz
separatorjev. Pri odvajanju vode po opravljenem tlačnem preizkusu se zagotovi
izpolnjevanje vseh pogojev glede varstva okolja. Postopek čiščenja odobrita
inšpektorata, pristojna za zdravje in okolje.
(8) Dodatni ustrezni zaščitni ukrepi,
ki jih mora investitor izvesti na podlagi rezultatov monitoringa, so:
-      
dodatne tehnične in prostorske rešitve;
-      
dodatne zasaditve in vegetacijske zgostitve;
-      
sanacije poškodovanih območij, naprav ali drugih prostorskih sestavin;
-      
spremembe rabe prostora;
-      
drugi ustrezni ukrepi (omilitveni ukrepi).
32. člen
(organizacija gradbišča)
(1) Gradbišče se uredi na območju
delovnega pasu v območju državnega prostorskega načrta.
(2) Za potrebe gradbišča se kar največ
uporabljajo že obstoječe komunikacije, če to omogočajo. Če je treba med gradnjo
izvesti dodatne začasne dostopne poti do gradbišča, se upošteva trenutna raba
zadevnega in sosednjih zemljišč, pridobi soglasje lastnikov zemljišča, upošteva
značilnosti zemljišča in po uporabi sanira morebitne poškodbe.
(3) V fazi izdelave projektne
dokumentacije za pridobitev gradbenega dovoljenja se izdela načrt gradbišča,
vključno z dovoznimi potmi, morebitnimi odlagališči odvečnega gradbenega
materiala, gradbiščnimi objekti, skladišči materiala, ki jih ni mogoče urediti
na območju državnega prostorskega načrta. Trase dovoznih poti se izberejo tako,
da so v čim manjši meri prizadeti bivalno okolje, naravno okolje in obstoječe
ureditve.
(4) Odlagališča viškov gradbenega
materiala, gradbiščni objekti, skladišča materiala in druge ureditve v sklopu
gradbišča se lahko postavijo samo znotraj območja državnega prostorskega načrta
na predhodno arheološko pregledanih območjih.
(5) Morebitne začasne deponije viškov
zemeljskega materiala se uredi tako, da ne prihaja do erozije in da ni oviran
odtok zalednih voda. Po končani gradnji se odstranijo vsi ostanki začasnih
deponij.
(6) Zaradi zagotovitve varnosti pred
škodljivim delovanjem voda mora biti gradnja organizirana tako, da ne prihaja
do oviranega pretoka v vodotokih ali zadrževanja zalednih voda ob večjih
nalivih.
(7) Investitor ali izvajalec pred
začetkom gradnje skupaj z upravljavci evidentirata stanje obstoječe
infrastrukture. Po izvedbi posegov v prometne površine se izvede sanacija tako,
da se prepreči kakršno koli zmanjšanje nosilnosti vozišča. Prometna površina se
sanira v enaki obliki in kakovosti, kakršni sta bili pred gradbenim posegom.
Obnovijo ali sanirajo se tudi infrastrukturni objekti in naprave ter drugi
objekti, ki so bili med gradnjo morebiti poškodovani.
(8) Poleg vseh obveznosti, navedenih v
33. členu te uredbe, morajo investitorji in izvajalci med gradnjo in po njej
upoštevati tudi naslednje pogoje:
-      
vse ceste in poti, ki bi bile morebiti namenjene obvozu ali transportu
med gradnjo, se pred začetkom del ustrezno uredi, po izgradnji plinovoda pa
sanira morebitne poškodbe;
-      
objekte in infrastrukturne vode ustrezno zaščititi in obnoviti ali
sanirati, če so med gradnjo plinovoda zaradi izvajanja del poškodovani;
-      
zagotoviti zavarovanje gradbišča, tako da bosta zagotovljeni varnost in
nemotena raba sosednjih objektov in zemljišč;
-      
zemeljski material deponirati izven območja vodotokov;
-      
zagotoviti ustrezni potek motornega in peš prometa;
-      
ustrezno urediti vse ceste, ki bi se morebiti uporabljale za obvoz ali
prevoz med gradnjo, po končani gradnji pa popraviti nastale poškodbe na vseh
površinah;
-      
gradbišče med gradnjo zavarovati tako, da se zagotovi varnost in
nemotena raba sosednjih objektov in zemljišč.
(9) Promet v času gradnje se
organizira tako, da ne prihaja do zastojev na cestnem omrežju in da se
zagotovijo dostopi do vseh zemljišč in objektov v času gradnje in po njenem
zaključku. Ob zastojih ali ovirah na cestah se vzpostavijo ustrezno označeni
obvozi in se o tem obvestijo uporabniki cest.
33. člen
(dodatne obveznosti)
Poleg nalog in obveznosti, navedenih v 31.
in 32. členu te uredbe, so obveznosti investitorjev in izvajalcev tudi:
-      
nadomestiti izpad dohodka iz kmetijskih površin, ki so začasno izvzete
iz kmetijske rabe;
-      
v skladu s predpisi čim prej odpraviti morebitne negativne posledice, ki
nastanejo zaradi gradnje in obratovanja plinovoda;
-      
med gradnjo in obratovanjem zagotoviti nemoteno prometno, komunalno,
energetsko in telekomunikacijsko oskrbo prek obstoječih infrastrukturnih
objektov in naprav;
-      
pred gradnjo evidentirati stanje obstoječe infrastrukture skupaj z
upravljavci;
-      
kriti stroške zaščite, prestavitev, nadzora, zakoličenja tras, spremembe
dokumentacije, obstoječe infrastrukture in morebitnih poškodb ter prekinitve
prometa, ki bi nastale zaradi izvedbe državnega prostorskega načrta;
-      
v času gradnje sproti obveščati prebivalstvo na območju, kjer poteka
trasa plinovoda, o vseh aktivnostih, ki zadevajo predmetni plinovod;
-      
sanirati morebitne poškodbe okoliških objektov, vodov in naprav, nastale
med gradnjo;
-      
povzročitelj morebitne škode glede rib ali ribolovne vode je odgovoren
za dejansko škodo ribiški organizaciji, ki upravlja ribolovno vodo.
IX. DOPUSTNA ODSTOPANJA
34. člen
(dopustna odstopanja)
(1) Pri pripravi projekta za
pridobitev gradbenega dovoljenja so dopustna odstopanja od funkcionalnih,
oblikovalskih in tehničnih rešitev, določenih s to uredbo, če se pri nadaljnjem
podrobnejšem proučevanju tehnoloških, geoloških, hidroloških, geomehanskih in
drugih razmer pridobijo tehnične rešitve, ki so primernejše z oblikovalskega,
tehničnega ali okoljevarstvenega vidika.
(2) Odstopanja od funkcionalnih,
oblikovalskih in tehničnih rešitev iz prejšnjega odstavka ne smejo spreminjati
načrtovanega videza območja, ne smejo poslabšati bivalnih in delovnih razmer na
območju državnega prostorskega načrta in na sosednjih območjih ter ne smejo
biti v nasprotju z javnimi koristmi. Z dopustnimi odstopanji morajo soglašati
projektni soglasodajalci, v katerih pristojnosti posegajo ta odstopanja.
X. NADZOR
35. člen
(nadzor)
Nadzor nad izvajanjem te uredbe izvaja
Ministrstvo za infrastrukturo in prostor, Inšpektorat Republike Slovenije za
promet, energetiko in prostor.
XI. PREHODNA IN KONČNI DOLOČBI
36. člen
(izvajanje dejavnosti in ureditev do
izvedbe prostorskih ureditev)
Do začetka izvajanja prostorskih ureditev
iz 3. člena te uredbe je na območju državnega prostorskega načrta iz
4. člena te uredbe dopustno izvajanje kmetijskih in gozdarskih dejavnosti
na obstoječih kmetijskih in gozdnih zemljiščih, gradnja ter redna
investicijsko-vzdrževalna dela na prometni, okoljski, energetski in elektronski
komunikacijski infra­strukturi ter vse druge dejavnosti, ki jih je mogoče izvajati
v skladu z določbami te uredbe, pod pogojem, da z njimi soglaša investitor
plinovodnega omrežja.
37. člen
(občinski prostorski akti)
Z dnem uveljavitve te uredbe se za območje
tega državnega prostorskega načrta iz 4. člena te uredbe šteje, da so
spremenjeni in dopolnjeni naslednji občinski prostorski akti:
-      
Odlok o občinskem prostorskem načrtu Občine Litija (Uradni list RS, št.
58/10 in 34/11),
-      
Odlok o spremembah in dopolnitvah prostorskih sestavin dolgoročnega
plana Občine Domžale za obdobje 1986–2000 in srednjeročnega družbenega plana
Občine Domžale za obdobje 1986–1990, za območje Občine Moravče, dopolnitev 2004
(Uradni vestnik občine Moravče, št. 07/04) in
-      
Odlok o spremembah in dopolnitvah Odloka o prostorskih ureditvenih
pogojih za območja urbanističnih zasnov Domžal, Mengša, Trzina in Moravč ter
drugih ureditvenih območij za območje občine Moravče (Uradni vestnik,
št. 11/06, 02/08, 06/08 in 07/09).
38. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-18/2012
Ljubljana, dne 5. julija 2012
EVA 2012-2430-0105
Janez
Janša l.r.
Predsednik

Karta meje
državnega prostorskega načrta