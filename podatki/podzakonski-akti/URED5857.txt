I. SPLOŠNE DOLOČBE
1. člen
(vsebina in namen)
(1) Ta uredba določa ukrepe,
vlagatelje, upravičence, pogoje in postopke dodelitve finančne pomoči za
izboljšanje ekonomskega položaja kmetijskih gospodarstev z namenom ohranjanja
kmetijske dejavnosti in ohranjanje poseljenosti slovenskega podeželja.
(2) Sredstva se dodelijo po pravilih o
dodeljevanju pomoči de minimis v skladu z Uredbo Komisije (ES) št.
1535/2007 z dne 20. decembra 2007 o uporabi členov 87 in 88 Pogodbe ES pri
pomočeh de minimis v sektorju kmetijske proizvodnje (UL L št. 337 z dne
21. 12. 2007, str. 35), (v nadaljnjem besedilu: Uredba 1535/2007/ES).
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.    
»kmetijsko gospodarstvo« pomeni kmetijsko
gospodarstvo v skladu z zakonom, ki ureja kmetijstvo in se ukvarja s primarno
proizvodnjo kmetijskih proizvodov, navedenih v drugem odstavku 2. člena Uredbe
1535/2007/ES;
2.    
podjetje v težavah je podjetje oziroma
kmetijsko gospodarstvo, za katero se šteje, da je v težavah v smislu Smernic
Skupnosti o državni pomoči za reševanje in prestrukturiranje podjetij v težavah
(UL C št. 244 z dne 1. 10. 2004, str. 2);
3.    
dohodek iz kmetijske dejavnosti za namen
izvedbe te uredbe je dohodek iz kmetijske dejavnosti, gozdarstva in dopolnilnih
dejavnosti.
3. člen
(vlagatelj in upravičenec)
(1) Vlagatelj je kmetijsko
gospodarstvo, ki vlaga vlogo po tej uredbi.
(2) Upravičenec je kmetijstvo
gospodarstvo, ki izpolnjuje pogoje za pridobitev pomoči po tej uredbi.
(3) Pomoč se ne dodeli kmetijskim
gospodarstvom, ki so podjetja v težavah. Vlagatelji vlogi priložijo izjavo, da
kmetijsko gospodarstvo ni podjetje v težavah, ki je kot Priloga 2 sestavni del
te uredbe.
4. člen
(združevanje pomoči in skupni znesek
pomoči)
(1) Poleg pomoči de minimis se
v zvezi z istimi upravičenimi stroški ne sme dodeliti še državna pomoč, če bi
takšno seštevanje povzročilo intenzivnost pomoči, ki bi presegala intenzivnost,
določeno za posebne okoliščine vsakega primera v predpisih Unije.
(2) Skupna de minimis pomoč v
kmetijstvu, ki se odobri in izplača istemu upravičencu, ne sme presegati 7.500
eurov v katerem koli obdobju treh proračunskih let. Ta zgornja meja se
uporablja ne glede na obliko pomoči de minimis v kmetijstvu ali njen namen.
II. VRSTE UKREPOV
5. člen
(vrste ukrepov)
V skladu z Uredbo 1535/2007/ES se sredstva
namenijo za ukrepe:
-    
Ukrep I: finančna pomoč za nadomestilo škode
zaradi požara ali strele na kmetijskem gospodarstvu;
-    
Ukrep II: finančna pomoč ob smrti, invalidnosti
ali nesposobnosti za delo;
-    
Ukrep III: podpora zaradi nenadnih pomorov
čebel;
-    
Ukrep IV: podpora kmetijskim gospodarstvom
zaradi degradiranosti okolja;
-    
Ukrep V: nadomestilo kmetijskim gospodarstvom
zaradi bolezni rejnih živali, ko povračilo škode ni urejeno z drugimi predpisi;
-    
Ukrep VI: podpora kmetijskim gospodarstvom
zaradi slabšanja ekonomskih razmer pri pridelavi sadilnega materiala v
vinogradništvu;
-    
Ukrep Vll: podpora kmetijskim gospodarstvom
zaradi neugodnih vremenskih razmer, in sicer zimske pozebe pri pridelavi
vrtnin;
-    
Ukrep VIII: finančna pomoč za nadomestilo škode
v čebelarstvu.
1. Ukrep I: Finančna pomoč za
nadomestilo škode zaradi požara ali strele na kmetijskem gospodarstvu
6. člen
(predmet in namen podpore)
(1) Predmet in namen podpore je
finančna pomoč za blažitev poslabšanja ekonomskega položaja kmetijskih gospodarstev
zaradi nepredvidljivega škodnega dogodka na kmetijskem gospodarstvu.
(2) Za nepredvidljiv škodni dogodek iz
prejšnjega odstavka gre v primeru škode na kmetijskih objektih, nastale zaradi
požara ali strele in ko povračilo škode ni določeno s predpisom, ki ureja odpravo
posledic naravnih nesreč.
7. člen
(pogoji za pridobitev sredstev)
Vlagatelji morajo za pridobitev sredstev
izpolnjevati nasled­nje pogoje:
-    
na dan oddaje vloge morajo biti vpisani v
register kmetijskih gospodarstev;
-    
oddati morajo zbirno vlogo za ukrepe kmetijske
politike (v nadaljnjem besedilu: zbirna vloga) v koledarskem letu oddaje vloge
za ukrep. Če v tekočem koledarskem letu zbirne vloge še ni bilo mogoče oddati,
se upošteva zbirna vloga iz preteklega koledarskega leta;
-    
škodni dogodek je nastal največ 12 mesecev pred
oddajo vloge;
-    
če je vlagatelj kmetija, mora biti nosilec ali
član kmetijskega gospodarstva ob nastanku škodnega dogodka pokojninsko in
invalidsko zavarovan kot kmet;
-    
če je vlagatelj pravna oseba ali samostojni
podjetnik posameznik, mora biti nosilec tega kmetijskega gospodarstva zaposlen
v podjetju, ki je registrirano za opravljanje primarne kmetijske dejavnosti;
-    
vlagatelji imajo glede na vrsto zavarovanj
upravičene šifre 007, 051, 052, 060, 064, 065, ki jih določata predpisa, ki
urejata pokojninsko in invalidsko zavarovanje in zdravstveno zavarovanje;
-    
dohodek nosilca kmetijskega gospodarstva ne
presega minimalne plače za delo s polnim delovnim časom v skladu s predpisom,
ki določa minimalno plačo;
-    
določba prejšnje alineje se ne uporablja, če je
vlagatelj planina ali skupni pašnik;
-    
na dan vložitve vloge vlagatelj ni podjetje v
težavah;
-    
objekt, na katerem je nastala škoda, je bil ob
nastanku škodnega dogodka zavarovan za primer požara oziroma strele;
-    
objekt, na katerem je nastala škoda, je bil ob
nastanku škodnega dogodka namenjen primarni kmetijski pridelavi kmetijskih
proizvodov, ki jih opredeljuje drugi odstavek 2. člena Uredbe
1535/2007/ES;
-    
vlagatelj mora predložiti cenitev škodnega
dogodka, ki jo izdela zavarovalnica, in
-    
minimalna višina ocenjene škode, ki jo mora
vlagatelj izkazati za upravičenost do plačila po tem ukrepu, je 5.000 eurov.
8. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev. Osnova za izplačilo je razdelilnik iz
drugega odstavka tega člena in višina ocenjene škode iz trinajste alineje
prejšnjega člena.
(2) Finančna pomoč znaša:
-    
7.500 eurov: nad vključno 65.000 eurov ocenjene
škode;
-    
6.500 eurov: od vključno 55.000 do 65.000 eurov
ocenjene škode;
-    
5.500 eurov: od vključno 45.000 do 55.000 eurov
ocenjene škode;
-    
4.500 eurov: od vključno 35.000 do 45.000 eurov
ocenjene škode;
-    
3.500 eurov: od vključno 25.000 do 35.000 eurov
ocenjene škode;
-    
2.500 eurov: od vključno 15.000 do 25.000 eurov
ocenjene škode;
-    
1.500 eurov: od vključno 5.000 do 15.000 eurov
ocenjene škode.
(3) Isti upravičenec lahko pridobi
podporo po tem ukrepu le enkrat v treh letih.
(4) Višina vseh prejetih sredstev za
škodni dogodek ne sme presegati dejanske škode.
2. Ukrep II: Finančna pomoč ob smrti,
invalidnosti ali nesposobnosti za delo
9. člen
(predmet podpore)
Predmet podpore je finančna pomoč za
blažitev poslabšanja ekonomskega položaja kmetijskih gospodarstev, ki je posledica
smrti ali l., ll. ali lll. kategorije invalidnosti, kot jih določa predpis, ki
ureja pokojninsko in invalidsko zavarovanje, ali več kakor šestmesečne osemurne
nesposobnosti za delo ali primerljive vsote ur za najmanj štiriurno
nesposobnost za delo v desetmesečnem neprekinjenem obdobju.
10. člen
(pogoji za pridobitev sredstev)
Vlagatelji morajo za pridobitev sredstev
izpolnjevati nasled­nje pogoje:
-    
na dan oddaje vloge morajo biti vpisani v
register kmetijskih gospodarstev;
-    
oddati morajo zbirno vlogo v koledarskem letu
oddaje vloge za ukrep. Če v tekočem koledarskem letu zbirne vloge še ni bilo
mogoče oddati, se upošteva zbirna vloga iz preteklega koledarskega leta;
-    
škodni dogodek je prizadel nosilca ali člana
kmetijskega gospodarstva, ki je pokojninsko in invalidsko zavarovan kot kmet
ali iz naslova primarne kmetijske dejavnosti. Kot član kmetijskega gospodarstva
se šteje član kmetije po zakonu, ki ureja kmetijstvo. V primeru drugih oblik
kmetijskih gospodarstev, ki jih določa zakon, ki ureja kmetijstvo, se kot član
kmetijskega gospodarstva šteje član, ki ima oziroma je ob smrti imel prijavljeno
stalno prebivališče na naslovu kmetijskega gospodarstva, in sicer: namestnik
nosilca kmetijskega gospodarstva, njegovi potomci ali njegovi posvojenci in
njihovi zakonci oziroma zunajzakonski partnerji, njegovi vnuki oziroma potomci
njegovih posvojencev in njihovi zakonci oziroma zunajzakonski partnerji, njegov
zakonec ali zunajzakonski partner, njegovi bratje in sestre ter njihovi zakonci
ali zunajzakonski partnerji in njihovi potomci, njegovi starši, njegovi stari
starši in posvojitelj;
-    
do pomoči so glede na vrsto zavarovanj
upravičeni vlagatelji, ki imajo upravičene šifre 007, 051, 052, 060, 064, 065,
ki jih določata predpisa, ki urejata pokojninsko in invalidsko zavarovanje in
zdravstveno zavarovanje;
-    
škodni dogodek je nastal največ 12 mesecev pred
oddajo vloge za ukrep II;
-    
na dan vložitve vloge vlagatelj ni podjetje v
težavah in
-    
dohodek nosilca ali člana kmetijskega
gospodarstva, ki se mu je pripetil škodni dogodek, ni presegal minimalne plače
za delo s polnim delovnim časom v skladu s predpisom, ki določa minimalno
plačo.
11. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev. Osnova za izplačilo je razdelilnik iz
drugega odstavka tega člena v skladu z ugotovljeno stopnjo invalidnosti,
trajanjem nesposobnosti za delo oziroma primerom smrti.
(2) Ob smrti, invalidnosti ali delovni
nezmožnosti znaša višina nepovratnih sredstev:
-    
7.500 eurov: smrt;
-    
7.500 eurov: l. kategorija invalidnosti;
-    
5.200 eurov: ll. kategorija invalidnosti;
-    
3.750 eurov: lll. kategorija invalidnosti;
-    
7.500 eurov:12-mesečna nesposobnost;
-    
6.875 eurov: 11-mesečna nesposobnost;
-    
6.250 eurov: desetmesečna nesposobnost;
-    
5.625 eurov: devetmesečna nesposobnost;
-    
5.000 eurov: osemmesečna nesposobnost;
-    
4.375 eurov: sedemmesečna nesposobnost;
-    
3.750 eurov: šestmesečna nesposobnost.
(3) Isti upravičenec lahko pridobi
podporo po tem ukrepu le enkrat v treh letih.
3. Ukrep III: Podpora zaradi nenadnih
pomorov čebel
12. člen
(predmet in namen podpore)
(1) Podpora je namenjena kmetijskim
gospodarstvom zaradi škode, ki je nastala zaradi nenadnih pomorov čebel (v
nadaljnjem besedilu: škodni dogodek pri ukrepu III).
(2) Namen ukrepa je ohranitev čebeljih
družin.
(3) Predmet podpore je dodelitev
nepovratnih sredstev v obliki podpore na čebeljo družino.
13. člen
(vlagatelji)
Vlagatelji so kmetijska gospodarstva po
zakonu, ki ureja kmetijstvo in se ukvarjajo s čebelarstvom.
14. člen
(pogoji za pridobitev sredstev)
Vlagatelji morajo za pridobitev sredstev
izpolnjevati nasled­nje pogoje:
-    
na dan oddaje zahtevka so vpisani v register
kmetijskih gospodarstev;
-    
utrpeli so škodo zaradi nenadnih pomorov čebel
v obdobju od 15. aprila do 1. junija 2011;
-    
na dan škodnega dogodka pri ukrepu III imajo
čebelnjake registrirane v registru čebelnjakov (v nadaljnjem besedilu:
register) in so v preteklem letu oziroma ob registraciji čebelnjaka, če je bil
čebelnjak registriran po datumu popisa čebeljih družin, sporočili podatke o
številu čebeljih družin;
-    
imajo zapisnik o zdravstvenem pregledu čebeljih
družin, ki ga je izdal Nacionalni veterinarski inštitut Univerze v Ljubljani (v
nadaljnjem besedilu: zapisnik o zdravstvenem pregledu čebeljih družin);
-    
podporo lahko uveljavljajo največ do števila
čebeljih družin ugotovljenega v zapisniku o zdravstvenem pregledu čebeljih
družin, vendar to število ne sme presegati števila čebeljih družin, ki so bila
v register javljena v preteklem letu, in
-    
na dan vložitve vloge vlagatelj ni podjetje v
težavah.
15. člen
(finančne določbe)
(1) Za podporo zaradi škode, ki je
nastala zaradi nenadnih pomorov čebel, se zagotovijo sredstva do višine 150.000
eurov.
(2) Višina podpore znaša 50 eurov na
čebeljo družino. Če skupen znesek podpor presega višino sredstev iz prejšnjega
odstavka, se podpora sorazmerno zniža glede na razpoložljiva sredstva.
16. člen
(zahtevek in postopek za pridobitev
sredstev)
(1) Za pridobitev sredstev vlagatelj
vloži zahtevek na obrazcu, ki je kot Priloga 1 sestavni del te uredbe.
(2) Zahtevku iz prejšnjega odstavka je
treba priložiti kopijo zapisnika o zdravstvenem pregledu čebeljih družin.
(3) Zahtevek je potrebno poslati na
naslov: Agencija Republike Slovenije za kmetijske trge in razvoj podeželja,
Dunajska cesta 160, 1000 Ljubljana, ali vložiti na vložišču Agencije Republike
Slovenije za kmetijske trge in razvoj podeželja (v nadaljnjem besedilu:
agencija) od dneva veljavnosti te uredbe do 4. novembra 2011.
(4) Odločbo o dodelitvi in višini
dodeljenih sredstev izda agencija za vse popolne zahtevke iz prvega odstavka
tega člena najpozneje do 1. decembra 2011.
(5) Za ukrep Podpora zaradi nenadnih pomorov
čebel se določbe od 27. do 34. člena te uredbe ne uporabljajo.
4. Ukrep IV: Podpora kmetijskim
gospodarstvom zaradi degradiranosti okolja
17. člen
(namen podpore)
Namen ukrepa je podpora kmetijskim
gospodarstvom, ki so na območjih z degradiranim okoljem in opravljajo na njih
svojo dejavnost ter imajo zaradi takega okolja znižan dohodek. Kmetijsko
gospodarstvo mora biti na degradiranih območjih, ki ga je določila Vlada
Republike Slovenije z Odlokom o območjih največje obremenjenosti okolja in o
programu ukrepov za izboljšanje kakovosti okolja v Zgornji Mežiški dolini
(Uradni list RS, št. 119/07).
18. člen
(pogoji za pridobitev sredstev)
Vlagatelji morajo za pridobitev sredstev
izpolnjevati nasled­nje pogoje:
-    
na dan oddaje vloge morajo biti vpisani v register
kmetijskih gospodarstev in imeti urejene podatke o GERK-ih v skladu s
predpisom, ki ureja register kmetijskih gospodarstev;
-    
oddati morajo zbirno vlogo v koledarskem letu
oddaje vloge za ukrep. Če v tekočem koledarskem letu zbirne vloge še ni bilo mogoče
oddati, se upošteva zbirna vloga iz preteklega koledarskega leta;
-    
so vključeni v kontrolo ekološke pridelave
oziroma predelave in izpolnjujejo vse pogoje iz predpisa, ki ureja ekološko
pridelavo in predelavo kmetijskih pridelkov oziroma živil;
-    
so izgubili ali ne morejo pridobiti certifikata
za ekološko kmetovanje, ker imajo del kmetijskih zemljišč na degradiranih
območjih, določenih z odlokom Vlade republike Slovenije iz 17. člena te
uredbe, oziroma so pridobili potrdilo za preusmeritveno obdobje in
-    
na dan vložitve vloge vlagatelj ni podjetje v
težavah.
19. člen
(finančne določbe)
(1) Plačila zaradi degradiranosti
okolja se določijo za posamezno kmetijsko gospodarstvo glede na površino
prijavljenih kmetijskih zemljišč v uporabi v registru kmetijskih gospodarstev.
(2) Višina plačila za kmetijsko
gospodarstvo zaradi degradiranosti okolja se določi glede na vrsto pridelave,
tako da plačilo na hektar kmetijskih zemljišč v uporabi znaša:
-    
njive – poljščine: 200 eurov/ha na leto;
-    
vrtnine na prostem: 250 eurov/ha na leto;
-    
vrtnine v zavarovanih prostorih: 250 eurov/ha
na leto;
-    
nasadi sadovnjakov z gostoto najmanj 100
dreves/ha pri orehu in kostanju ter najmanj 200 dreves/ha pri drugih sadnih
vrstah: 300 eurov/ha na leto;
-    
travniški visokodebelni sadovnjaki z gostoto
50–200 dreves/ha: 250 eurov/ha na leto;
-    
vinogradi, hmeljišča in drevesnice: 300
eurov/ha na leto;
-    
travinje (trave in travno-deteljne mešanice na
njivah in trajno travinje): 120 eurov/ha na leto.
(3) Ne glede na določbo prejšnjega
odstavka skupno plačilo za posamezno kmetijsko gospodarstvo ne sme presegati
2.500 eurov na kmetijsko gospodarstvo na leto.
5. Ukrep V: Nadomestilo kmetijskim
gospodarstvom zaradi bolezni rejnih živali, ko povračilo škode ni urejeno z
drugimi predpisi
20. člen
(predmet podpore)
Predmet podpore je blažitev poslabšanja ekonomskega
položaja kmetijskih gospodarstev, ko povračilo ni urejeno z drugimi predpisi,
zaradi naslednjih škodnih dogodkov:
a)  omejenega
prometa trgovanja na kmetijskem gospodarstvu zaradi aviarne influence,
b)  zapore
kot posledice izbruha klasične prašičje kuge v sosednji državi ali
c)  prepovedi
prometa z živalmi, prepovedi razvažanja gnoja in gnojevke, prepovedi klanja
živali, neškodljivega odstranjevanja trupel, dezinfekcije, dezinsekcije in
deratizacije, zamenjave krme in postavitve dezbariere na kmetiji kot posledic
izbruha vraničnega prisada na kmetijskem gospodarstvu.
21. člen
(pogoji za pridobitev sredstev)
Vlagatelji morajo za pridobitev sredstev
izpolnjevati naslednje pogoje:
-    
na dan oddaje vloge morajo biti vpisani v
register kmetijskih gospodarstev;
-    
oddati morajo zbirno vlogo v koledarskem letu
oddaje vloge za ukrep. Če v tekočem koledarskem letu zbirne vloge še ni bilo
mogoče oddati, se upošteva zbirna vloga iz preteklega koledarskega leta;
-    
na dan vložitve vloge vlagatelj ni podjetje v
težavah;
-    
povračila škode ni mogoče uveljavljati po
drugih predpisih;
-    
za navedene bolezni niso prejeli sredstev po
drugih predpisih;
-    
za vlogi iz točke a) in b) prejšnjega člena
vlagatelji predložijo dokazila določena v javnem razpisu in
-    
nahajajo se na območju, kjer je bila z odločbo
pristojnega organa uvedena zapora območja in je bil z odločbo pristojnega
organa ustavljen promet trgovanja na kmetijskem gospodarstvu.
22. člen
(finančne določbe)
(1) Sredstva se dodelijo upravičencu
kot pomoč v obliki nepovratnih sredstev.
(2) Višina sredstev na glavo velike
živine upravičene kategorije živali in podrobnejšo izvedbo ukrepa se določi z
javnim razpisom.
6. Ukrep VI: Podpora kmetijskim
gospodarstvom zaradi slabšanja ekonomskih razmer pri pridelavi sadilnega
materiala v vinogradništvu
23. člen
(predmet podpore)
(1) Podpora je namenjena kmetijskim
gospodarstvom, ki pridelujejo cepljenke ali podlage vinske trte, zaradi
slabšanja ekonomskih razmer pri pridelavi sadilnega materiala v vinogradništvu,
ki so nastale zaradi zmanjšanega izvoza trsnih cepljenk, kar izkazujejo podatki
Statističnega urada Republike Slovenije.
(2) Namen ukrepa je stabilizacija
pridelave sadilnega materiala v vinogradništvu v Republiki Sloveniji.
(3) Predmet ukrepa je dodelitev
nepovratnih sredstev v obliki podpore na hektar trsnice in matičnjaka v letu
2011.
24. člen
(upravičenci)
Vlagatelji morajo za pridobitev sredstev
izpolnjevati naslednje pogoje:
-    
kmetijsko gospodarstvo je v letu 2011 oddalo
zbirno vlogo, v kateri je na obrazcu D prijavljena tudi šifra kmetijske rastline
704-trsnice ali 707-matičnjaki v skupni površini najmanj 0,1 ha;
-    
kmetijsko gospodarstvo je na dan 30. junij
2011 kot imetnik vpisano v register pridelovalcev, predelovalcev, uvoznikov in
distributerjev določenih rastlin, rastlinskih proizvodov in drugih nadzorovanih
predmetov (v nadaljnjem besedilu: FITO register) v skladu z zakonom, ki ureja
zdravstveno varstvo rastlin, za dejavnost pridelave razmnoževalnega oziroma
sadilnega materiala v vinogradništvu; če je kmetijsko gospodarstvo kmetija, se
šteje, da je vpisano v FITO register tudi, če je v FITO register vpisana oseba,
ki je namestnik nosilca ali član kmetijskega gospodarstva v skladu s predpisom,
ki ureja register kmetijskih gospodarstev;
-    
kmetijsko gospodarstvo je prijavilo letno
pridelavo cepljenk ali podlag vinske trte za leto 2011 ali je zanj kot
kooperanta prijavo vložila zadruga ali drug imetnik, ki je vpisan v FITO
register, in
-    
na dan vložitve vloge vlagatelj ni podjetje v
težavah.
25. člen
(finančne določbe)
(1) Za podporo iz tega poglavja se
zagotovijo sredstva do višine 173.000 eurov.
(2) Višina podpore znaša 3.240 eurov
na hektar trsnice oziroma 638 eurov na hektar matičnjaka. Če skupen znesek
podpor presega višino sredstev iz prejšnjega odstavka, se podpora sorazmerno
zniža glede na razpoložljiva sredstva.
26. člen
(postopek za pridobitev sredstev)
(1) Na podlagi podatkov iz vloženih
prijav letne pridelave Fitosanitarna uprava Republike Slovenije pripravi seznam
vseh kmetijskih gospodarstev, ki izpolnjujejo pogoj iz druge in tretje alineje
24. člena te uredbe, in seznam posreduje agenciji do 30. oktobra 2011.
(2) Agencija vsem kmetijskim
gospodarstvom iz prejšnjega odstavka, ki izpolnjujejo pogoj iz prve alineje 24.
člena te uredbe, pošlje najkasneje do 10. novembra 2011 Predtisk o upravičenosti
do podpore za pridelavo cepljenk ali podlag vinske trte. Ko upravičenec
podpisani predtisk iz tega odstavka vloži na agencijo, se le-ta šteje za
Zahtevek o upravičenosti do podpore za pridelavo cepljenk ali podlag vinske
trte.
(3) Zahtevek o upravičenosti do
podpore za pridelavo cepljenk ali podlag vinske trte mora nosilec kmetijskega
gospodarstva vložiti najpozneje do vključno 21. novembra 2011 na naslov
Agencije Republike Slovenije za kmetijske trge in razvoj podeželja, Dunajska
cesta 160, 1000 Ljubljana, ali vložiti osebno v sprejemni pisarni agencije.
(4) Agencija izda odločbe o dodelitvi
sredstev do 16. decembra 2011.
(5) Za ukrep Podpora kmetijskim
gospodarstvom zaradi slabšanja ekonomskih razmer pri pridelavi sadilnega
materiala v vinogradništvu se določbe od 27. do 34. člena te uredbe ne
uporabljajo.
7. Ukrep VII: Podpora kmetijskim gospodarstvom
zaradi neugodnih vremenskih razmer, in sicer zimske pozebe pri pridelavi vrtnin
26.a člen
(predmet podpore)
(1) Podpora je namenjena kmetijskim gospodarstvom zaradi
poslabšanja ekonomskih razmer pri pridelavi vrtnin zaradi neugodnih vremenskih
razmer, in sicer zimske pozebe pri pridelavi vrtnin.
(2) Predmet podpore je dodelitev nepovratnih sredstev na
hektar poškodovanih vrtnin.
26.b člen
(pogoji za pridobitev sredstev)
(1) Vlagatelji morajo za pridobitev nepovratnih sredstev iz
drugega odstavka prejšnjega člena izpolnjevati naslednje pogoje: 
-    
vpisani morajo biti v register kmetijskih
gospodarstev pred 29. januarjem 2012 in imeti urejene podatke o GERK-ih v
skladu s predpisom, ki ureja register kmetijskih gospodarstev; 
-    
na dan vložitve vloge vlagatelj ni podjetje v
težavah; 
-    
v letu 2012 so oddali zbirno vlogo, v kateri so
na obrazcu »D – PRIJAVA POVRŠIN KMETIJSKIH RASTLIN IN ZAHTEVKOV NA POVRŠINO« prijavljene
vrtnine pod šiframi: 401 – vrt­nine v zavarovanem prostoru, 402 – vrtnine na
prostem, 405 – mešana raba (vrtnine, poljščine, dišavnice, zdravilna zelišča na
prostem), 703 – šparglji, 733 – artičoke, 734 – rabarbara; 
-    
utrpeli so škodo zaradi zimske pozebe pri
pridelavi vrtnin v času od 29. januarja do 29. februarja 2012, kar izkazujejo z
izjavo, ki jo podpišeta vlagatelj in pooblaščena oseba javne službe kmetijskega
svetovanja, v kateri je navedeno, da so bile vrtnine poškodovane zaradi zimske pozebe
in je navedena površina poškodovanih vrtnin; 
-    
prijavljena površina poškodovanih vrtnin se
nahaja na območju občin Piran, Koper, Izola in Nova Gorica, v skupni površini
najmanj 0,5 ha; 
-    
priložiti morajo dokument, iz katerega je
razvidno, da so v obdobju iz četrte alineje tega odstavka pridelovali vrtnine,
kar izkazujejo s kopijo evidence o delovnih opravilih na kmetijskem
gospodarstvu, iz katere so razvidni čas setve, vrsta kulture in površina. 
(2) Če se del GERK-a, na katerem je bila pozeba vrtnin, razprostira
tudi izven območja občin iz pete alineje prejšnjega odstavka, je do podpore
upravičena celotna površina, na kateri je nastala škoda zaradi pozebe vrtnin.
26.c člen
(finančne določbe)
(1) Sredstva se dodelijo upravičencu kot pomoč v obliki
nepovratnih sredstev.
(2) Za podporo iz tega poglavja se zagotovijo sredstva do
višine 45.000 eurov.
(3) Višina podpore znaša 750 eurov na hektar poškodovanih
vrtnin.
III. POSTOPEK ZA PRIDOBITEV SREDSTEV
8. Ukrep VIII: Finančna pomoč za nadomestilo
škode v čebelarstvu
26.č člen
(predmet in namen podpore)
(1) Podpora je namenjena čebelarjem zaradi
škode, ki je nastala zaradi suše in pozebe v naravnem okolju v letu 2012,
zaradi česar je prišlo do zmanjšanega medenja (v nadaljnjem besedilu: škodni
dogodek pri ukrepu VIII).
(2) Namen ukrepa je ohranitev ekonomske sposobnosti čebelarjev, da nadaljujejo s
čebelarjenjem.
(3) Predmet podpore je dodelitev nepovratnih sredstev v obliki podpore na čebeljo družino.
26.d člen
(vlagatelji)
Vlagatelji so čebelarji, ki so vpisani v
register čebelnjakov, ki ga
vodi ministrstvo, pristojno za kmetijstvo.
26.e člen
(pogoji za pridobitev sredstev)
Vlagatelji morajo za pridobitev sredstev
izpolnjevati naslednje pogoje:
-    
v letu 2012 so do 30. junija 2012 sporočili
število čebeljih družin, ki se nanaša na stanje v obdobju med 1. januarjem in
30. junijem 2012,
-    
podporo lahko vlagatelji uveljavljajo za
število čebeljih družin, ki je bilo razvidno iz registra čebelnjakov, na dan
30. junija 2012, pri čemer je imel vlagatelj prijavljenih najmanj 20 čebeljih
družin,
-    
so v letu 2012 utrpeli škodo zaradi škodnega
dogodka pri ukrepu VIII, kar izkazujejo z izjavo, ki jo podpišeta vlagatelj in
pooblaščena oseba organizacije, ki ima status priznane rejske organizacije v
čebelarstvu v skladu s predpisom, ki ureja živinorejo, in
-    
na dan vložitve vloge vlagatelj ni podjetje v
težavah.
26.f člen
(finančne določbe)
(1) Za podporo zaradi škode, ki je nastala zaradi škodnega dogodka pri
ukrepu VIII, se zagotovijo sredstva do višine 200.000,00 eurov.
(2) Višina podpore znaša 2,43 eura na čebeljo družino.
27. člen
(uporaba določb)
Določbe od 28. do 34. člena te uredbe se uporabljajo
za Ukrep I, II, IV, V, VII in VIII.
28. člen
(javni razpisi)
(1) Sredstva po tej uredbi se dodelijo
z odprtim javnim razpisom v skladu z zakonom, ki ureja kmetijstvo. Obseg
sredstev za ukrepe po tej uredbi se v javnem razpisu določi največ do višine
sredstev, zagotovljenih na proračunski postavki, ki je namenjena podpori za
prestrukturiranje in prenovo kmetijske proizvodnje v posameznem proračunskem
letu. Postopke za dodelitev in izplačila sredstev izvede agencija.
(2) Ministrstvo, pristojno za
kmetijstvo (v nadaljnjem besedilu: ministrstvo), pripravi javne razpise in jih objavi v Uradnem listu Republike
Slovenije in na svoji spletni strani. V okviru javnega razpisa za posamezen
ukrep so sredstva lahko razdeljena po posameznih namenih znotraj ukrepa, ciljih
ukrepa ali skupinah posameznih upravičencev ter se vloge za ta namen ločeno
uvrščajo na liste prejetih in popolnih vlog.
(3) Vloge na javni razpis se vlagajo
peti dan po objavi javnega razpisa vse do zaprtja javnega razpisa, ki se objavi
na spletni strani ministrstva.
29. člen
(odločitev o vrstnem redu prispetja vlog)
(1) Vloge za javni razpis je potrebno
poslati priporočeno po pošti ali oddati na vložišču agencije.
(2) Če vlagatelj pošlje vlogo
priporočeno po pošti, jo mora poslati na naslov Agencija Republike Slovenije za
kmetijske trge in razvoj podeželja, Dunajska cesta 160, p.p. 189, 1000
Ljubljana, do objave obvestila o prenehanju zbiranja vlog za posamezen ukrep,
ki se objavi na spletni strani agencije.
(3) Vlogo iz prvega odstavka tega
člena je treba vložiti v pisni obliki na obrazcu, ki je dostopen na agenciji in
objavljen na spletni strani agencije. Sestavni deli vloge morajo biti speti v
mapi, oštevilčeni po zaporedni številki od skupnega števila vloženih strani in
priložen jim mora biti natančen seznam vstavljene dokumentacije, podpisan s
strani vlagatelja. Na ovojnici vloge morajo biti razvidni datum in čas (ura,
minuta) oddaje vloge na pošti, označen s strani pošte, naslov vlagatelja ter
oznaka javnega razpisa, na katerega se prijavlja. Vloge z nepravilno označenimi
ovojnicami se ne obravnavajo ter se vrnejo vlagateljem v originalnih ovojnicah.
(4) Agencija odpira in obravnava vloge
ter zahteva odpravo njihovih pomanjkljivosti po vrstnem redu oddaje vlog
oziroma po vrstnem redu prejema popolnih vlog, ki izpolnjujejo predpisana
merila, do porabe razpisanih sredstev za posamezen ukrep. Če je skupna višina
zaprošenih sredstev višja od razpisanih sredstev, agencija v primeru, da imata
na zadnjem mestu seznama prejetih vlog dve ali več vlog na ovojnici enak datum
in čas (ura, minuta) oddaje, izvede žrebanje o določanju vrstnega reda
prispelih vlog. Žrebu lahko prisostvuje tudi vlagatelj vloge, ki je predmet
žrebanja. O datumu in času žrebanja agencija obvesti vlagatelje vlog, ki so
predmet žrebanja (vabljeni vlagatelji), pisno. Tričlansko komisijo, ki opravi
žrebanje, in predsednika komisije imenuje predstojnik agencije izmed oseb,
zaposlenih na agenciji.
(5) Žrebanje se opravi v uradnih
prostorih agencije. Evidenčne številke vlog se izpišejo na prepognjene listke,
ki se overijo z žigom agencije. Listki z evidenčnimi številkami vlog se zaprejo
v škatlo, ki se takoj zapečati. Škatla se odpre v navzočnosti prisotnih
vabljenih vlagateljev in komisije. Žrebanje poteka tako, da predsednik komisije
zaporedoma vleče listke iz škatle in za vsak izžrebani listek glasno prebere
evidenčno številko izžrebane vloge, ter jo pokaže na žrebanju prisotnim osebam.
Navedeno ponavlja, dokler ne izžreba vseh listkov.
(6) Če je na ovojnici označen samo
datum, ni pa označen čas (ura, minuta) oddaje, se za to vlogo smatra, da je
bila oddana zadnjo minuto na označen datum (23 ura in 59 minut).
(7) Sredstva se razdelijo največ do
razpoložljivega zneska in po listi popolnih vlog v skladu s četrtim, petim in
prejšnjim odstavkom tega člena.
(8) O žrebanju se sestavi zapisnik, ki
ga podpišejo na žrebanju prisotne osebe.
30. člen
(obravnava vlog)
(1) Odpiranje vlog ni javno. Prispele
vloge obravnava agencija.
(2) Po odprtju vloge se preveri njena
popolnost.
(3) Popolna vloga se po vrstnem redu
uvrsti na konec liste popolnih vlog v skladu s prejšnjim členom.
(4) Ne glede na določbo prejšnjega
odstavka poziv k dopolnitvi vloge zaradi številk uradnih dokumentov ali evidenc
ne vpliva na vrstni red prejetih vlog.
31. člen
(odločbe o pravici do sredstev)
(1) Preverjanje izpolnjevanja pogojev
vloge se izvede po vrstnem redu uvrstitve na listo prejetih vlog.
(2) O izpolnjevanju pogojev odloči
agencija z odločbo o pravici do sredstev. odločbi
o pravici do sredstev se navede, da gre za pomoč de minimis v kmetijskem
sektorju po Uredbi 1535/2007/ES.
(3) Vloga, ki je popolna in izpolnjuje
predpisane pogoje, vendar razpoložljiva sredstva ne zadoščajo za dodelitev sredstev
v celoti, se lahko odobri do višine razpoložljivih sredstev, če se vlagatelj s
tem strinja. V nasprotnem primeru se vloga zavrne.
32. člen
(finančne določbe)
Višina sredstev za posamezen ukrep se v
skladu z določbo prvega odstavka 28. člena te uredbe določi z javnim razpisom.
33. člen
(omejitev sredstev)
(1) Vlagatelji lahko pridobijo
sredstva za isti namen samo iz enega ukrepa po tej uredbi.
(2) Sredstva se ne dodelijo
upravičencu, ki je za isti namen, kakršnega navaja v vlogi za pridobitev
sredstev po tej uredbi, že prejel javna sredstva Republike Slovenije ali
sredstva Evropske unije.
(3) Sredstva se ne dodelijo za
izvajanje ukrepov zunaj Republike Slovenije.
34. člen
(obveznosti upravičenca)
Upravičenec mora omogočiti dostop do
dokumentacije ter omogočiti kontrolo na kraju samem agenciji, revizijskemu organu
in drugim nadzornim organom.
35. člen
(preverba pred odobritvijo pomoči in
poročanje)
(1) Agencija mora še pred odobritvijo
pomoči predhodno preveriti višino že dodeljene pomoči de minimis za posameznega
upravičenca v centralni evidenci pomoči de minimis za kmetijstvo, ki jo vodi
ministrstvo.
(2) Agencija mora v roku 15 dni po
dodelitvi pomoči de minimis poročati o izplačilu pomoči ministrstvu na obrazcu
in na način, ki ga ministrstvo objavi na svojih spletnih straneh.

Priloga
1: Zahtevek za podporo zaradi nenadnih pomorov čebel
Priloga
2: IZJAVA, da kmetijsko gospodarstvo ni podjetje v težavah

Uredba o pomoči ob nepredvidljivih dogodkih v
kmetijstvu (Uradni list RS, št. 84/11) vsebuje naslednjo prehodno in
končni določbi:
»IV. PREHODNA IN KONČNI DOLOČBI
36. člen
(začeti
postopki)
Postopki, začeti po določbah Uredbe o
finančni pomoči ob nepredvidljivih dogodkih v kmetijstvu (Uradni list RS, št.
71/08, 34/09, 77/09, 25/10 in 72/10), se dokončajo v skladu z Uredbo o finančni
pomoči ob nepredvidljivih dogodkih v kmetijstvu (Uradni list RS, št. 71/08,
34/09, 77/09, 25/10 in 72/10).
37. člen
(prenehanje
veljavnosti)
Z dnem uveljavitve te uredbe preneha
veljati Uredba o finančni pomoči ob nepredvidljivih dogodkih v kmetijstvu
(Uradni list RS, št. 71/08, 34/09, 77/09, 25/10 in 72/10), uporablja pa se še
za dokončanje postopkov, začetih na njeni podlagi.
38. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
pomoči ob nepredvidljivih dogodkih v kmetijstvu (Uradni list RS, št. 80/12) vsebuje naslednjo končno določbo:
»7. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
pomoči ob nepredvidljivih dogodkih v kmetijstvu (Uradni list RS, št. 69/13) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.