I. SPLOŠNE DOLOČBE
1. člen
Ta pravilnik določa način in postopek pridobitve licence za
opravljanje prevozov v cestnem prometu, dokumente, ki morajo biti v času vožnje
v vozilu, postopek za pridobitev potrdila za opravljanje mednarodnih prevozov
oseb za lastne potrebe, postopek za pridobitev licence Skupnosti, ter organe,
pristojne za nadzor nad izdajanjem licenc.
2. člen
Izrazi uporabljeni v tem pravilniku imajo enak pomen, kot ga
določa Zakon o prevozih v cestnem prometu (Uradni list RS, št. 131/06 in 5/07 –
popravek; v nadaljnjem besedilu: zakon), drugi predpisi s tega področja in
mednarodne pogodbe.
II. POGOJI ZA PRIDOBITEV LICENCE
1. Pridobitev pravice do opravljanja prevozov v cestnem
prometu
3. člen
(1) Pravica za opravljanje dejavnosti cestnega prevoza
potnikov ali blaga v cestnem prometu se pridobi z licenco.
(2) Domača pravna oseba in domača fizična oseba pridobita
licenco pri izvajalcu upravnih nalog na podlagi podeljenega javnega pooblastila
s strani ministra, pristojnega za promet (v nadaljnjem besedilu: izdajatelj
licenc). Licenca se pridobi za vrste prevozov določenih v drugem odstavku 19.
členu zakona.
(3) Licence iz prvega odstavka tega člena ni potrebno
pridobiti, če gre za vrste prevozov, določenih v tretjem odstavku 19. člena
zakona.
(4) Za medicinske prevoze, za katere ni potrebno pridobiti
licence, se štejejo prevozi z reševalnimi vozili, s katerimi se prevažajo
invalidi, bolniki ali zdravstveno osebje. Za medicinski prevoz se šteje tudi
prevoz, s katerim je organiziran prevoz bolnikov na terapije.
(5) Za humanitarne prevoze se štejejo prevozi, ki jih
opravljajo registrirane humanitarne organizacije širšega družbenega pomena
(rdeči križ ipd.) s svojimi vozili za lastne potrebe.
4. člen
(1) Za testna vozila, ki jih pravne ali fizične osebe, ki se
ukvarjajo s prodajo novih vozil, dajejo na preizkušnjo prevozniku, ni potrebno
pridobiti izvoda licence, če testno obdobje ne traja več kot dva tedna in če
testiranje poteka le na območju Slovenije.
(2) Prevoznik, ki ima vozilo iz prejšnjega odstavka na
testiranju, mora imeti licenco za opravljanje tistih vrst prevozov, ki jih bo
opravljal s testnim vozilom. Prav tako mora imeti prevoznik z osebo, ki vozilo
daje v testiranje, sklenjeno pisno pogodbo, v kateri morajo biti med drugim
navedeni podatki o točno določenem času testiranja (datum od–do) in o vozilu
oziroma vozilih (znamka, tip, registrska številka, številka šasije in številka
motorja). Izvod pogodbe mora biti ves čas vožnje v vozilu, s katerim se
opravljajo testne vožnje.
(3) Prevoznik lahko opravlja z istim vozilom testiranje na
način, kot je določen v prvem in drugem odstavku tega člena, samo enkrat.
5. člen
(1) Šteje se, da je licenca izdana ali odvzeta z dnem
dokončnosti odločbe, s katero pristojni organ odloči o podelitvi oziroma
odvzemu licence.
(2) Pogoji za začetek izvajanja prevozov so opredeljeni v 29.
členu zakona.
(3) Licenco mora imeti prevoznik v prostorih sedeža podjetja.
Izvod licence se mora med vožnjo nahajati v vozilu.
(4) Prevoznik, ki mu je bila odvzeta ali začasno odvzeta
licenca, mora prenehati opravljati prevoze v cestnem prometu, za katere mu je
bila odvzeta licenca, z dnem dokončnosti odločbe o odvzemu licence.
6. člen
(1) Pristojni inšpektor poda izdajatelju licence predlog za
preklic veljavnosti in odvzem licence, če ugotovi, da domači prevoznik ne
izpolnjuje predpisanih pogojev za pridobitev licence ali če ugotovi, da
prevoznik opravlja prevoze v nasprotju z izdano licenco.
(2) Prevoznik opravlja prevoze v nasprotju z izdano licenco,
če poleg posameznih vrst prevozov, za katere ima izdano licenco, opravlja tudi
prevoze za katere licence ni pridobil oziroma niso navedeni v izvodu licence za
to vozilo.
2. Pogoji za pridobitev licence
7. člen
Licenco lahko pridobi fizična ali pravna oseba, če izpolnjuje
pogoje iz 20. člena zakona.
8. člen
(1) Dober ugled se izkazuje na način, kot je določen v 24.
členu zakona.
(2) Glede pogoja nekaznovanosti se upošteva določba
Kazenskega zakonika (Uradni list RS, št. 95/04 – uradno prečiščeno besedilo), po
kateri pravne posledice obsodbe ne morejo nastati, če je bila storilcu za
kaznivo dejanje izrečena denarna kazen, pogojna obsodba ali sodni opomin ali če
mu je bila kazen odpuščena.
9. člen
(1) Finančna sposobnost se ugotavlja tako, da se sešteva
vrednost vseh sredstev in predmetov, s katerimi oseba razpolaga.
(2) Za dokaz finančne sposobnosti šteje vsaj eno od dokazil,
opredeljenih v drugem odstavku 22. člena zakona.
(3) Pri seznamu posameznih opredmetenih osnovnih sredstev, se
upošteva vrednost osnovnih opredmetenih sredstev po neodpisani vrednosti.
Vozila in druga osnovna sredstva, ki jih ima oseba v najemu, se ne upoštevajo
pri ugotavljanju ustrezne finančne sposobnosti. Če so posamezna sredstva obenem
prikazana v ustanovitvenem kapitalu in v seznamu opredmetenih osnovnih sredstev
se upoštevajo samo enkrat.
(4) V primeru delno obremenjenih nepremičnin, se za
ugotavljanje finančne sposobnosti upošteva neobremenjeni del nepremičnine.
(5) Iz pogodbe o namensko vezanem depozitu mora biti
razvidno, da je depozit vložen z namenom zagotavljanja finančne sposobnosti za
pridobitev licence in je vezan za čas trajanja licence. Če prevoznik zaide v
likvidnostne težave, lahko depozit uporabi za premostitev teh težav, vendar
mora najkasneje v šestih mesecih od dviga, depozit obnoviti oziroma mora
izpolnjevati pogoj finančne sposobnosti z drugimi sredstvi. V primeru stečaja
je depozit del stečajne mase. Kolikor prevoznik depozit prekine pred potekom
licence, je o tem dolžan obvestiti izdajatelja licence, ki mora preveriti, če
prevoznik tudi brez depozita izpolnjuje pogoj finančne sposobnosti.
(6) Garancija banke ali druge finančne institucije mora
vsebovati jamstvo, da banka ali druga finančna institucija, za čas trajanja
licence, jamči za vse finančne obveznosti prevoznika do višine, ki je potrebna
za pridobitev licence in je opredeljena v prvem odstavku 22. člena zakona.
10. člen
(1) Kot dokazila za izpolnjevanje pogoja strokovne
usposobljenosti odgovorne osebe za prevoze se štejejo spričevala in potrdila iz
26. člena zakona ter potrdila o uspešno opravljenem preizkusu strokovne
usposobljenosti za pridobitev licence v cestnem prometu v skladu s 138. členom
zakona.
(2) Če odgovorna oseba za prevoze ni obenem tudi direktor
oziroma samostojni podjetnik posameznik, je potrebno predložiti tudi pogodbo o
zaposlitvi odgovorne osebe za prevoze in ustrezno pooblastilo iz katerega je
razvidno, da ga je direktor oziroma samostojni podjetnik pooblastil za
opravljanje nalog odgovorne osebe za prevoze.
11. člen
(1) Lastništvo vozil se dokazuje s kopijo prometnega
dovoljenja, ki se jo priloži vlogi za izdajo licence. Kolikor ima oseba pravico
uporabe vozila na podlagi najemne oziroma zakupne pogodbe ali lizing pogodbe,
mora priložiti tudi kopijo te pogodbe.
(2) O vsakršni odpovedi najemne oziroma zakupne pogodbe ali
lizing pogodbe, je prevoznik dolžan takoj obvestiti izdajatelja licence.
III. POSTOPEK ZA PRIDOBITEV LICENCE
12. člen
(1) Pravna oseba ali samostojni podjetnik posameznik, ki želi
pridobiti licenco za opravljanje prevozov v cestnem prometu, vloži pri
izdajatelju licenc vlogo za pridobitev licence v kateri navede naslednje
podatke:
-       
firmo družbe ali samostojnega podjetnika posameznika, matično številka,
davčno številka in sedež, pri samostojnem podjetniku posamezniku pa tudi njegovo
osebno ime, EMŠO in stalno prebivališče,
-       
vrste prevozov, za katere želi pridobiti licenco,
-       
osebno ime, EMŠO, davčno številko in stalno prebivališče odgovorne osebe
za prevoze, ki je za to ustrezno usposobljena oziroma ima pridobljeno ustrezno
kvalifikacijo, podatki o usposobljenosti, ki jo je pridobila odgovorna oseba za
prevoze in datum izdaje spričevala oziroma potrdila o strokovni
usposobljenosti,
-       
skupno število motornih vozil, za katere želi pridobiti izvod licence.
(2) Izdajatelj licenc zaradi lažjega poslovanja lahko
predpiše obrazec na katerem se poda vloga za izdajo licence kakor tudi druge
potrebne obrazce za poslovanje s strankami. Če vloga ni izdana na predpisanem
obrazcu, pa vsebuje vse podatke zahtevane s tem pravilnikom, se šteje za popolno
in jo mora izdajatelj licenc obravnavati.
13. člen
(1) Vlogi iz prejšnjega člena vlagatelj priloži tudi dokazila
o izpolnjevanju pogoja finančne sposobnosti.
(2) Seznam posameznih opredmetenih osnovnih sredstev in
dokazilo o lastništvu neobremenjenih nepremičnin ne sme biti starejše od 90
dni.
14. člen
(1) Izdajatelj licenc odloči o izdaji licence skladno s
tretjim odstavkom 27. člena zakona. Zoper odločbo o podelitvi licenc, je
dovoljena pritožba na ministrstvo, pristojno za promet, v 15 dneh od prejema odločbe.
(2) Osebi, ki izpolnjuje vse predpisane pogoje za pridobitev
licence, izdajatelj licenc po dokončnosti odločbe o podelitvi licenc izroči
tudi licence in izvode licenc za vozila, za katera je podal vlogo za izdajo
licence.
(3) Izvodi licence vsebuje podatke, navedene v drugem
odstavku 28. člena zakona.
(4) Licenca je tiskana na formatu A4, izvodi licence pa imajo
dva dela z naslednjimi merami: razvit 148x105 milimetrov, prepognjen 74x105
milimetrov (kot prometno dovoljenje).
(5) Licenca in izvodi licence morajo biti zaščiteni proti
ponarejanju in morajo imeti naslednje vrste zaščit:
-       
vodni tisk,
-       
UV zaščito in
-       
hologramsko zaščito.
(6) Obrazec licence in izvoda licence je določen v Prilogi 1,
ki je sestavni del tega pravilnika.
15. člen
(1) Licenca ter izvod licence se izda za čas, določen v prvem
odstavku 28. člena zakona.
(2) Domači prevoznik, ki že ima veljavno licenco in želi
pridobiti novo (v nadaljnjem besedilu: obnova licence), je dolžan najmanj dva
meseca pred potekom veljavnosti licence vložiti vlogo za izdajo nove licence.
(3) Pri obnovi licence mora prevoznik vlogi za izdajo nove
licence, poleg ostalih dokumentov, priložiti dokazila samo za tista vozila za
katere se podatki spreminjajo oziroma so na novo pridobljena. Za vozila, za
katere podatki ostajajo nespremenjeni oziroma so isti kot jih ima izdajatelj že
v evidenci, prevoznik vlogi priloži izjavo, v kateri navede seznam vozil za
katere podatki ostajajo nespremenjeni.
(4) Izdajatelj prevozniku istočasno z odločbo o podelitvi
nove licence pošlje tudi licenco in izvode licenc za vozila.
16. člen
Domači prevoznik, ki preneha opravljati dejavnost prevozov,
je dolžan o tem najkasneje v osmih dneh obvestiti izdajatelja licence in mu
vrniti licenco ter vse izvode licenc.
17. člen
(1) V primeru spremembe vrste prevozov oziroma podatkov
pomembnih za izdajo licence (npr. dodatna vozila, zamenjava vozil ipd.) morajo
prevozniki izpolnjevati pogoje, določene z zakonom in tem pravilnikom.
(2) Glede sporočanja sprememb podatkov, ki so vezani na
pogoje za izdajo licence, se uporablja določba 30. člena zakona.
(3) Kolikor prevoznik v roku 30 dni po odjavi vozila, pri
izdajatelju licence prijavi drugo oziroma novo vozilo, lahko prevoznik izvod
licence za odjavljeno vozilo zadrži in ga uporablja pri izvajanju cestnih
prevozov, z drugim oziroma novim prijavljenim vozilom. V navedenem primeru mora
prevoznik izdajatelju licence posredovati kopijo prometnega dovoljenja za
odjavljeno vozilo ali izjavo prevoznika o datumu odjave vozila, kopijo
prometnega dovoljenja za drugo oziroma novo prijavljeno vozilo ter kopije
morebitnih najemnih oziroma zakupnih ali lizing pogodb. V primeru spremembe
dokazil o finančni sposobnosti je potrebno priložiti novo dokazilo, ki izkazuje
ustrezen finančni položaj, skladno z 22. členom zakona.
(4) Kolikor prevoznik pri izdajatelju licence prijavi drugo
oziroma novo vozilo po preteku roka iz prejšnjega odstavka, je prevoznik
izdajatelju licence dolžan vrniti izvod licence za odjavljeno vozilo, za drugo
oziroma novo prijavljeno vozilo pa mu izdajatelj licence izda nov izvod licence
na podlagi določbe tretjega odstavka 28. člena zakona.
IV. ODVZEM IN PREKLIC LICENCE
18. člen
Za postopek začasnega odvzema licence ali izvodov licence ter
preklica in odvzema licence se uporabljata določbi 31. in 32. člena zakona.
V. DOKUMENTI V VOZILU
19. člen
(1) Voznik domačega prevoznika ali prevoznika Skupnosti mora
imeti med vožnjo v vozilu dokumente določene v 33. členu zakona. V primeru, da
je voznik državljan države nečlanice Evropske Unije in opravlja mednarodni
prevoz blaga v cestnem prometu na podlagi izdane licence Skupnosti, mora imeti
med vožnjo v vozilu tudi potrdilo za voznike, v skladu z Uredbo Sveta
92/881/EGS z dne 26. marca 1992 o dostopu na trg znotraj Skupnosti pri cestnem
prevozu blaga na ozemlju države članice ali z njega ali prek ozemlja ene ali
več držav članic (UL L št. 95 z dne 9. 4. 1992, str. 1, z vsemi spremembami).
(2) Vlogi za izdajo potrdila, navedenega v prejšnjem
odstavku, je potrebno priložiti kopijo delovnega dovoljenja, izdanega za
opravljanje del voznika, številko zdravstvenega zavarovanja, kopijo osebnega
dokumenta, kopijo pogodbe o zaposlitvi in kopijo vozniškega dovoljenja.
(3) Kadar se na podlagi določb zakona zahteva v vozilu
pogodba o zaposlitvi, mora imeti voznik kopijo pogodbe o zaposlitvi ves čas
opravljanja cestnih prevozov v vozilu (npr. avtotaksi prevozi …).
VI. POSTOPEK ZA PRIDOBITEV POTRDILA ZA OPRAVLJANJE
MEDNARODNIH PREVOZOV OSEB ZA LASTNE POTREBE
20. člen
(1) Za postopek pridobitve, preklica in odvzema potrdila o
opravljanju mednarodnih prevozov oseb za lastne potrebe ter spremembe podatkov
se smiselno uporabljajo določbe zakona in tega pravilnika, ki urejajo
pridobitev, preklic, odvzem in spremembo podatkov licence.
(2) Mednarodni prevozi oseb za lastne potrebe se lahko
opravljajo samo na podlagi potrdila, ki ga izda izdajatelj licence v skladu z
Uredbo Komisije 98/2121/ES z dne 2. oktobra 1998 o podrobnih pravilih za
uporabo Uredbe Sveta (EGS) št. 684/92 in Uredbe Sveta (ES) št. 12/98 glede
dokumentov za avtobusni prevoz potnikov (UL L št. 268 z dne 3. 10. 1998, str.
10, z vsemi spremembami).
VII. LICENCA SKUPNOSTI
21. člen
(1) Mednarodni cestni prevoz potnikov ali blaga se sme
izvajati znotraj držav članic Evropske skupnosti le na podlagi licence
Skupnosti.
(2) Licenco Skupnosti izda izdajatelj licence na vlogo
domačega prevoznika, ki v cestnem prometu prevaža potnike in blago, če
izpolnjuje pogoje iz 32.a in 32.c člena zakona.
21.a člen
(1) Minimalno število
zaposlenih voznikov iz drugega odstavka 32.c člena zakona je razmerje med
zaposlenimi vozniki in številom vozil, s katerimi razpolaga podjetje, kot je
določeno v spodnji tabeli:


Število vozil

Minimalno število zaposlenih voznikov


1–2

1


3–4

2


5–6

4


7–8

6


9–10

8


(2) Če podjetje razpolaga z 11 ali več vozili, se
število zaposlenih voznikov določi po naslednji formuli: število
vozil x 0,9 (zaokroženo navzdol na celo število).
(3) Minimalno število
ostalih zaposlenih v podjetju iz drugega odstavka 32.c člena zakona je razmerje
med ostalimi zaposlenimi in številom vozil, s katerimi razpolaga podjetje, kot
je določeno v spodnji tabeli:


Število vozil

Minimalno število ostalih zaposlenih


1–4

0


5–10

1


11–20

2


nad 20 vozil

3


(4) Število vozil se ugotavlja na podlagi števila
veljavnih izvodov licenc Skupnosti, izdanih določenemu podjetju. Štejejo se
izvodi licence, izdani za vlečna vozila oziroma samostojna tovorna vozila, brez
priklopnikov. K vlogi za izdajo licence Skupnosti se priloži seznam zaposlenih
voznikov (ime, priimek, EMŠO) in seznam ostalih zaposlenih (ime, priimek,
delovno mesto).
(5) Če se poveča število izdanih izvodov licence posameznemu
podjetju ali če se zmanjša število zaposlenih voznikov ali ostalih zaposlenih,
se mora izdajatelju predložiti nov seznam zaposlenih voznikov in seznam ostalih
zaposlenih.
(6) Seznam voznikov in ostalih zaposlenih je določen v
Prilogi 2, ki je kot Priloga 2 sestavni del tega pravilnika.
21.b člen
(1) V času uradnih ur podjetja mora biti v prostorih
podjetja na sedežu podjetja ali podružnice ali poslovne enote, vpisane v
poslovni register AJPES, prisotna najmanj ena zaposlena oseba. Uradne ure
podjetja se določijo v delovnih dneh med 7. in 17. uro v trajanju najmanj 6 ur
dnevno. Če podjetje ne razpolaga z več kot 5 vozili, morata biti upravljavec
prevoza ali direktor telefonsko dosegljiva v času uradnih ur in se v primeru
nadzora v podjetju odzvati v skladu z navodili nadzornega organa ter v primeru
odreditve nadzornega organa priti na sedež podjetja v roku, ki ga določi
nadzorni organ.
(2) Podjetje objavi uradne ure na vidnem mestu pri vhodu
v prostore oziroma na svoj poštni nabiralnik, če ima sedež podjetja v
večstanovanjskem objektu, ter jih priglasi k izjavi izdajatelju licenc.
21.c člen
(1) Vlagatelj mora imeti v
Republiki Sloveniji na sedežu podjetja ali podružnice v lasti ali najemu
najmanj en prostor ustrezne velikosti glede na število vozil, kot je določeno v
tabeli:


Število vozil

Najmanjša velikost poslovnega prostora (m2)


1–4

10


5–10

15


11–20

20


nad 20 vozil

25


(2) K vlogi za pridobitev licence Skupnosti se priloži:
-       
izjava z navedbo velikosti in lokacije prostora, ki se bo uporabljal za
izvajanje dejavnosti podjetja;
-       
identifikacijski podatki o objektu (parcelna številka, katastrska
občina),
-       
če vlagatelj ni lastnik prostorov, tudi pogodbo o pravici razpolaganja s
tem prostorom, pri čemer se isti prostor za izpolnjevanje pogojev za pridobitev
licence lahko uporablja oziroma uveljavlja samo za eno podjetje.
-       
izjava, da ni nobene druge pravne ali dejanske ovire, ki bi vlagatelju
preprečevala, da bi navedene prostore lahko uporabljal ves čas veljavnosti
licence Skupnosti.
(3) Podjetje v teh prostorih hrani poslovno dokumentacijo,
zlasti vse računovodske dokumente, kadrovsko dokumentacijo, dokumentacijo s
podatki o času vožnje in počitka ter druge dokumente, povezane z izpolnjevanjem
pogojev za pridobitev licence Skupnosti.
21.č člen
(1) Vlagatelj mora imeti v prostorih iz prejšnjega člena
v lasti ali najemu najmanj naslednjo opremo:
-       
osnovno komunikacijsko opremo (najmanj internetni priključek in telefon,
osebni računalnik oziroma delovna postaja),
-       
pisarniško opremo (najmanj pisarniško pohištvo za vsakega zaposlenega).
(2) K vlogi za pridobitev licence Skupnosti se priloži
seznam komunikacijske in pisarniške opreme iz prejšnjega odstavka in izjavo, da
vlagatelj dejansko razpolaga s to opremo.
22. člen
(1) Glede pogojev in postopka za pridobitev licence
Skupnosti, preklic, odvzem, spremembo podatkov ter drugih pravic in obveznosti
povezanih z licenco Skupnosti, se smiselno uporabljajo določbe zakona in tega
pravilnika, ki urejajo pridobitev, preklic, odvzem in spremembo podatkov
licence.
(2) Če izdajatelj licence prevozniku izreče ukrep začasnega
odvzema licence ali izvodov licence Skupnosti ali prekliče veljavnost in
odvzame licenco Skupnosti, o tem takoj obvesti Direkcijo in ministrstvo,
pristojno za promet, ki o tem takoj obvesti Komisijo Evropskih skupnosti.
23. člen
(1) Osebi, ki opravlja oziroma želi opravljati prevoze v
cestnem prometu samo v Republiki Sloveniji (prevozi v notranjem cestnem
prometu), se izda licenca in izvodi licence.
(2) Osebi, ki opravlja oziroma želi opravljati prevoze v
mednarodnem in notranjem cestnem prometu, se izda samo licenca Skupnosti in
izvodi licence Skupnosti. Za prevoze blaga v mednarodnem cestnem prometu se
izda licenca Skupnosti za mednarodni prevoz blaga, za avtobusne prevoze
potnikov v mednarodnem cestnem prometu pa se izda licenca Skupnosti za
mednarodni avtobusni prevoz potnikov v cestnem prometu.
24. člen
(1) Licenco Skupnosti za mednarodni prevoz blaga v cestnem
prometu in izvode licence Skupnosti, ki ustrezajo številu vozil, izda
izdajatelj licence, skladno z obrazcem licence Skupnosti, ki ga določa Uredba
Sveta 92/881/EGS z dne 26. marca 1992 o dostopu na trg znotraj Skupnosti pri
cestnem prevozu blaga na ozemlju države članice ali z njega ali prek ozemlja
ene ali več držav članic (UL L št. 95 z dne 9. 4. 1992, str. 1, z vsemi
spremembami), licenco Skupnosti za mednarodni avtobusni prevoz potnikov v
cestnem prometu in izvode licence Skupnosti, ki ustrezajo številu vozil, pa
izda izdajatelj licence, skladno z obrazcem licence Skupnosti, ki ga določa
Uredba Sveta 92/684/EGS z dne 16. marca 1992 o skupnih pravilih za mednarodni
avtobusni prevoz potnikov (UL L št. 74 z dne 20. 3. 1992, str. 1, z vsemi
spremembami).
(2) Obrazci iz prejšnjega odstavka morajo imeti naslednje
vrste zaščit proti ponarejanju:
-       
vodni tisk
-       
UV zaščito in
-       
hologramsko zaščito.
25. člen
(1) Strokovni in upravni nadzor nad zakonitostjo in
pravilnostjo izvajanja javnega pooblastila izdajatelja licenc opravlja, v
skladu z določili zakona, ministrstvo, pristojno za promet. Izdajatelj je
ministrstvu, pristojnemu za promet, dolžan dati na razpolago vse podatke
povezane z izdajanjem licenc kakor tudi vsa potrebna pojasnila. Na zahtevo
ministrstva, pristojnega za promet, mora izdajatelj pripraviti tudi poročilo o
svojem delu, ki vsebuje najmanj bazo podatkov o izdanih licencah do datuma
izdelave poročila, število do takrat izdanih licenc, morebitne statistične
podatke, podatke o izpolnjevanju pogojev za pridobitev licence in morebitne
težave, s katerimi se srečuje izdajatelj licenc pri svojem delu.
(2) V primeru ugotovljenih nepravilnosti se z odločbo
odredijo ukrepi, s katerimi se te nepravilnosti odpravijo.

Priloga
1: Vzorec licence
Priloga
2: Seznam voznikov in ostalih zaposlenih

Pravilnik o licencah za opravljanje prevozov v
cestnem prometu (Uradni list RS, št. 67/07) vsebuje naslednje prehodne in
končne določbe:
»VIII. PREHODNE IN KONČNE DOLOČBE
26. člen
Licence in njeni izvodi, ki so bili izdani do začetka
veljavnosti zakona, ostanejo v veljavi in veljajo do izteka njihove
veljavnosti. Vse licence in izvodi licenc, ki so bili izdani po začetku
veljavnosti zakona se zamenjajo skladno z določili zakona ter tega pravilnika,
pri čemer se licence in izvodi licenc zamenjano z obrazci, določenimi v tem
pravilniku. Prevoznik je v takšnem primeru dolžan vrniti licence in izvode
licenc takoj po zamenjavi.
27. člen
Z dnem uveljavitve tega pravilnika se preneha uporabljati
Pravilnik o licencah za opravljanje prevozov v cestnem prometu (Uradni list RS,
št. 30/02 in 108/03).
28. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o licencah za opravljanje prevozov v cestnem prometu (Uradni list
RS, št. 102/20) vsebuje naslednje prehodne in
končno določbo:
»PREHODNE IN KONČNA DOLOČBA
4. člen
Ne glede na prvi in drugi odstavek 21.a člena pravilnika mora
imeti od uveljavitve tega pravilnika do 1. junija 2021 podjetje, ki ima nad pet
vozil, minimalno enega zaposlenega voznika.
Ne glede na tretji odstavek 21.a člena pravilnika mora imeti
od uveljavitve tega pravilnika do 1. junija 2021 podjetje, ki ima nad 20 vozil,
minimalno enega ostalega zaposlenega.
5. člen
Podjetja, ki so pridobila licenco Skupnosti pred uveljavitvijo
tega pravilnika, se uskladijo z zahtevami iz tega pravilnika najkasneje do 23.
novembra 2020.
6. člen
Ta pravilnik začne veljati petnajsti dan po objavi v Uradnem
listu Republike Slovenije.«.