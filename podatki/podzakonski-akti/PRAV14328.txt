1. člen
(vsebina pravilnika)
Ta pravilnik ureja način, postopke in roke za izdajo soglasja
ministra, pristojnega za finance (v nadaljnjem besedilu: minister) k
zadolževanju občin in za upravljanje z dolgom občinskega proračuna.
2. člen
(opredelitev zadolžitve)
Zadolžitev po tem pravilniku je:
1.     
črpanje kredita ali posojila za izvrševanje občinskega proračuna,
2.     
črpanje kredita ali posojila za upravljanje z dolgom občinskega
proračuna in
3.     
sklenitev pogodbe o zakupu ali najemu, na podlagi katere lastninska
pravica preide ali lahko preide z najemodajalca na najemnika (finančni najem).
3. člen
(vloga za soglasje k zadolžitvi)
(1) Občina pred vsako zadolžitvijo, pri kateri črpanje in
odplačilo posojila nista v istem proračunskem letu, ministrstvu, pristojnem za
finance (v nadaljnjem besedilu: ministrstvo) predloži vlogo za soglasje k
zadolžitvi na obrazcu, ki je Priloga tega pravilnika in njegov sestavni del.
(2) Vloga vsebuje:
-       
navedbo vrste zadolžitve iz prejšnjega člena,
-       
navedbo projekta, za katerega se bo občina zadolžila, v primeru
sofinanciranja iz proračuna Evropske unije (v nadaljnjem besedilu: EU),
-       
seznam kreditov ali posojil in finančnih najemov, ki jih bo občina
nadomestila, v primeru zadolžitve za upravljanje z dolgom,
-       
pogoje zadolžitve, ki vplivajo na doseganje največjega obsega možnega
zadolževanja občine v skladu z 10.b členom Zakona o financiranju občin (Uradni
list RS, št. 123/06, 57/08, 36/11, 14/15 – ZUUJFO, 71/17, 21/18 – popr., 80/20
– ZIUOOPE in 189/20 – ZFRO; v nadaljnjem besedilu: ZFO-1): višino glavnice,
valuto zadolžitve, obrestno mero, rok odplačila, obdobje črpanja kredita ali
posojila oziroma finančnega najema, vrsto zavarovanja posla in
-       
rok za sklenitev pogodbe oziroma aneksa k pogodbi o zadolžitvi.
(3) Vlogi občina priloži:
-       
podatke o obstoječih zadolžitvah, izdanih poroštvih in prevzetih
dolgoročnih obveznostih s pogodbami o finančnem najemu ter blagovnih kreditih,
z ažuriranimi načrti odplačil in izjavo župana, da jamči za celovitost in
pravilnost podatkov,
-       
poročilo župana ali poročilo zunanjega svetovalca, ki ga je imenoval
župan, o izboru najugodnejšega ponudnika in
-       
predlog pogodbe o zadolžitvi z amortizacijskim načrtom.
(4) Poročilo o izboru najugodnejšega ponudnika vsebuje
primerjavo elementov zadolžitve iz četrte alineje drugega odstavka tega člena
in drugih elementov, ki vplivajo na ugodnost ponudbe, ter navedbo najmanj dveh
posojilodajalcev, ki jima je občina oddala povpraševanje po zadolžitvi. Če je
občina prejela le eno ponudbo, poročilo vsebuje le elemente prejete ponudbe,
poročilu pa se priloži prejete negativne odgovore potencialnih
posojilodajalcev.
(5) Vlogi za soglasje k prvi zadolžitvi po sklenitvi
sporazuma o razdelitvi premoženja med občinami, določenega v zakonu, ki ureja
lokalno samoupravo, občina priloži tudi sporazum o razdelitvi premoženja.
(6) Vlogi za soglasje k zadolžitvi za projekte, sofinancirane
iz proračuna EU, občina priloži pogodbo ali drug dokument, ki ima naravo
pogodbe o sofinanciranju projekta iz proračuna EU, iz katerega morata biti
razvidna predvidena višina in rok prejema teh sredstev oziroma dinamika
izplačil sredstev iz proračuna EU. Podatkov iz prve alineje tretjega odstavka
tega člena ni potrebno priložiti.
(7) Vlogi za soglasje k zadolžitvi pri upravljavcu sredstev
sistema enotnega zakladniškega računa države oziroma občine ni potrebno
priložiti poročila o izboru najugodnejšega ponudnika iz druge alineje tretjega
odstavka tega člena in predloga pogodbe o zadolžitvi z amortizacijskim načrtom
iz tretje alineje tretjega odstavka tega člena.
(8) Vlogi za soglasje k črpanju posojila ali dela posojila v
naslednjem proračunskem letu ni potrebno ponovno priložiti poročila o izboru
najugodnejšega ponudnika iz druge alineje tretjega odstavka tega člena. Občina
vlogi priloži predlog aneksa k pogodbi o zadolžitvi z amortizacijskim načrtom.
(9) Vlogi za soglasje k sklenitvi pogodbe o finančnem najemu
občina priloži poročilo o izboru najugodnejšega ponudnika iz druge alineje
tretjega odstavka tega člena, iz katerega je razvidno, da je takšna zadolžitev
ugodnejša od najema kredita ali posojila.
(10) Vlogo za soglasje k zadolžitvi občina predloži
ministrstvu najkasneje do 20. novembra tekočega leta.
4. člen
(soglasje k spremembi likvidnostnega posojila ali kredita)
(1) Občina lahko likvidnostno posojilo ali kredit, ki ga ne
more odplačati v proračunskem letu, v katerem ga je najela, zaradi
nepravočasnega povračila sredstev za projekte, sofinancirane iz proračuna EU, s
soglasjem ministra spremeni v kratkoročno oziroma dolgoročno posojilo ali
kredit.
(2) Vlogo za soglasje k zadolžitvi iz prejšnjega odstavka
občina predloži na obrazcu iz Priloge tega pravilnika. Vlogi za soglasje
priloži dokument pristojnega organa, iz katerega sta razvidna predvidena višina
in rok prejema sredstev iz proračuna EU oziroma dinamika izplačil sredstev iz
proračuna EU, ter predlog aneksa k pogodbi o zadolžitvi z amortizacijskim
načrtom.
(3) Vlogo za soglasje k zadolžitvi v skladu s tem členom
občina predloži ministrstvu najkasneje do 5. decembra tekočega leta.
(4) Minister izda soglasje k spremembi likvidnostnega
posojila ali kredita, če ugotovi, da:
-       
so vloga in njene priloge popolne in
-       
ima občina sprejet uravnotežen proračun za tekoče leto.
(5) Minister izda soglasje za sklenitev aneksa k pogodbi o
zadolžitvi v 15 delovnih dneh po prejemu popolne vloge. Soglasje velja do konca
koledarskega leta, v katerem je bilo izdano.
(6) Soglasje iz prejšnjega odstavka je priloga aneksa k
pogodbi o zadolžitvi.
5. člen
(izdaja soglasja k zadolžitvi)
(1) Minister izda soglasje k zadolžitvi, če ugotovi, da:
-       
so vloga iz prvega odstavka 3. člena tega pravilnika in njene priloge
popolne,
-       
ima občina sprejet uravnotežen proračun za tekoče leto,
-       
v soglasje predložena zadolžitev, razen zadolžitve za projekte, sofinancirane
iz proračuna EU, ne presega načrtovanega obsega zadolževanja v sprejetem odloku
o proračunu,
-       
podatki iz prve alineje tretjega odstavka 3. člena tega pravilnika
verodostojno izkazujejo obstoječo zadolženost občine po prvem odstavku 10.b
člena ZFO-1,
-       
obveznosti občine iz drugega odstavka 10.b člena ZFO-1 skupaj z novo
zadolžitvijo, brez upoštevanja moratorijev in neenakomernih obveznosti, ne
presegajo dovoljenega obsega obveznosti, ki ga določa zakon, in
-       
predlog pogodbe oziroma aneksa k pogodbi o zadolžitvi vsebuje vse pogoje
zadolžitve iz četrte alineje drugega odstavka 3. člena tega pravilnika.
(2) Minister izda soglasje za sklenitev pogodbe oziroma
aneksa o zadolžitvi v obsegu in po pogojih, navedenih v predlogu pogodbe
oziroma aneksu o zadolžitvi, v 15 delovnih dneh po prejemu popolne vloge.
Soglasje velja do konca koledarskega leta, v katerem je bilo izdano.
(3) Soglasje iz prejšnjega odstavka je priloga pogodbe o
zadolžitvi.
6. člen
(zavrnitev soglasja k zadolžitvi)
(1) Minister zavrne soglasje k zadolžitvi, če ugotovi:
1.     
da predvidena zadolžitev presega največji obseg možnega zadolževanja,
določen v ZFO-1,
2.     
da predvidena zadolžitev za projekte, sofinancirane iz proračuna EU
presega višino odobrenih sredstev in obdobje do prejema teh sredstev,
3.     
da občina v sprejetem odloku o proračunu za tekoče proračunsko leto ni v
ustreznem obsegu opredelila obsega zadolževanja za izvrševanje občinskega
proračuna oziroma za upravljanje z dolgom občinskega proračuna, razen
zadolževanja za projekte, sofinancirane iz proračuna EU,
4.     
da sprejeti proračun za tekoče proračunsko leto ni uravnotežen med
prejemki in izdatki,
5.     
da niso izpolnjeni drugi zakonski pogoji za dopustnost zadolžitve ali
da občina vloge za soglasje ni predložila v
roku iz desetega odstavka 3. člena oziroma tretjega odstavka 4. člena tega
pravilnika.
(2) Ne glede na 1. točko prejšnjega odstavka minister izda
soglasje k zadolžitvi za upravljanje z dolgom, če se bo s to zadolžitvijo
zadolženost ponovno znižala do največjega obsega možnega zadolževanja.
7. člen
(pogodba oziroma aneks k pogodbi o zadolžitvi)
Občina v desetih delovnih dneh po sklenitvi pogodbe oziroma
aneksa k pogodbi o zadolžitvi posreduje kopijo pogodbe oziroma aneksa k pogodbi
o zadolžitvi ministrstvu.
KONČNA DOLOČBA
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o postopkih za izdajo soglasja k zadolževanju občin (Uradni list RS, št.
55/15).
9. člen
(začetek veljavnosti)
Ta pravilnik začne veljati osmi dan po objavi v Uradnem listu
Republike Slovenije.
Št. 007-670/2021/3
Ljubljana, dne 9. junija 2021
EVA 2021-1611-0048
Mag. Andrej Šircelj
minister
za finance

Priloga:
Vloga za soglasje k zadolžitvi