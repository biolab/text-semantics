1. člen
(vsebina)
(1) Ta pravilnik določa primerne načine varovanja premoženja
za preprečitev škode, ki bi jo lahko povzročile živali zavarovanih prosto
živečih vrst (v nadaljnjem besedilu: zavarovane živali), in vrste ukrepov za
preprečitev nadaljnje škode na premoženju za posamezne zavarovane prosto živeče
živalske vrste (v nadaljnjem besedilu: zavarovane živalske vrste). 
(2) Primerne načine varovanja premoženja in ukrepe za
preprečitev nadaljnje škode na premoženju iz prejšnjega odstavka je treba
izvesti brez povzročanja trpljenja in bolečin zavarovanim živalim.
2. člen
(določitev pojmov)
V tem pravilniku uporabljeni izrazi imajo naslednji pomen: 
-       
dober gospodar je tisti, ki svoje premoženje zaščiti na primeren način,
glede na objektivno možnost nastanka škode na njem ter ravna v skladu s
predpisi s področja ohranjanja narave, kmetijstva, gozdov, divjadi in lovstva,
zaščite živali ter obligacijskih razmerij; 
-       
nastanek škode je objektivno pričakovan, če je znano, da je v neposredni
okolici premoženja, ki je enaka življenjskemu prostoru zavarovane živali, v
obdobju zadnjih treh let že najmanj dvakrat prišlo do nastopa škodnega dogodka;
-       
življenjski prostor velikih zveri je območje, ki je s predpisom, ki
ureja ekološko pomembna območja, določeno za osrednji življenjski prostor
velikih zveri; 
-       
odvračanje je način varovanja premoženja, ki se izvaja s prisotnostjo in
aktivnostjo človeka, živali ali z uporabo odvračal, v skladu s tem pravilnikom;
-       
odvračala so predmeti ali naprave, ki odvračajo zavarovane živali od
premoženja, in so lahko mehanične, svetlobne, zvočne, kemične in druge (npr.
elektronski odganjalci glodalcev, konice za odganjanje ptic, zaščitne mreže,
elektronske naprave za predvajanje svarilnih klicev, naprave za predvajanje
visokofrekvenčnih zvokov, baloni s podobami ujed, repelenti v obliki tekočih
pripravkov, gelov, past in drugo); 
-       
ograjevanje je način varovanja premoženja, ki se izvaja s postavitvijo
obodne elektroograje okoli premoženja, ki se varuje; 
-       
oškodovanec je fizična ali pravna oseba, ki so ji zavarovane živali
povzročile škodo na premoženju, kljub izvedenim primernim načinom varovanja
premoženja, v skladu s tem pravilnikom; 
-       
premoženje je nepremično premoženje, ki zajema objekte in zemljišča s
pripadajočimi kulturami ter premično premoženje (npr. vozila, rejne in hišne
živali); 
-       
rejne in hišne živali so živali v skladu s predpisi s področja veterine.
3. člen
(zapisnik o nastanku škode)
Pooblaščena oseba Zavoda za gozdove Republike Slovenije
ugotovi na kraju škodnega dogodka v zapisniku o nastanku škode obstoj dejstev,
ki so pomembna za ugotovitev odškodninske odgovornosti države zaradi škode in
določitev višine odškodnine.
4. člen
(primerni načini varovanja premoženja)
(1) Primerna načina varovanja premoženja sta odvračanje in
ograjevanje. 
(2) Ne glede na določbo prejšnjega odstavka se za primerne
načine varovanja premoženja v konkretnem škodnem primeru lahko štejejo tudi
druga ravnanja, izvedena v skladu s predpisi iz prve alinee 2. člena tega
pravilnika, kar se ugotovi v zapisniku o nastanku škode. 
(3) Odvračanje iz prvega odstavka tega člena se ne šteje za
vznemirjanje zavarovanih živali v skladu s predpisi o zavarovanih prosto
živečih živalskih vrstah.
5. člen
(ukrepi za preprečitev nadaljnje škode za posamezne
zavarovane živalske vrste)
(1) Vrsti ukrepov za preprečitev nadaljnje škode za
zavarovane živalske vrste sta odvračanje in ograjevanje z zahtevnejšo tehnično
izvedbo (v nadaljnjem besedilu: ukrepi). 
(2) Ne glede na določbo prejšnjega odstavka se lahko na
obrazložen predlog oškodovanca za preprečitev nadaljnje škode izvedeta tudi
ukrepa ulova posameznega osebka in redčenja populacij zavarovanih živalskih
vrst v skladu s predpisi s področja ohranjanja narave, če se z izvedbo ukrepov
iz prejšnjega odstavka ne prepreči nastanka nadaljnje škode.
6. člen
(tehnična izvedba primernih načinov varovanja in ukrepov)
(1) Priporočena tehnična izvedba primernih načinov varovanja
premoženja iz prvega odstavka 4. člena tega pravilnika je primeroma za nekatere
zavarovane živalske vrste določena v prilogi 1, ki je sestavni del tega
pravilnika. 
(2) Obvezna tehnična izvedba ukrepov iz prvega odstavka
prejšnjega člena je primeroma za nekatere zavarovane živalske vrste določena v
prilogi 2, ki je sestavni del tega pravilnika. 
(3) Ne glede na določbo prejšnjega odstavka se lahko na
obrazložen predlog oškodovanca za izvedbo ukrepov uporabi tudi drugačna
tehnična izvedba, kot je določena v prilogi 2 tega pravilnika.
7. člen
(prehodna določba)
(1) V enem letu od uveljavitve tega pravilnika je treba
načine varovanja premoženja uskladiti z določbami tega pravilnika. 
(2) Do poteka roka iz prejšnjega odstavka se za ugotavljanje
primernosti načinov varovanja premoženja za škodne dogodke, ki so nastopili po
uveljavitvi tega pravilnika, uporabljajo določbe predpisov iz prve alinee 2.
člena tega pravilnika. 
(3) Oškodovanec lahko vloži zahtevo za izvedbo ukrepa iz
prvega odstavka 5. člena tega pravilnika na podlagi škodnih dogodkov, ki so
nastopili pred uveljavitvijo tega pravilnika. 
(4) Primernost načinov varovanja premoženja za škodne dogodke
iz prejšnjega odstavka se ugotavlja v skladu z drugim odstavkom tega člena.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-01-28/2005
Ljubljana, dne 20. julija 2005.
EVA 2005-2511-0067
Janez Podobnik l. r.
Minister za okolje in prostor

Priloga
1: Primerni načini varovanja premoženja
Priloga
2: Vrste ukrepov za preprečitev nadaljnje škode na premoženju