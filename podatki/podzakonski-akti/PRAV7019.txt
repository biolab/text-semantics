I. SPLOŠNE DOLOČBE
1. člen
(vsebina pravilnika)
(1) Ta pravilnik v skladu z Direktivo Sveta 83/477/EGS z dne
19. septembra 1983 o varstvu delavcev pred tveganji zaradi izpostavljenosti
azbestu pri delu (druga posebna direktiva v skladu s členom 8 Direktive 80/1107/EGS)
(UL L št. 263 z dne 24. 9. 1983, str. 25), Direktivo Sveta 91/382/EGS z dne 25.
junija 1991, ki spreminja Direktivo Sveta 83/477/EGS o varstvu delavcev pred
tveganji zaradi izpostavljenosti azbestu pri delu (druga posebna direktiva v
skladu s členom 8 Direktive 80/1107/EGS) (UL L št. 206 z dne 29. 7. 1991, str.
16), Direktivo Sveta 98/24/ES z dne 7. aprila 1998 o varovanju zdravja in
zagotavljanju varnosti delavcev pred tveganji zaradi izpostavljenosti kemičnim
dejavnikom pri delu (štirinajsta posebna direktiva v smislu člena 16(1)
Direktive 89/391/EGS) (UL L št. 131 z dne 5. 5. 1998, str. 11) in Direktivo
Evropskega parlamenta in Sveta 2003/18/ES z dne 27. marca 2003 o spremembah
Direktive Sveta 83/477/EGS o varstvu delavcev pred tveganji zaradi izpostavljenosti
azbestu pri delu (UL L št. 97 z dne 15. 4. 2003, str. 48) določa minimalne
zahteve za zagotavljanje varnosti in zdravja delavcev, ki so ali bi lahko bili
izpostavljeni azbestu pri delu. 
(2) Ta pravilnik določa tudi mejne vrednosti za poklicno
izpostavljenost azbestu in druge posebne zahteve.
2. člen
(področje uporabe)
Ta pravilnik se uporablja za vse aktivnosti, pri katerih so
delavci zaradi svojega dela izpostavljeni ali bi lahko bili izpostavljeni
azbestnemu prahu ali prahu materialov, ki vsebujejo azbest.
3. člen
(definicije)
Pojmi, uporabljeni v tem pravilniku, imajo naslednji pomen: 
Azbest je skupno ime za naslednje vlaknate silikate: 
-       
Azbest aktinolit, CAS št. 77536-66-4 (*) 
-       
Azbest gruenerit (Amozit), CAS št. 12172-73-5 (*) 
-       
Azbest antofilit, CAS št. 77536-67-5 (*) 
-       
Krizotil, CAS št. 12001-29-5 (*) 
-       
Krokidolit, CAS št. 12001-28-4 (*) 
-       
Azbest tremolit, CAS št. 77536-68-6 (*). 
Pristojni organ je organ inšpekcije dela.
4. člen
(določanje in ocenjevanje tveganja)
(1) Pri izvajanju aktivnosti, pri katerih obstaja tveganje za
izpostavljenost delavcev azbestnemu prahu ali prahu materialov, ki vsebujejo
azbest, mora delodajalec ugotoviti naravo, stopnjo in trajanje izpostavljenosti
delavcev azbestnemu prahu ali prahu materialov, ki vsebujejo azbest in na
podlagi teh ugotovitev oceniti tveganje za varnost in zdravje delavcev, ki
izvajajo taka dela ter izdelati in sprejeti izjavo o varnosti. Oceno tveganja
mora delodajalec redno obnavljati in dopolnjevati, še posebej pa v primeru, če
se spremenijo razmere, ki lahko vplivajo na izpostavljenost delavcev azbestnemu
prahu ali prahu materialov, ki vsebujejo azbest. 
(2) Kadar so delavci izpostavljeni azbestnemu prahu ali prahu
materialov, ki vsebujejo azbest občasno in je intenzivnost te izpostavljenosti
nizka, in kadar iz rezultatov ocene tveganja iz prejšnjega odstavka izhaja, da
mejna vrednost azbestnih vlaken v zraku na delovnem mestu ne bo prekoračena,
delodajalec v primerih, kadar delo vključuje: 
a)    
kratkotrajna, občasna vzdrževalna dela, pri katerih se ravna le z
nedrobljivimi materiali, 
b)    
odstranjevanje brez uničevanja še nerazgrajenih materialov, ki vsebujejo
trdno vezana azbestna vlakna, 
c)    
inkapsulacijo ali pakiranje materialov, ki vsebujejo azbest in so v
dobrem stanju, 
č)    spremljanje in nadzorovanje kakovosti zraka ter vzorčenje,
katerega namen je ugotavljanje prisotnosti azbesta v določenem materialu 
ni dolžan izpolnjevati obveznosti iz 6., 19.
in 20. člena tega pravilnika. 
(3) Minister, pristojen za delo po posvetovanju s socialnimi
partnerji izda praktične smernice za določanje občasne in nizke
izpostavljenosti iz prejšnjega odstavka in jih objavi v Uradnem listu Republike
Slovenije. 
(4) Delodajalec mora zagotoviti posvetovanje z delavci in/ali
njihovimi predstavniki in njihovo sodelovanje pri vseh zadevah v zvezi z oceno
tveganja iz prvega odstavka ter pri revidiranju te ocene, če obstaja dvom v
njeno pravilnost ali če je prišlo do velikih sprememb pri delu.
II. PREPOVEDI IN OMEJITVE
5. člen
(prepovedi in omejitve)
(1) Prepovedano je brizganje azbesta in izvajanje delovnih
postopkov, ki vključujejo uporabo izolacijskih ali za zvok odpornih materialov
z nizko gostoto (manj kot 1 g/cm3), ki vsebujejo azbest. 
(2) Prepovedano je izvajanje aktivnosti, pri katerih so
delavci izpostavljeni azbestnim vlaknom pri pridobivanju azbesta ali
proizvodnji ali predelavi azbestnih proizvodov ali pri proizvodnji in izdelavi
proizvodov, ki jim je azbest namerno dodan, razen obdelovanja in odstranjevanja
proizvodov, zaradi rušenja in odstranjevanja azbesta. 
(3) Delodajalec ne sme razporediti mlade osebe, mladostnika,
noseče delavke, delavke, ki je pred kratkih rodila in doječe delavke na delovna
mesta, kjer so delavci lahko izpostavljeni azbestnemu prahu ali prahu
materialov, ki vsebujejo azbest. 
(4) Delavci, ki opravljajo aktivnosti iz 2. člena tega
pravilnika, ne smejo delati več kot osem ur na dan oziroma štirideset ur na
teden in ne smejo biti plačani po storilnosti. Rotiranje delavcev, kot ukrep za
zmanjševanje izpostavljenosti, ni dovoljeno. 
(5) Delodajalec ne sme oddati v delo na dom tistih del, pri
katerih lahko pride do izpostavljenosti delavcev azbestnemu prahu ali prahu
materialov, ki vsebujejo azbest.
III. OBVEZNOSTI DELODAJALCA
6. člen
(obveščanje pristojnega organa)
(1) Delodajalec mora vsaj 15 dni pred pričetkom izvajanja
aktivnosti iz 2. člena tega pravilnika o tem pisno obvestiti pristojni organ. 
Delodajalec mora v obvestilu navesti podatke o: 
a)    
lokaciji delovišča, 
b)    
vrsti azbesta, s katerim se ravna ali je bil uporabljen, 
c)    
količini azbesta, s katerim se ravna ali je bil uporabljen, 
č)    aktivnostih in postopkih, 
d)    
številu izpostavljenih delavcev, 
e)    
predvidenem pričetku in trajanju del, 
f)     
sprejetih ukrepih za zmanjšanje izpostavljenosti delavcev azbestu. 
(2) Delodajalec mora zagotoviti, da imajo delavci in/ali
njihovi predstavniki dostop do podatkov, navedenih v obvestilu pristojnemu
organu iz prejšnjega odstavka. 
(3) Kadar pride do spremembe delovnih pogojev, ki lahko
vodijo k znatnemu povečanju izpostavljenosti delavcev azbestnemu prahu ali
prahu materialov, ki vsebujejo azbest, oziroma v primeru kakršnekoli spremembe
podatkov, navedenih v obvestilu iz prvega odstavka, mora delodajalec
pristojnemu organu predložiti novo obvestilo.
7. člen
(organizacijski ukrepi)
Pri izvajanju vseh aktivnosti iz 2. člena tega pravilnika
mora delodajalec zmanjšati izpostavljenost delavcev azbestnemu prahu ali prahu
materialov, ki vsebujejo azbest na delovnem mestu na najmanjšo možno mero in
zagotoviti, da koncentracija azbestnih vlaken v zraku na delovnem mestu ne bo
presegala mejne vrednost iz 9. člena tega pravilnika. V ta namen mora
delodajalec izvajati naslednje ukrepe: 
a)    
število delavcev, ki so izpostavljeni ali bi lahko bili izpostavljeni
azbestnemu prahu ali prahu materialov, ki vsebujejo azbest, mora biti omejeno
na najmanjše možno število, 
b)    
delovni proces mora biti načrtovan tako, da pri njem ne nastaja azbestni
prah, če to ni možno pa mora biti delovni proces načrtovan tako, da ne prihaja
do sproščanja azbestnega prahu v zrak, 
c)    
vsi prostori in oprema za obdelavo azbesta morajo biti takšni, da je
možno redno in učinkovito čiščenje in vzdrževanje prostorov in opreme, 
č)    azbest ali materiale, ki vsebujejo azbest in tvorijo prah je
treba shranjevati in prevažati v ustrezno zapečateni in označeni embalaži, 
d)    
odpadke, ki vsebujejo azbest, je treba zbirati in jih kakor hitro je
mogoče odstraniti z delovnega mesta v ustrezno zapečateni embalaži, z oznako,
da vsebujejo azbest. Ta ukrep ne velja za rudarske aktivnosti. S takšnimi
odpadki mora delodajalec ravnati v skladu s predpisi, ki urejajo ravnanje z
odpadki, ki vsebujejo azbest.
8. člen
(opravljanje meritev)
(1) Delodajalec mora na osnovi ocene tveganja iz 4. člena
tega pravilnika in z namenom zagotavljanja koncentracij azbestnih vlaken v
zraku na delovnem mestu, nižjih od mejne vrednosti iz 9. člena tega pravilnika,
redno izvajati meritve azbestnih vlaken v zraku na delovnem mestu. 
(2) Delodajalec mora zagotoviti, da vzorčenje odraža osebno
izpostavljenost delavcev azbestnemu prahu ali prahu materialov, ki vsebujejo azbest.
V primeru, da skupine delavcev izvajajo ista ali podobna opravila na istem
mestu in so tako izpostavljeni istemu tveganju za zdravje, pa se lahko
vzorčenje izvede na osnovi skupine. 
(3) Delodajalec mora izvesti vzorčenje po posvetovanju z
delavci in/ali njihovimi predstavniki. 
(4) Delodajalec mora zagotoviti, da vzorčenje izvede
usposobljena oseba, ki ima dovoljenje in predpisano opremo za vzorčenje v
skladu s predpisi, ki določajo pridobitev dovoljenja za delo za opravljanje
strokovnih nalog varnosti pri delu. 
(5) Delodajalec mora zagotoviti, da je trajanje vzorčenja
takšno, da je mogoče na osnovi določene meritve izpostavljenosti s pomočjo teh
meritev ali izračuna s časovno utežjo, določiti izpostavljenost v osemurnem
referenčnem obdobju (ena izmena). 
(6) Odvzete vzorce je potrebno analizirati v laboratorijih,
ki so opremljeni za izvajanje meritev koncentracij vlaknatih snovi. Za analizo
odvzetih vzorcev azbestnih vlaken v zraku na delovnem mestu se uporablja metodo
merjenja koncentracije s pomočjo transmisijskega elektronskega mikroskopa,
določeno s standardom SIST ISO 10312 (Okoljski zrak – Ugotavljanje azbestnih
vlaken – Metoda s transmisijsko elektronsko mikroskopijo z neposrednim
prenosom) ali s standardom SIST ISO 13794 (Zunanji zrak – Določanje azbestnih
vlaken – Metoda transmisijske elektronske mikroskopije) ali katero koli drugo
metodo, ki daje primerljive rezultate. 
Pri merjenju koncentracije azbestnih vlaken v zraku na
delovnem mestu se upošteva samo vlakna z dolžino večjo od 5 µm, premerom
manjšim od 3 µm in z razmerjem dolžina:širina > 3:1. 
(7) Ne glede na določbe, ki urejajo opravljanje periodičnih
in drugih preiskav kemičnih škodljivosti v delovnem okolju, laboratorijem, ki
opravljajo analizo v skladu s prejšnjim odstavkom, ni potrebno pridobiti
dovoljenja ministrstva, pristojnega za delo.
9. člen
(mejna vrednost)
(1) Delodajalec mora zagotoviti, da koncentracija azbestnih
vlaken v zraku na delovnem mestu ne presega mejne vrednosti za azbest, ki znaša
0,1 vl/cm3 v osemurnem časovno tehtanem povprečju. 
(2) Delodajalec mora zagotoviti, da delavci niso
izpostavljeni koncentraciji azbestnih vlaken v zraku na delovnem mestu, višji
od mejne vrednosti, določene v prejšnjem odstavku.
10. člen
(prekoračitev mejne vrednosti)
(1) Delodajalec mora v primeru prekoračitve mejne vrednosti
iz prejšnjega člena ugotoviti vzroke za prekoračitev mejne vrednosti in takoj
sprejeti ukrepe za njihovo odpravo in izboljšanje razmer. Delodajalec ne sme
nadaljevati dela na prizadetem območju, dokler ne sprejme ustreznih ukrepov za
varovanje prizadetih delavcev. 
(2) Učinkovitost sprejetih ukrepov iz prejšnjega odstavka
mora delodajalec preveriti s takojšnjo izvedbo kontrolnih meritev koncentracije
azbestnih vlaken v zraku na delovnem mestu. 
(3) Delodajalec mora v primeru, da izpostavljenosti delavcev
ni mogoče primerno zmanjšati z drugimi ukrepi in morajo delavci zaradi
vrednosti koncentracij azbesta v zraku na delovnem mestu uporabljati osebno
varovalno opremo za varovanje dihal, upoštevati dejstvo, da ta ukrep ne sme
biti trajen in mora biti uporaba osebne varovalne opreme za varovanje dihal za
vsakega posameznega delavca omejena na najmanjšo možno mero. V primerih, ko je
možno zagotoviti varnost in zdravje delavcev pri delu le z uporabo osebne
varovalne opreme za varovanje dihal, mora delodajalec po posvetovanju z delavci
in/ali njihovimi predstavniki in glede na fizične in klimatske pogoje
predpisati primeren način izvajanja odmorov.
11. člen
(osebna varovalna oprema za varovanje dihal)
(1) Kadar varnosti in zdravja delavcev ni možno zagotoviti
drugače, kot z uporabo osebne varovalne opreme za varovanje dihal mora
delodajalec delavcem zagotoviti sledečo osebno varovalno opremo za varovanje
dihal: 
a)    
pri koncentraciji azbestnih vlaken nižji od 0,15 vl/cm3 (npr.
pri delih z azbest cementnimi izdelki, delih manjšega obsega, vzorčenju): 
- 
polobrazne/četrtinske maske s P2 filtrom, 
- 
polobrazne maske FFP2 s filtracijo delcev ali 
- 
maske z vetrilom in filtrom za delce TM1P; 
b)    
pri koncentraciji azbestnih vlaken od 0,15 vl/cm3 do 6,0
vl/cm3: 
- 
obrazno masko s filtrom delcev P3; po možnosti naj bodo to maske TM3P z
vetrilom in po potrebi z ogrevanjem vhodnega zraka; 
c)    
pri delih s koncentracijo azbestnih vlaken nad 6,0 vl/cm3
(npr. pri sanaciji, kadar ni možno mokro odstranjevanju brizganega azbesta) 
- 
izolacijsko napravo z obrazno masko ali ustnikom. 
(2) Pri delih, kjer je koncentracija azbestnih vlaken od
0,0005 vl/cm3 do 0,015 vl/m3, se lahko opusti uporaba
osebne varovalne opreme za varovanje dihal, čeprav je tudi pri teh delih smiselna
uporaba maske s P2 filtrom, glede na vrsto in pogostost dela oziroma če
nastopijo konice izpostavljenosti. 
(3) Osebna varovalna oprema za varovanje dihal mora biti
preden je dana delavcem v uporabo preizkušena v skladu predpisi, ki urejajo
preverjanje in preskušanje osebne varovalne opreme. 
(4) Osebno varovalno opremo za varovanje dihal se sme nadeti
in sneti samo izven območja, v katerem se sproščajo azbestna vlakna. 
(5) Delodajalec mora zagotoviti pravilno čiščenje,
vzdrževanje in shranjevanje osebne varovalne opreme za varovanje dihal. 
(6) Delodajalec mora vsakemu delavcu, ki pri dihanju zazna
povečan upor, dovoliti zamenjavo filtra v respiratorju. Na zalogi mora biti
vedno dovolj filtrov. Delodajalec mora delavcem, ki uporabljajo respiratorje,
dovoliti, da zapustijo nadzorovano območje, kadar si morajo umiti obraz, da bi
preprečili draženje kože, ki je posledica uporabe respiratorja. 
(7) Delodajalec ne sme dodeliti delavcu dela, pri katerem je
potrebna uporaba respiratorja, če je bilo pri zdravstvenem pregledu delavca
ugotovljeno, da uporaba respiratorja ovira normalno delovanje organizma ali da
je varnost in zdravje delavca ogrožena zaradi uporabe respiratorja. 
(8) Kadar obstaja nevarnost drugih poškodb ali tveganje za
zdravje mora delodajalec delavcem poleg osebne varovalne opreme za varovanje dihal
zagotoviti še dodatno osebno varovalno opremo kot npr. varovalno čelado,
varovalna očala ali ščitnik za oči, varovalne rokavice, varovalne čevlje,
varovalne škornje, čevlje z dodatno varovalno kapico ipd.
12. člen
(ugotavljanje prisotnosti azbesta)
(1) Pred pričetkom rušitvenih ali vzdrževalnih del, mora
delodajalec ugotoviti ali obstaja možnost prisotnosti materialov, ki vsebujejo
azbest. O možni prisotnosti materialov, ki vsebujejo azbest, mora delodajalec
pridobiti podatke od lastnikov objektov. 
(2) Kadar obstaja sum, da je v materialu ali objektu prisoten
azbest, se za dela iz prejšnjega odstavka smiselno uporabljajo določbe tega
pravilnika.
13. člen
(ukrepi pri povečani izpostavljenosti)
(1) Delodajalec mora v primeru izvajanja določenih aktivnosti,
kot so rušenje, odstranjevanje, popravila in vzdrževanje, pri katerih je možno
predvideti, da bo kljub izvajanju tehničnih preventivnih ukrepov za omejevanje
koncentracij azbestnih vlaken v zraku na delovnem mestu, mejna vrednost iz 9.
člena tega pravilnika prekoračena, določiti in izvajati sledeče ukrepe za
zagotavljanje varnosti delavcev, ki opravljajo takšne aktivnosti: 
a)    
opremiti delavce z ustrezno osebno varovalno opremo za varovanje dihal
in drugo osebno varovalno opremo, ki jo morajo delavci uporabljati ves čas
izpostavljenosti, 
b)    
postaviti potrebne opozorilne znake, ki opozarjajo na predvideno
prekoračenje mejne vrednosti iz 9. člena tega pravilnika, 
c)    
preprečiti širjenje azbestnega prahu ali prahu materialov, ki vsebujejo
azbest izven prostorov ali delovišča. 
(2) Delodajalec se mora glede izvajanja ukrepov iz prejšnjega
odstavka posvetovati z delavci in/ali njihovimi predstavniki pred pričetkom
izvajanja omenjenih aktivnosti.
14. člen
(načrt dela)
(1) Delodajalec mora pred pričetkom izvajanja rušitvenih del
ali pred odstranjevanjem azbesta in/ali proizvodov, ki vsebujejo azbest iz
zgradb, konstrukcij, inštalacij, naprav, opreme ali ladij napraviti načrt dela.
(2) Delodajalec mora v načrtu iz prejšnjega odstavka določiti
ukrepe, ki so potrebni za zagotovitev varnosti in zdravja delavcev na delovnem
mestu. Delodajalec mora v načrtu posebej navesti: 
a)    
vrsto in predvideno trajanje dela, 
b)    
lokacijo izvedbe del, 
c)    
uporabljene postopke, kjer delo vključuje delo z azbestom ali materiali,
ki vsebujejo azbest, 
č)    lastnosti opreme, ki se uporablja za: 
- 
varovanje in dekontaminacijo delavcev, ki izvajajo delo, 
- 
varovanje drugih oseb, ki so prisotne ali so blizu delovišča, 
d)    
način izvedbe postopka odstranjevanja azbesta in/ali proizvodov, ki
vsebujejo azbest, pred postopkom rušenja, v kolikor je to v praksi izvedljivo,
razen v primerih, ko bi odstranjevanje azbesta in/ali proizvodov, ki vsebujejo
azbest pred postopkom rušenja pomenilo večje tveganje za delavce, kot če bi
azbest in/ali proizvodi, ki vsebujejo azbest ostali na svojem prvotnem mestu, 
e)    
osebno varovalno opremo iz točke a) prvega odstavka 13. člena tega
pravilnika, ki jo bo zagotovil, če je le ta potrebna za zagotovitev varnosti in
zdravja delavcev, 
f)     
način verifikacije, s katero bo dokazal, da po koncu izvajanja
rušitvenih del ali odstranjevanja azbesta na delovnem mestu ni več tveganja
zaradi izpostavljenosti azbestu. 
(3) Delodajalec mora pristojnemu organu na njegovo zahtevo
posredovati načrt dela iz prvega odstavka še pred pričetkom del.
15. člen
(usposabljanje)
(1) Delodajalec mora vse delavce, ki so ali bi lahko bili
izpostavljeni azbestnemu prahu ali prahu materialov, ki vsebuje azbest,
usposobiti za varno opravljanje dela. Delodajalec mora usposabljanje delavcev
izvajati v rednih časovnih obdobjih in med delovnim časom delavcev, stroški
usposabljanja pa v nobenem primeru ne smejo bremeniti delavcev. 
(2) Vsebina usposabljanja mora biti delavcem lahko
razumljiva. Program usposabljanja delavcev za preprečevanje tveganj in
zagotavljanje varnosti mora biti zasnovan tako, da si bodo delavci pridobili
potrebne veščine in poznali: 
a)    
lastnosti azbesta in njegove učinke na zdravje ter sinergični učinek
azbesta in kajenja na zdravje, 
b)    
vrste proizvodov ali materialov, ki lahko vsebujejo azbest, 
c)    
postopke, pri katerih lahko pride do izpostavljenosti azbestnemu prahu
ali prahu materialov, ki vsebujejo azbest in pomen preventivnih ukrepov za
zmanjšanje izpostavljenosti na najmanjšo možno raven, 
č)    način varnega dela, varnostne ukrepe in varovalno opremo za
zagotavljanje varnosti in zdravja pri delu, 
d)    
namen, možen izbor in izbiro, omejitve in pravilno uporabo osebne
varovalne opreme za varovanje dihal, 
e)    
postopke za ravnanje v nujnih primerih, 
f)     
postopke dekontaminacije, 
g)    
postopek varnega ravnanja z odpadki, ki vsebujejo azbest, 
h)    
pomen zdravstvenih pregledov. 
(3) Minister, pristojen za delo izda praktične smernice za
usposabljanje delavcev, ki odstranjujejo azbest in jih objavi v Uradnem listu
Republike Slovenije.
16. člen
(dovoljenje za odstranjevanje azbesta)
Rušitvena dela, vzdrževalna dela ali odstranjevanje azbesta
opravlja gospodarska družba ali samostojni podjetnik posameznik, registriran za
gradnjo objektov ali vzdrževanje naprav, pod pogoji in na način, določen s
predpisom, ki ureja pogoje, pod katerimi se lahko pri rekonstrukciji ali
odstranitvi objektov in pri vzdrževalnih delih na objektih, instalacijah ali
napravah odstranjujejo materiali, ki vsebujejo azbest.
17. člen
(organizacijski varnostni ukrepi)
(1) Delodajalec mora v primeru izvajanja vseh aktivnosti iz 2.
člena tega pravilnika sprejeti primerne organizacijske varnostne ukrepe, s
katerimi zagotovi, da: 
a)    
so območja, na katerih se izvajajo te aktivnosti jasno razmejena in v
skladu s predpisom, ki ureja varnostne znake označena z varnostnim znakom
prepovedi »Dostop za nepooblaščene osebe je prepovedan« in z dodatnim
opozorilom »Azbestna vlakna«. Varnostni znak je podan v prilogi I tega
pravilnika, 
b)    
je dostop na območja, na katerih se izvaja te aktivnosti dovoljen le
tistim delavcem, ki morajo delati ali vstopiti na ta območja zaradi narave
svojega dela ali dolžnosti, 
c)    
je na območjih, na katerih se izvaja te aktivnosti, prepovedano kajenje.
(2) Delodajalec mora pri izvajanju aktivnosti iz 2. člena
tega pravilnika poleg ukrepov iz prejšnjega odstavka delavcem zagotoviti
ustrezen prostor, v katerem lahko uživajo hrano in pijačo brez tveganja za
kontaminacijo z azbestnim prahom ali prahom materialov, ki vsebujejo azbest. 
(3) Poleg ukrepov iz prvega in drugega odstavka mora
delodajalec delavcem, ki opravljajo aktivnosti iz 2. člena tega pravilnika
zagotoviti tudi: 
a)    
primerno delovno ali varovalno obleko, 
b)    
da lahko delavci zamenjajo z azbestom onesnaženo delovno ali varovalno
obleko za čisto in da delavci ne bodo odnašali onesnažene delovne ali varovalne
obleke izven organizacije. Prav tako mora delodajalec zagotoviti pranje in
čiščenje onesnažene delovne ali varovalne obleke v organizacijah, ki so
opremljene za te vrste dela, če delodajalec sam ne izvaja pranja in čiščenja.V
tem primeru je potrebno onesnaženo delovno ali varovalno obleko prevažati v
zaprtih kontejnerjih, 
c)    
ločene garderobne prostore za delovno ali varovalno obleko in civilno
obleko, 
č)    ustrezne umivalnice, kopalnice s prhami in toaletne prostore, 
d)    
namestitev varovalne opreme na točno določenem mestu in preverjanje ter
čiščenje varovalne opreme po vsaki uporabi. Pred nadaljnjo uporabo mora
delodajalec zagotoviti popravilo ali nadomestitev pokvarjene opreme. 
(4) Stroški, ki nastajajo v zvezi z izvajanjem ukrepov iz
prvega, drugega in tretjega odstavka ne smejo bremeniti delavca. Čas prhanja in
preoblačenja se šteje v delovni čas.
18. člen
(obveščanje in seznanjanje delavcev)
(1) Delodajalec mora s pisnimi navodili in obvestili
zagotoviti, da so delavci, ki opravljajo aktivnosti iz 2. člena tega pravilnika
in njihovi predstavniki obveščeni o: 
-       
možnem tveganju za zdravje, zaradi izpostavljenosti azbestnemu prahu ali
prahu materialov, ki vsebujejo azbest ter o tveganju zaradi uporabe tobačnih
izdelkov, 
-       
mejnih vrednostih za poklicno izpostavljenost in načinu monitoringa
zraka v delovnem okolju, 
-       
higienskih ukrepih, vključno s pozitivnimi učinki na zdravje zaradi
opustitve kajenja, 
-       
pravilni uporabi in nošenju delovne ali varovalne obleke in osebne
varovalne opreme, 
-       
posebnih preventivnih ukrepih za zmanjševanje in preprečevanje
izpostavljenosti azbestnemu prahu in prahu materialov, ki vsebujejo azbest. 
(2) Navodila in obvestila iz prejšnjega odstavka morajo biti
nameščena na dobro vidnih mestih v delovnih prostorih, poleg tega pa morajo
biti jasna in delavcem lahko razumljiva ter v jeziku, ki ga delavci razumejo. 
(3) Poleg ukrepov iz prvega odstavka mora delodajalec
sprejeti še dodatne ukrepe, s katerimi se zagotovi: 
a)    
delavcem in/ali njihovim predstavnikom dostop do rezultatov meritev
koncentracij azbestnih vlaken v zraku na delovnem mestu in razlago rezultatov
teh meritev, 
b)    
seznanjanje prizadetih delavcev in/ali njihovih predstavnikov o
prekoračitvi in o razlogih za prekoračitev v primeru prekoračitve mejnih
vrednosti iz 9. člena tega pravilnika, kakor hitro je mogoče in posvetovanje z
delavci in/ali njihovimi predstavniki o ukrepih, ki jih je potrebno sprejeti
ali seznanjanje delavcev in /ali njihovih predstavnikov o ukrepih, ki so bili
sprejeti v nujnih primerih.
IV. NADZOROVANJE ZDRAVJA
19. člen
(zdravstveni nadzor)
(1) Delodajalec mora za vsakega delavca, ki opravlja
aktivnosti iz 2. člena tega pravilnika še pred pričetkom izpostavljenosti
delavcev azbestnemu prahu ali prahu materialov, ki vsebuje azbest, zagotoviti
strokovno oceno zdravstvenega stanja, ki jo izvede pooblaščeni zdravnik. 
Strokovna ocena zdravstvenega stanja delavca mora vključevati
specifične preiskave prsnega koša, izdelana pa mora biti po postopku in na
način, določen s predpisom, ki ureja preventivne zdravstvene preglede.
Praktična priporočila za klinični nadzor delavcev so podana v prilogi II tega
pravilnika. 
V času trajanja izpostavljenosti mora delodajalec zagotoviti
ponovno strokovno oceno zdravstvenega stanja delavca, ki jo izvede pooblaščeni
zdravnik v roku, določenim s predpisom, ki ureja preventivne zdravstvene
preglede, in ki v nobenem primeru ne sme biti daljši od treh let. 
Pooblaščeni zdravnik mora voditi in hraniti zdravstveno
dokumentacijo za vsakega delavca v skladu s posebnimi predpisi in še najmanj 40
let od prve izpostavljenosti delavca azbestnemu prahu ali prahu materialov, ki
vsebujejo azbest. 
Če delodajalec preneha z dejavnostjo, mora pooblaščeni
zdravnik zdravstveno dokumentacijo predati Zdravniški zbornici v skladu s
predpisi, ki urejajo zdravniško službo. 
(2) Na podlagi kliničnega nadzora delavcev iz prejšnjega
odstavka mora pooblaščeni zdravnik, v skladu s predpisi delodajalcu svetovati
ali določiti potrebne individualne varnostne ali preventivne ukrepe.
Pooblaščeni zdravnik lahko tudi prepove izpostavljenost azbestnemu prahu ali
prahu materialov, ki vsebujejo azbest za posameznega delavca, če ugotovi, da
obstaja neposredna nevarnost za nastanek zdravstvene okvare ali zdravstvena
okvara že obstaja. 
(3) Pooblaščeni zdravnik mora delavce obvestiti in jim
svetovati o za njih primernem zdravstvenem nadzoru po koncu izpostavljenosti. 
Če pooblaščeni zdravnik, na podlagi ocene zdravstvenega
stanja delavca ugotovi, da obstaja neposredna nevarnost za nastanek zdravstvene
okvare ali zdravstvena okvara že obstaja, lahko predlaga, da se mora
zdravstveni nadzor za posameznega delavca izvajati tudi po koncu
izpostavljenosti določenega delavca azbestnemu prahu ali prahu materialov, ki
vsebujejo azbest, in sicer tako dolgo, kolikor oceni, da je potrebno za
varovanje zdravja določenega delavca. 
(4) Delodajalec ali delavec, za katerega je bil izveden
zdravstveni nadzor lahko po postopku in na način, določen s predpisi, ki
urejajo preventivne zdravstvene preglede, zahtevata presojo ocene zdravstvenega
stanja iz drugega odstavka.
20. člen
(evidence)
(1) Delodajalec mora voditi evidenco delavcev, ki izvajajo
aktivnosti iz 2. člena tega pravilnika, ki mora vključevati podatke o vrsti in
trajanju aktivnosti ter stopnjo izpostavljenosti delavcev. 
(2) Delodajalec mora pooblaščenemu zdravniku, ki je odgovoren
za nadzorovanje zdravja, omogočiti dostop do evidence iz prejšnjega odstavka. 
(3) Vsak delavec ima pravico do vpogleda v podatke iz
evidence iz prvega odstavka, ki se nanašajo nanj osebno. 
(4) Delavcem in /ali njihovim predstavnikom mora biti
omogočen dostop do anonimnih, zbirnih podatkov iz evidence iz prvega odstavka. 
(5) Delodajalec mora hraniti evidenco iz prvega odstavka še
štirideset let od dneva prenehanja izpostavljenosti azbestu. 
(6) Če delodajalec preneha s svojo dejavnostjo, mora evidenco
iz prvega odstavka predati pristojnemu organu.
21. člen
(register poklicnih bolezni)
Vse prepoznane primere poklicnih bolezni, ki so posledica
poklicne izpostavljenosti azbestnemu prahu in prahu materialov, ki vsebujejo
azbest, verificira interdisciplinarna skupina strokovnjakov, ki jo imenuje
minister, pristojen za zdravje, na podlagi pravilnika, ki določa poklicne
bolezni zaradi izpostavljenosti azbestu. O vseh primerih azbestoze in
mezotelioma, ki so posledica poklicne izpostavljenosti azbestnemu prahu in
prahu materialov, ki vsebujejo azbest, se poroča v register poklicnih bolezni,
ki je predpisan s posebnimi predpisi.
V. KONČNI DOLOČBI
22. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o varovanju delavcev pred tveganji zaradi izpostavljenosti azbestu pri delu
(Uradni list RS, št. 33/01).
23. člen
(uveljavitev pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 01701-25/2005
Ljubljana, 26. septembra 2005
EVA 2005-2611-0096
mag. Janez Drobnič l.r.
Minister
za delo, družino in socialne zadeve

Priloga
I: Varnostni znak v skladu s 17. členom tega pravilnika
Priloga
II: Praktična priporočila za klinično oceno delavcev v skladu s prvim odstavkom
19. člena