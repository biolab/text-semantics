I. UVODNA DOLOČBA
1. člen
(namen ustanovitve)
Javni zavod Center Republike Slovenije za
mobilnost in evropske programe izobraževanja in usposabljanja se ustanovi
zaradi zagotavljanja mobilnosti mladine in zaposlenih v vzgoji in izobraževanju
ter opravljanja strokovno-tehničnih in administrativnih nalog za izvajanje
programov Evropskih skupnosti za izobraževanje in usposabljanje ter
zagotavljanje študijske mobilnosti.
II. STATUSNE DOLOČBE
2. člen
(ustanoviteljstvo)
(1) Ustanovitelj Centra Republike
Slovenije za mobilnost in evropske programe izobraževanja in usposabljanja je
Republika Slovenija, ustanoviteljske pravice in obveznosti pa za njo uresničuje
Vlada Republike Slovenije.
(2) Javni zavod Center Republike Slovenije
za mobilnost in evropske programe izobraževanja in usposabljanja (v nadaljnjem
besedilu: zavod) je pravni naslednik javnega zavoda Center Republike Slovenije
za mobilnost in evropske programe izobraževanja in usposabljanja, ki je bila
ustanovljen s Sklepom o ustanovitvi javnega zavoda Center Republike Slovenije
za mobilnost in evropske programe izobraževanja in usposabljanja (Uradni list
RS, št. 103/06 in 64/12).
(3) Zavod je pravna oseba javnega
prava, ki z vpisom v sodni register pridobi pravno in poslovno sposobnost.
3. člen
(ime zavoda)
(1) Ime zavoda: Center Republike
Slovenije za mobilnost in evropske programe izobraževanja in usposabljanja.
(2) Skrajšano ime: CMEPIUS.
(3) Ime zavoda v angleškem jeziku:
Centre of the Republic of Slovenia for Mobility and European Educational and
Training Programmes.
(4) Skrajšano ime v angleščini:
CMEPIUS.
4. člen
(sedež zavoda)
Poslovni sedež zavoda: Ob železnici 30a,
Ljubljana.
5. člen
(žig in znak zavoda)
(1) Zavod ima pečat okrogle oblike
premera 35 mm in pečat premera 20 mm z grbom Republike Slovenije v njuni
sredini. Na obodu sta izpisana ime in sedež zavoda.
(2) S statutom zavoda se določi znak
in grafična oblika imena zavoda.
III. DEJAVNOST ZAVODA
6. člen
(javna služba)
(1) Zavod opravlja dejavnosti, ki se izvajajo
kot javna služba na naslednjih področjih:
-       
O/84.110 – splošna dejavnost javne uprave,
-       
O/84.120 – urejanje zdravstva, izobraževanja, kulturnih in drugih
socialnih storitev, razen obvezne socialne varnosti,
-       
P/85.590 – drugje nerazvrščeno izobraževanje, izpopolnjevanje in
usposabljanje,
-       
P/85.600 – pomožne dejavnosti za izobraževanje,
-       
R/91.011 – dejavnost knjižnic.
(2) Naloge zavoda v okviru dejavnosti
iz prejšnjega odstavka so:
A.    
Opravljanje nalog nacionalnih agencij za programe Evropskih skupnosti:
- 
naloge nacionalne agencije programa Vseživljenjsko učenje in drugih
programov Evropskih skupnosti s področja izobraževanja in usposabljanja, ki ga
bodo ob zaključku nadomestili,
- 
druge naloge Evropske komisije in drugih evropskih institucij s področja
izobraževanja in usposabljanja.
B.    
Tehnično-strokovna podpora študijski izmenjavi študentov (štipendistov)
in visokošolskih učiteljev na podlagi državnih, dvostranskih, regionalnih in
drugih programov mobilnosti in štipendiranja za izobraževanje, za katero je
vsebinsko nosilec ministrstvo, pristojno za izobraževanje:
- 
dejavnosti, ki jih izvaja nacionalna agencija programa CEEPUS in
dejavnosti, ki jih izvaja kot nacionalna agencija za dvostranske in druge
izmenjave mednarodnih štipendij,
- 
dejavnosti v zvezi s programom štipendiranja zamejskih Slovencev in
potomcev Slovencev po svetu ter mednarodno mrežo srednjih šol United World
Colleges (UWC), še posebej z UWC iz Devina pri Trstu,
- 
vzpostavitev in vzdrževanje nacionalne in mednarodne ponudbe mobilnosti
in sodelovanja pri projektih, objava ponudbe tujih štipendij,
- 
štipendiranje izobraževanja, namenjenega pedagoškim delavcem iz
zamejstva.
C.    
Tehnično-strokovna podpora dejavnostim ministrstva, pristojnega za
izobraževanje, namenjenim Slovencem v zamejstvu in po svetu.
D.    
Druge naloge:
- 
podporne dejavnosti za vsa navedena programska področja,
- 
priprava in izdaja publikacij ter drugega informacijskega gradiva,
- 
organizacija in izvedba konferenc, seminarjev, delavnic in drugih
srečanj,
- 
izdelava analiz in strokovnih podlag s področja mednarodnega sodelovanja
na področju izobraževanja in usposabljanja.
(3) Zavod izvaja strokovno-tehnične in
administrativne naloge programov mobilnosti in štipendiranja, ki jih financira
ministrstvo, pristojno za izobraževanje, po proračunskih postavkah, določenih,
glede na naloge, ki jih zavod opravlja za to ministrstvo.
7. člen
(druge dejavnosti)
Druge dejavnosti, ki so namenjene
opravljanju dejavnosti, za katero je zavod ustanovljen, so določene v prilogi
tega sklepa, ki je njegov sestavni del.
IV. ORGANI IN NOTRANJA ORGANIZACIJA
8. člen
(organi)
(1) Organi zavoda so:
-       
svet zavoda,
-       
direktor,
-       
strokovni svet.
(2) Zavod ima lahko tudi druge organe
za posamezna strokovna področja, ki jih opredeli s statutom.
9. člen
(svet zavoda)
(1) Zavod upravlja svet zavoda, ki ga
sestavlja sedem članov, od katerih:
-       
pet članov imenuje v imenu ustanovitelja Vlada Republike Slovenije, od
tega tri na predlog ministrstva, pristojnega za izobraževanje, in dva na
predlog ministrstva, pristojnega za finance,
-       
enega člana predstavnika uporabnikov imenuje Vlada Republike Slovenije
na predlog ministrstva, pristojnega za izobraževanje, ter s predhodnim
soglasjem ministrstva, pristojnega za finance,
-       
enega člana izvolijo delavci zavoda.
(2) Pravico voliti in biti voljen
imajo vsi zaposleni v zavodu, razen direktorja. Predstavniki zaposlenih se
volijo z enotne volilne liste. Podrobnejša pravila glede izvolitve
predstavnikov zaposlenih v zavodu se določijo s statutom.
(3) Svet zavoda se konstituira, ko se
je iztekel mandat svetu prejšnjega sklica in ko je imenovanih oziroma
izvoljenih večina članov sveta zavoda. Članu sveta, ki je bil imenovan oziroma
izvoljen po konstituiranju sveta zavoda, se izteče mandat, ko se izteče mandat
celotnega sveta zavoda.
(4) Prvo sejo sveta zavoda skliče
direktor zavoda, najpozneje v 30 dneh od imenovanja oziroma izvolitve večine
članov sveta.
(5) Mandat članov sveta zavoda je
štiri leta, z možnostjo ponovnega imenovanja oziroma izvolitve. Člani sveta so
lahko imenovani oziroma izvoljeni največ dvakrat zaporedoma. Predsednika sveta
zavoda izvolijo člani sveta med seboj.
(6) Svet zavoda odloča z večino glasov
vseh članov sveta.
(7) Članu sveta zavoda predčasno
preneha mandat, če:
-       
je imenovan v drugo funkcijo, ki je s to nezdružljiva,
-       
odstopi,
-       
izgubi status, v katerem je bil izvoljen ali imenovan, ali
-       
je razrešen.
(8) Podrobnejša pravila glede volitev,
nadomestnih volitev ter predčasnih razrešitev predstavnikov zaposlenih se
določi s statutom.
(9) Svet zavoda lahko določi
podrobnejša pravila svojega delovanja s poslovnikom.
10. člen
(pristojnosti sveta zavoda)
(1) Svet zavoda:
-       
sprejema statut in druge splošne akte zavoda v skladu z zakoni, tem
sklepom in statutom,
-       
imenuje in razrešuje direktorja zavoda na podlagi izvedenega javnega
razpisa, s soglasjem ustanovitelja,
-       
sprejema program dela in finančni načrt zavoda in poročilo o njunem
uresničevanju,
-       
daje mnenje k predlogu akta o notranji organizaciji in sistemizaciji
delovnih mest in
-       
odloča o drugih zadevah, za katere je tako določeno s predpisi oziroma s
tem sklepom.
(2) K statutu, programu dela in
finančnemu načrtu ter poročilu o njunem izvrševanju mora svet zavoda pridobiti
soglasje ustanovitelja.
11. člen
(vodenje zavoda)
Direktor je poslovodni organ zavoda in
zastopa, predstavlja in vodi poslovanje zavoda.
12. člen
(imenovanje direktorja)
(1) Direktorja zavoda imenuje in
razrešuje svet zavoda s soglasjem ustanovitelja, na podlagi izvedenega javnega
razpisa.
(2) Mandat direktorja je štiri leta in
je po izteku te dobe lahko ponovno imenovan.
(3) Za direktorja je lahko imenovan,
kdor:
-       
ima izobrazbo, pridobljeno po študijskih programih za pridobitev
izobrazbe druge stopnje, oziroma raven izobrazbe, pridobljeno po študijskih
programih, ki v skladu z zakonom ustreza izobrazbi druge stopnje,
-       
ima najmanj deset let delovnih izkušenj, od tega najmanj tri leta pri
podobnih vodstvenih delih,
-       
ima organizacijske in vodstvene sposobnosti,
-       
na višji ravni zahtevnosti (B2) obvlada, poleg slovenščine, vsaj enega
od uradnih jezikov Evropske unije.
13. člen
(naloge direktorja)
(1) Naloge direktorja so:
-       
zastopa in predstavlja zavod ter skrbi za zakonito poslovanje zavoda,
-       
načrtuje, organizira in vodi poslovanje zavoda,
-       
pripravlja program dela in finančni načrt ter poročila o njunem
uresničevanju,
-       
sprejema akt o notranji organizaciji in sistemizaciji delovnih mest in
druge interne splošne akte okviru svojih pristojnosti,
-       
poroča ustanovitelju in svetu zavoda o zadevah, ki lahko pomembno
vplivajo na delovanje zavoda,
-       
skrbi za izvrševanje sklepov sveta zavoda,
-       
izvaja pristojnosti s področja delovnih razmerij v skladu z veljavnimi
predpisi,
-       
imenuje projektne in delovne skupine za izvedbo določenih nalog ali
preučitev posameznih vprašanj iz delovnega področja zavoda,
-       
skrbi za promocijo zavoda,
-       
skrbi za sodelovanje z drugimi zavodi in organizacijami ter pristojnimi
ministrstvi in
-       
opravlja druge naloge v skladu s predpisi, tem sklepom in statutom.
(2) Direktor mora pri vodenju poslov
ravnati z javnimi in drugimi sredstvi s skrbnostjo dobrega gospodarja.
(3) Direktor je za svoje delo
odgovoren svetu zavoda in ustanovitelju.
(4) Direktor lahko za nadomeščanje v
času svoje odsotnosti ali za opravljanje določenih nalog iz prvega odstavka
tega člena pisno pooblasti strokovnega delavca zavoda.
14. člen
(razrešitev direktorja)
(1) Direktor se razreši pred potekom
mandata, če:
-       
pri svojem delu ne ravna v skladu s predpisi in splošnimi akti zavoda
ali neutemeljeno ne izvršuje sklepov organov zavoda oziroma ustanovitelja ali
ravna v nasprotju z njimi,
-       
s svojim nevestnim ali nepravilnim delom povzroči zavodu večjo škodo,
-       
zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti zavoda,
-       
nastane kateri od razlogov, ko po predpisih o delovnih razmerjih
direktorju preneha delovno razmerje po samem zakonu, ali
-       
sam zahteva razrešitev.
(2) Svet zavoda mora pred sprejetjem
sklepa o razrešitvi seznaniti direktorja o razlogih za razrešitev ter mu dati
možnost, da se o njih izjavi.
15. člen
(vršilec dolžnosti)
(1) Če direktorju preneha funkcija
pred iztekom mandata ali mu poteče mandat pred izbiro novega direktorja oziroma
če le-ta ne nastopi funkcije, imenuje svet zavoda vršilca dolžnosti direktorja
brez javnega razpisa. Za imenovanje vršilca dolžnosti direktorja se ne zahteva
izpolnjevanje pogojev iz tretjega odstavka 12. člena tega sklepa, razen pogoja
izobrazbe.
(2) Vršilec dolžnosti direktorja je
lahko imenovan največ za eno leto.
16. člen
(strokovni svet)
(1) Strokovni svet je strokovni organ
zavoda, ki obravnava vprašanja s področja strokovnega dela zavoda, odloča o
strokovnih vprašanjih v okviru pooblastil, določenih v statutu, določa
strokovne podlage za programe dela in razvoja zavoda, daje svetu zavoda in
direktorju mnenja in predloge glede organizacije dela in pogojev za razvoj
dejavnosti ter opravlja druge s tem sklepom oziroma s statutom določene naloge.
Oblikuje se tako, da so zastopane vse dejavnosti zavoda.
(2) Člane strokovnega sveta na predlog
direktorja imenuje svet zavoda. Strokovni svet vodi predsednik, ki ga izmed
sebe izberejo člani strokovnega sveta.
(3) Naloge, pristojnosti, število
članov, način izvolitve in trajanje mandata strokovnega sveta se določi s
statutom.
17. člen
(notranja organizacija)
Notranjo organizacijo zavoda določa akt o
notranji organizaciji in sistemizaciji delovnih mest zavoda.
V. PREMOŽENJE IN FINANCIRANJE ZAVODA
18. člen
(ustanovitveno premoženje)
Za opravljanje dejavnosti uporablja zavod
premoženje v obsegu, ki ga je upravljal Center za mobilnost in evropske
programe izobraževanja in usposabljanja in ga izkazuje v bilanci na dan
31. decembra 2012.
19. člen
(viri financiranja)
Zavod pridobiva sredstva za svoje
delovanje:
-       
iz državnega proračuna,
-       
iz evropskih sredstev,
-       
s prodajo blaga in storitev na trgu,
-       
z donacijami in darili ter
-       
iz drugih virov.
20. člen
(sredstva za izvajanje javne službe)
(1) Ustanovitelj zagotavlja zavodu
sredstva za opravljanje nalog iz 6. člena tega sklepa v skladu s predpisi in
splošnimi ter posamičnimi izvršilnimi akti pristojnih organov.
(2) Obseg in višina sredstev, ki jih
ustanovitelj zagotavlja zavodu iz državnega proračuna za izvajanje nalog iz
prejšnjega odstavka, se določi z letno pogodbo o financiranju zavoda na podlagi
letnega programa in finančnega načrta zavoda.
21. člen
(uporaba in upravljanje s stvarnim
premoženjem)
(1) Zavod uporablja nepremično stvarno
premoženje, ki ga ustanovitelj zagotavlja zavodu za izvajanje dejavnosti v
skladu s tem sklepom. Zavod lahko izvaja naloge oziroma dejanja, ki spadajo v
okvir upravljanja s premoženjem na podlagi izrecnega pooblastila ustanovitelja.
(2) Stvarno premoženje, ki si ga je
oziroma ga pridobi zavod iz drugih virov, ne glede na način pridobitve, se
obravnava enako kot stvarno premoženje zavoda, ki mu ga zagotovi ustanovitelj,
v skladu s predpisi in tem sklepom.
(3) Zavod vodi evidenco stvarnega premoženja
iz prejšnjih odstavkov tega člena in podatke iz te evidence vsaj enkrat letno
pošlje pristojnim organom v skladu s predpisi.
(4) Zavod s skrbnostjo dobrega
gospodarja uporablja stvarno premoženje za izvajanje dejavnosti, določenih s
tem sklepom.
(5) Zavod lahko daje v uporabo stvarno
premoženje v času, ko ga sam ne potrebuje za izvajanje svoje dejavnosti, v
skladu s predpisi in pod pogoji, ki jih določi v imenu ustanovitelja
ministrstvo, pristojno za izobraževanje. Zavod lahko najema prostore in opremo
za izvajanje svojih dejavnosti v skladu s predpisi, vendar le ob soglasju ter
pod pogoji, ki jih določi ministrstvo, pristojno za izobraževanje.
(6) Zavod obvešča ministrstvo,
pristojno za izobraževanje, in druge pristojne organe o stanju oziroma spremembah
v zvezi s stvarnim premoženjem in jim izroči vse listine in druga dokazila, ki
se nanašajo na gospodarjenje z njim, zlasti pa o pravnih poslih iz prejšnjega
odstavka.
22. člen
(obseg odgovornosti zavoda)
(1) Zavod je odgovoren za svoje
obveznosti do višine denarnih sredstev, s katerimi razpolaga pri izvajanju
svoje dejavnosti, ne glede na njihov vir.
(2) Za obveznosti zavoda iz drugih
dejavnosti jamči zavod s prihodki iz lastne dejavnosti.
23. člen
(obseg odgovornosti ustanovitelja)
(1) Ustanovitelj je odgovoren za
obveznosti zavoda, ki so povezane z izvajanjem javne službe, do višine
sredstev, ki jih zagotavlja zavodu v skladu z 20. členom tega sklepa.
(2) Ustanovitelj ne odgovarja za
obveznosti zavoda iz naslova drugih dejavnosti, ki jih zavod opravlja za druge
naročnike.
24. člen
(poraba presežka prihodkov in kritje
primanjkljaja)
(1) O porabi presežka prihodkov nad
odhodki odloča ustanovitelj na predlog sveta zavoda.
(2) O pokrivanju primanjkljaja odloča
ustanovitelj na predlog sveta zavoda.
25. člen
(nadzor nad delom)
(1) Delo zavoda nadzira ministrstvo,
pristojno za izobraževanje.
(2) Finančno poslovanje zavoda
nadzirata ministrstvo, pristojno za finance, in Računsko sodišče Republike
Slovenije.
26. člen
(pooblastila v pravnem prometu)
(1) Zavod samostojno nastopa v pravnem
prometu v okviru dejavnosti, določenih s tem sklepom.
(2) Zavod mora pred sklenitvijo
pravnega posla o brezplačni pridobitvi stvarnega premoženja pridobiti soglasje
ustanovitelja.
27. člen
(vodenje računovodskih evidenc in poslovne
dokumentacije)
(1) Zavod vodi računovodske evidence
in izdela letna poročila o finančnem poslovanju v skladu s predpisi o računovodstvu
in finančnem poslovanju pravnih oseb javnega prava ter navodilih ustanovitelja.
(2) Zavod ima vsaj en podračun enotnega
zakladniškega računa države, registriran pri pristojni upravi za javna plačila.
VI. JAVNOST DELA IN POSLOVNA TAJNOST
28. člen
(javnost dela)
(1) Delo zavoda je javno. Direktor ali
oseba, ki jo pooblasti, obvešča javnost o delu zavoda.
(2) Javnost dela zavoda se zagotavlja
s poročili novinarjem in drugim predstavnikom javnosti.
(3) Način zagotavljanja poslovne
tajnosti se uredi s statutom zavoda.
VII. PREHODNE IN KONČNE DOLOČBE
29. člen
(svet zavoda)
Dosedanji svet zavoda nadaljuje delo do
izteka mandata, za katerega je bil imenovan.
30. člen
(vodenje zavoda)
Dosedanja direktorica zavoda nadaljuje svoj
mandat do njegovega izteka.
31. člen
(veljavnost splošnih aktov)
Svet zavoda mora uskladiti akte zavoda z
določbami tega sklepa v šestih mesecih po njegovi uveljavitvi.
32. člen
(pravno nasledstvo zavoda)
(1) Zavod ohranja status pravne osebe
javnega prava, tako kot je bil vpisan v sodni register pri Okrožnem sodišču v
Ljubljani 20. 6. 2003 s sklepom številka Srg 2003/03198 (številka
registrskega vložka 1/37998/00), z vsemi pravicami in obveznostmi, ki jih je
imel do uveljavitve tega sklepa.
(2) Sprejetje tega sklepa ne vpliva na
delovnopravna razmerja zaposlenih v zavodu.
33. člen
(prenehanje veljavnosti dosedanjega
ustanovitvenega akta)
Z uveljavitvijo tega sklepa preneha veljati
Sklep o ustanovitvi javnega zavoda Center Republike Slovenije za mobilnost in
evropske programe izobraževanja in usposabljanja (Uradni list RS, št. 103/06 in
64/12).
34. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Št. 01403-8/2013
Ljubljana, dne 7. marca 2013
EVA 2012-3330-0141
Vlada Republike Slovenije
Janez Janša l.r.
Predsednik

Priloga: Druge
dejavnosti zavoda