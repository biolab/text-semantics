tako, da se:
1.     
ugotovi morebitno politično odgovornost nosilcev javnih funkcij in
odgovornost nosilcev javnih funkcij v zdravstvenih ustanovah, odgovornih za
izvajanje programa otroške kardiologije v Republiki Sloveniji ter za izvajanje
nadzora nad programom;
2.     
ugotovi morebitno politično odgovornost nosilcev javnih funkcij in
odgovornost nosilcev javnih funkcij v ustanovah, ki opravljajo zdravstveno
dejavnost otroške kardiologije v Republiki Sloveniji, ki naj bi sodelovali pri
nepravilnih in škodljivih odločitvah v zvezi z organizacijo ali strokovnostjo
delovnega procesa ter kakovostjo in varnostjo dela v programu otroške
kardiologije;
3.     
ugotovi morebitno politično odgovornost nosilcev javnih funkcij in
odgovornost nosilcev javnih funkcij v ustanovah, ki opravljajo zdravstveno
dejavnost otroške kardiologije v Republiki Sloveniji, zaradi suma opustitve
dolžnega ravnanja iskanja rešitev za izvajanje programa otroške kardiologije po
objavi celostnega mednarodnega poročila izrednega strokovnega nadzora nad
programom otroške srčne kirurgije in naj bi še naprej dopuščali nepravilnosti
pri zdravljenju otrok s srčnimi napakami;
4.     
ugotovi morebitno politično odgovornost nosilcev javnih funkcij in
odgovornost nosilcev javnih funkcij v Univerzitetnem kliničnem centru Ljubljana
(v nadaljnjem besedilu: UKC Ljubljana), zadolženih za izvajanje programa
otroške kardiologije ter izvajanje nadzora nad programom, ki naj bi z aktivnim
ravnanjem ali zaradi suma opustitve dolžnega ravnanja iskanja odgovornosti po
objavi ugotovitev Komisije za preprečevanje korupcije (v nadaljnjem besedilu:
KPK) št. 242-1203/2010-186 (03001) v primeru obstoja koruptivnega ravnanja
v zvezi s pediatričnim kardiokirurškim programom UKC Ljubljana povzročili neurejeno
in za bolnike nevarno delovanje programa otroške kardiologije v UKC Ljubljana;
5.     
ugotovi, kolikšna je morebitna odgovornost nekdanjih in sedanjih
nosilcev javnih funkcij v ustanovah s področja izvajanja zdravstvene dejavnosti
v Republiki Sloveniji ter nadzora na področju otroške kardiologije po izvedenih
strokovnih nadzorih v programu zdravljenja otrok s prirojeno srčno napako;
6.     
ugotovi, zakaj je prišlo do množičnega odhoda strokovnega kadra s
področja zdravljenja otrok s prirojeno srčno napako iz ustanov, ki opravljajo
zdravstveno dejavnost otroške kardiologije v Republiki Sloveniji;
7.     
ugotovi smotrnost ustanovitve javnega zdravstvenega zavoda Nacionalni
inštitut za otroške srčne bolezni (v nadaljnjem besedilu: NIOSB), ki v letu dni
ni začel z rednim delovanjem, kljub sklepu Vlade RS, s katerim je določila, da
se zaradi razmer na področju izvajanja dejavnosti obravnave otrok in odraslih s
prirojenimi srčnimi napakami ter ostalimi obolenji srca in ožilja do ureditve
razmer v UKC Ljubljana, Center za obravnavo otrok in odraslih s prirojenimi
srčnimi napakami ter ostalimi obolenji srca in ožilja, oblikuje kot samostojni
javni zdravstveni zavod;
8.     
ugotovi morebitno politično odgovornost nosilcev javnih funkcij zaradi
suma opustitve dolžnega ravnanja iskanja odgovornosti nosilcev javnih funkcij
na sekundarni in terciarni ravni zdravstvene dejavnosti, vpletenih v nabavo
medicinske opreme in zdravstvenega materiala za upravljavske odločitve, ki so
pripeljale do nesmotrnih in nezakonitih nabav;
9.     
ugotovi, kolikšna je morebitna odgovornost nekdanjih in sedanjih
nosilcev javnih funkcij v ustanovah, ki opravljajo zdravstveno dejavnost na
sekundarni in terciarni ravni zdravstvene dejavnosti v Republiki Sloveniji,
povezanih z nabavo medicinske opreme in zdravstvenega materiala zaradi suma
opustitve dolžnega ravnanja in za odločitve, ki so pripeljale do nesmotrnih in
nezakonitih nabav;
10.  
ugotovi morebitno politično odgovornost nosilcev javnih funkcij zaradi
suma opustitve dolžnega ravnanja iskanja odgovornosti nosilcev javnih funkcij
na sekundarni in terciarni ravni zdravstvene dejavnosti, vpletenih v
upravljavske odločitve na področju upravljanja z medicinsko opremo zaradi suma
opustitve dolžnega ravnanja;
11.  
ugotovi, kolikšna je morebitna odgovornost nekdanjih in sedanjih
nosilcev javnih funkcij v ustanovah, ki opravljajo zdravstveno dejavnost na
sekundarni in terciarni ravni v Republiki Sloveniji, povezanih z upravljanjem z
medicinsko opremo zaradi suma opustitve dolžnega ravnanja.
Namen parlamentarne preiskave je: Problematika
neučinkovitosti zdravstvenega sistema se kaže v nepravilni organizaciji
mreže zdravstvenih storitev ali ožje gledano v nepravilni organizaciji
zdravstvene dejavnosti. Klasičen primer neprimerne organizacije zdravstvene
dejavnosti je primer delovanja programa otroške kardiologije v Republiki Sloveniji.
Z ekonomskega vidika pa lahko rečemo, da je učinkovito zdravstvo tisto, ki
razpoložljiva finančna in druga sredstva uporabi z največjim možnim
izplenom za zdravje ljudi oziroma javno zdravstvo. Neučinkovitost se na drugi
strani kaže v nakupih dražjih naprav, s katerimi se zaradi različnih
dejavnikov ne doseže višjega nivoja zdravstvene oskrbe, kot s finančno
ugodnejšimi napravami, v slabem upravljanju z medicinsko opremo in v
negospodarnosti pri nabavah zdravstvenega materiala.
1.     
V Republiki Sloveniji je bil UKC Ljubljana včasih spoštovan center za
zdravljenje otrok s prirojenimi srčnimi napakami. Dogodki v zadnjem dobrem
desetletju pa so pripeljali do odhoda slovenskih strokovnjakov s tega področja
in posledično do zloma samega programa. Tudi ideja, da bodo tuji strokovnjaki izobrazili
domače kirurge, ostaja neuresničena že več kot desetletje.
2.     
Septembra 2007 je UKC Ljubljana zapustil slovaški otroški srčni kirurg,
ki je v UKC Ljubljana delal dve leti. S tem je UKC Ljubljana ostal brez svojega
otroškega srčnega kirurga, a je vodstvo kljub vsemu zatrjevalo, da bodo za
otroke skrbeli kirurgi kliničnega oddelka za kirurgijo srca in ožilja v
sodelovanju z vrhunskimi tujimi strokovnjaki iz tujine. Predvideno je tudi
bilo, da bodo domači kirurgi polno usposobljeni za otroške srčne kirurge
najpozneje v letu in pol.
3.     
V decembru 2007 je v Ljubljano na povabilo UKC Ljubljana prispel
izraelski otroški srčni kirurg. Prvo operacijo je izvedel ob asistenci
slovenskega kirurga, ki naj bi se kasneje izobraževal in usposobil za
samostojno delo pod okriljem izraelskega otroškega srčnega kirurga. Pogodbo so
sklenili za vsaj dve leti z možnostjo podaljšanja do pet let, dokler se slovenski
zdravniki dovolj ne usposobijo.
4.     
Januarja 2012 je javnost razburil podatek, da je UKC Ljubljana tujemu
otroškemu srčnemu kirurgu v štirih letih za operacije izplačal skoraj 1,264
milijona evrov bruto avtorskih honorarjev. Takratni generalni direktor UKC
Ljubljana mag. Simon Vrhunec pa je poudaril, da so v pogajanjih s tujim
zdravnikom v teh letih dosegli pomembno znižanje cene in cene njegovih storitev
prepolovili.
5.     
Januarja 2012 naj bi takratna strokovna direktorica UKC Ljubljana
Brigita Drnovšek Olup, dr. med. spec., napovedala mediacijo med zaposlenimi,
potem ko je eden od mladih kirurgov odpovedal operacijo zaradi medijskega
pritiska in notranjih sporov. Mediacija ni bila izvedena. Februarja istega leta
je v UKC Ljubljana stekel strokovni nadzor nad programom operacij prirojenih
srčnih napak pri otrocih, imenovali pa so komisijo za nadzor nad izobraževanjem
dveh srčno – žilnih kirurgov. Septembra je UKC Ljubljana zapustil slovenski
zdravnik, ki se je izobraževal pod okriljem izraelskega srčnega kirurga, po
njegovih besedah zato, ker se mu je onemogočalo strokovno delo in
izobraževanje.
6.     
Januarja 2013 je notranji strokovni nadzor zaradi smrtnega primera
pokazal na več sistemskih pomanjkljivosti, v poročilu pa je bilo navedenih tudi
16 priporočil za izboljšave pri odkrivanju in obravnavi otrok s prirojenimi
srčnimi napakami v UKC Ljubljana. Zato je moralo vodstvo UKC Ljubljana
tedanjemu ministru za zdravje Tomažu Gantarju pripraviti seznam odgovornih za
to, da področje srčne kirurgije otrok v UKC Ljubljana še vedno ni ustrezno
urejeno. Tedanji minister za zdravje Tomaž Gantar s poročilom ni bil
zadovoljen. Po njegovem mnenju naj bi bil vzrok za takšno stanje »v osebnih
interesih nekaterih, ki so vključeni v to zgodbo«. Z UKC Ljubljana so se
dogovorili, da bodo imenovali koordinatorja oziroma vodjo programa.
7.     
Maja 2013 je KPK izdala Ugotovitve o konkretnem primeru v zadevi suma
koruptivnega ravnanja odgovornih oseb Univerzitetnega kliničnega centra
Ljubljana pri izvajanju pediatričnega kardiokirurškega programa,
št. 242-1203/2010-186 (03001) (v nadaljevanju: Ugotovitve). V njih so
zapisali, da je mag. Darinka Miklavčič, kot takratna generalna direktorica in
s tem odgovorna oseba UKC Ljubljana v času od oktobra 2007 do prenehanja
pooblastila za zastopanje pravne osebe avgusta 2009 kršila dolžno ravnanje
najmanj s tem, ko je z izraelskim zdravnikom sklenila tri avtorske pogodbe za
delo, ki ga skladno s 5. odstavkom Zakona o avtorski in sorodnih pravicah ni
bilo mogoče šteti za avtorsko delo, čeprav je bila seznanjena s tem, da bi
bilo glede na naravo dela treba z njim skleniti podjemno pogodbo skladno s 619.
členom Obligacijskega zakonika.
8.     
V istih Ugotovitvah je KPK zapisala, da je enako kršitev izvedel mag.
Simon Vrhunec kot generalni direktor, ko je z izraelskim zdravnikom sklenil
avtorsko pogodbo za obdobje od januarja 2010 do konca decembra 2010.
9.     
Mag. Darinka Miklavčič in mag. Simon Vrhunec naj bi po ugotovitvah KPK
tudi vedela, da izraelski zdravnik nima ustrezne licence in dovoljenja za delo,
vendar sta kljub temu dopustila, da za UKC Ljubljana opravlja delo, za katero
je bila skladno z veljavno zakonodajo, in sicer 10. členom Zakona o
zdravniški službi ter 8. členom v zvezi s 4. členom Zakona o zaposlovanju
in delu tujcev, zahtevana predhodna pridobitev licence ter dovoljenja za delo.
10.  
Za ta dejanja ni nikoli nihče kazensko ali drugače odgovarjal. Na
ugotovitve KPK so članice in člani strokovnega sveta UKC Ljubljana poslali
Odziv strokovnega sveta UKC Ljubljana, v katerem so med drugim zapisali, da so
prepričani, da se v navedenem primeru ni nihče osebno okoristil, niti oba
generalna direktorja in niti ne zdravnik. Strokovni svet je ocenil, da je
vodstvo UKC Ljubljana delovalo v korist malih pacientov, njihovih staršev in
zavoda UKC Ljubljana.
11.  
Zdravniška zbornica Slovenije je v juliju 2013 na podlagi zahteve
Ministrstva za zdravje oziroma takratnega ministra Gantarja imenovala
mednarodno komisijo, ki je opravila celostni nadzor za izvajanje zdravniške
dejavnosti otroške kirurgije v UKC Ljubljana za obdobje 2007–2014. Komisijo so
sestavljali prof. dr. Igor Gregorič, specialist kardiotorakalne kirurgije,
prof. dr. Tjark Ebels, specialist kardiotorakalne kirurgije, prof. dr. Mark
Hazekamp, specialist kardiotorakalne kirurgije, prof. dr. Metka Derganc,
specialistka pediatrije in izr. prof. dr. Andrej Robida, specialist
pediatrije. V času med 11. in 13. julijem 2013 so bili člani komisije
fizično prisotni v UKC Ljubljana, ko so opravili tudi intervjuje z nekaterimi
zaposlenimi, nato pa je komisija z delom nadaljevala dopisno. Vodstvo UKC
Ljubljana je večkrat zaprosila za dodatne podatke, jih analizirala, itd.
Komisija je z delom končala 9. julija 2015 z izdajo Poročila o presoji za
obdobje 2007–2014.
12.  
V omenjenem poročilu o presoji je komisija zapisala naslednje ključne
ugotovitve: majhno število kirurških posegov na leto v dejavnosti srčne
kirurgije v Ljubljani, pomanjkanje zanesljivega vnosa podatkov v register EACTS
(European Association for Cardio-Thoracic Surgery) in pomembna odstopanja od
mednarodnih objavljenih smernic in standardov oskrbe v srčni kirurgiji z
vprašljivimi rezultati kirurških posegov.
13.  
Ker je sodelovanje med vsemi službami, ki skrbijo za otroke s
prirojenimi srčnimi napakami, ključnega pomena za uspešno zdravljenje in
oskrbo, je zaskrbljujoče navajanje v poročilu, da je v okviru programa otroške
kardiologije prihajalo do pomanjkanja sodelovanja med posameznimi oddelki, kar
se je razširjalo tudi na zdravstveno osebje.
14.  
Po mnenju mednarodne komisije pogodbeno zaposleni tuji otroški kirurg ni
izpolnjeval vseh pogodbenih obveznosti v smislu vodenja in usposabljanja
mlajših kirurgov. Ko glavni kirurg ni bil prisoten v Sloveniji, je v obdobju od
leta 2007 do leta 2009 celotno službo vodil neizkušeni specialist. Do leta 2013
pa naj bi celotno službo vodil premalo usposobljeni in neizkušeni mlajši
kirurg. To naj bi pripeljalo do nezadovoljstva kardiologov in zdravnikov
intenzivne terapije.
15.  
Uprava naj bi bila večkrat obveščena o odstopanjih od mednarodnih
objavljenih smernic in standardov oskrbe v otroški kardiologiji. Ukrepov za
izboljšanje stanja v programu otroške kardiologije pa vsaj do zaključka dela
mednarodne komisije ni bilo zaznati.
16.  
Osem intenzivistov in dva kardiologa, ki so sodelovali v programu
otroške kardiologije, je v novembru in decembru 2013 na komisijo za medicinsko
etiko podalo vlogo za uveljavljanje ugovora vesti glede sodelovanja v programu.
Opozorili so na nesprejemljive razmere v programu otroške kardiologije, ki so
pripeljale do nizke kakovosti izvajanja programa in samega zdravljenja otrok.
17.  
V juniju 2017 je v javnost prišla informacija o domnevno napačnih
diagnozah več deset bolnikov. Nekdanja strokovna direktorica UKC Ljubljana
prof. dr. Marija Pfeifer je takrat povedala, da naj bi eden izmed zdravnikov
več bolnikov vodil pod neustrezno diagnozo. Na podlagi navedb takratne
strokovne direktorice UKC Ljubljana prof. dr. Marije Pfeifer je bila na zahtevo
Ministrstva za zdravstvo v oktobru 2017 v UKC Ljubljana opravljena revizija v
zvezi s temi pacienti, ki je predhodne ugotovitve domačih zdravnikov, ki jih je
v juniju 2017 navedla Pfeiferjeva, v celoti potrdila. Revizijo je opravil prof.
MUDr. Jan Janoušek, Ph.D. iz Prage. Poročilo je bilo UKC Ljubljana predano
16. oktobra 2017. Vloženi sta bili dve tožbi. Tedanja strokovna
direktorica UKC Ljubljana prof. dr. Marija Pfeifer je vložila tudi
kazensko ovadbo zaradi malomarnega zdravljenja enega izmed zdravnikov. Zoper
takratnega strokovnega direktorja Pediatrične klinike UKC Ljubljana prof. dr.
Rajka Kendo pa je takratno vodstvo UKC Ljubljana podalo predlog za razrešitev
zaradi objektivne odgovornosti za stanje na kliniki, vendar so kmalu po tem
razrešitev, tudi po posredovanju nekdanje ministrice Milojke Kolar Celarc,
umaknili.
18.  
Strokovno vodenje pediatrične klinike je prevzela doc. dr. Anamarija
Meglič, dr. med., ki pa se je ves čas soočala s številnimi težavami, predvsem s
tem, kako zagotoviti normalne obravnave otrok s prirojenimi srčnimi napakami.
Svoj odstop je podala že oktobra 2017, dokončno pa je mesto strokovne
direktorice zapustila 21. junija 2018.
19.  
UKC Ljubljana je 1. novembra 2017 z univerzitetno bolnišnico Motol
v Pragi sklenil polletno pogodbo o vzpostavitvi programa otroške srčne
kirurgije, s čimer so zagotovili prisotnost čeških otroških srčnih kirurgov v
Ljubljani pet dni v tednu. Predvideno je bilo, da bi center za otroške srčne
bolezni samostojno v Ljubljani začel delovati v roku treh do petih let. V
začetku novembra 2017 sta program otroške srčne kirurgije zapustila še zadnja
slovenska kirurga, ki sta se izobraževala za otroška srčna kirurga. V začetku
letu 2018 je prišlo še do odpovedi delovnega razmerja s strani zdravnikov na
Oddelku otroške intenzivne terapije. Ker UKC Ljubljana zaradi odhoda ključnih
strokovnjakov s področja naj ne bi več izpolnjeval pogojev sodelovanja s
praškim centrom, so Čehi po pol leta prekinili sodelovanje. Od maja 2018 naj bi
UKC Ljubljana sodeloval le s posameznimi češkimi kirurgi, ki občasno prihajajo
v Ljubljano.
20.  
V začetku maja 2018 so v UKC Ljubljana dali odpoved še trije otroški
kardiologi. Kot razlog za odhod so navedli, da se z načinom dela, ki se je
vzpostavil po 1. maju 2018, UKC Ljubljana vrača na način dela, kot je bil
v veljavi v obdobju sodelovanja z izraelskim otroškim kirurgom in za katerega
je mednarodna komisija ugotovila, da je strokovno neprimeren in nevaren za
bolnike. Maja 2018 je generalni direktor UKC Ljubljana na 45. nujni seji Odbora
za zdravstvo v Državnem zboru dejal in javno priznal, da gre pri programu za
otroško kardiologijo za nacionalni problem: »Uvodoma bi želel povedati, da
problem, ki se pojavlja na otroški srčni kardiologiji, intenzivi in kirurgiji
je zelo velik problem, je nacionalni problem s katerim se vodstvo Kliničnega
centra praktično ukvarja že od nastopa svojega mandata, verjetno se zelo dobro
spomnite kakšne težave so bile v začetku leta praktično v popolnem razpadu tudi
otroške intenzive, ki se nekako v senci težav otroške kirurgije in kardiologije
prav tako razpadala vsa ta leta in dokončno razpadla v mesecu februarju.«.
21.  
V začetku novembra 2017 je Vlada Republike Slovenije sprejela sklep
št. 16100-1/2017/4, da se zaradi razmer na področju izvajanja dejavnosti
obravnave otrok in odraslih s prirojenimi srčnimi napakami ter ostalimi
obolenji srca in ožilja do ureditve razmer v UKC Ljubljana oblikuje NIOSB kot
samostojni javni zdravstveni zavod. V navedenem sklepu je Vlada Republike Slovenije
Ministrstvu za zdravje tudi naložila, da nemudoma oziroma v najkrajšem možnem
času pripravi vse potrebno za vzpostavitev javnega zdravstvenega zavoda NIOSB.
22.  
Tako je Vlada Republike Slovenije na predlog Ministrstva za zdravje s
sklepom št. 01403-44/2017-3 z dne 21. decembra 2017 ustanovila javni
zdravstveni zavod NIOSB. NIOSB je bil ustanovljen na podlagi 3. in
8. člena Zakona o zavodih (Uradni list RS, št. 12/91, 8/96, 36/00 –
ZPDZC in 127/06 – ZJZP) ter 3. člena Zakona o zdravstveni dejavnosti
(Uradni list RS, št. 23/05 – uradno prečiščeno besedilo, 15/08 – ZPacP,
23/08, 58/08 – ZZdrS-E, 77/08 – ZDZdr, 40/12 – ZUJF, 14/13 in 88/16 – ZdZPZD).
Vlada Republike Slovenije je v navedenem sklepu določila tudi dejavnost, ki jo
zavod opravlja, organe zavoda in iz proračuna Republike Slovenije zagotovila
potrebna zagonska sredstva za vzpostavitev delovanja NIOSB. S sklepom Vlade
Republike Slovenije št. 01403-44/2017/9 z dne 26. februarja 2018 je
Vlada Republike Slovenije odločila o spremembi dejavnosti, ki se nanaša na
drugje razvrščeno izobraževanje, izpopolnjevanje in usposabljanje. V skladu s
sklepom o ustanovitvi je bil NIOSB vpisan v sodni register 5. marca 2018.
23.  
Vlada Republike Slovenije je sprejela Sklep o dopolnitvah Sklepa o
ustanovitvi Nacionalnega inštituta za otroške srčne bolezni
št. 01403-44/2017/14 z dne 5. aprila 2018, s katerim je opredelila,
da ekonomsko-finančno dejavnost, nabavno dejavnost, kadrovsko-pravno dejavnost,
tehnično-vzdrževalno dejavnost, dejavnosti informacijsko-komunikacijske
tehnologije in druge dejavnosti, ki so potrebne za izvajanje zdravstvene
dejavnosti obravnave pacientov s prirojeno srčno hibo ter otrok z drugimi
obolenji srca in ožilja na podlagi pogodbe z zavodom zagotavlja UKC Ljubljana.
24.  
Po besedah predstavnikov Ministrstva za zdravje je bilo predvideno, da
bo NIOSB začel delovati do 1. maja 2018, a se je ta datum večkrat zamaknil
in NIOSB še danes ne deluje. Sprva je bila za direktorico imenovana Aleksandra
Stjepanović Vračar, s 16. junijem je vodenje kot vršilec dolžnosti prevzel
Brane Dobnikar.
25.  
Nekdanja državna sekretarka na Ministrstvu za zdravje dr. Ana Medved je
na 45. nujni seji Odbora za zdravstvo v Državnem zboru maja 2018 pojasnila,
kako je ministrstvo uredilo neurejene razmere: »Se pravi v sklepu Vlade 21. 12.
2017 je bilo zapisano konkretno v ustanovnem aktu NIOSB, da začne ta zavod
delovati do 1. julija letos, in s 1. julijem letos bo pričel
delovati. Konkretno, prostori, oprema, dokumenti, konkretno. Torej skladno z
aktom o ustanovitvi je bil NIOSB vpisan v sodni register dne 5. 3. 2018. S
tem dnem se je zaposlila kot v.d. direktorice dr. Aleksandra Stjepanovič Vračar
in je vršilka dolžnosti direktorja tega javnega zdravstvenega zavoda najkasneje
do 19. 7. 2018. Izbrani so prostori v okviru UKC Ljubljana. Natančno so to
prostori v predelu oddelka za kardiologijo oziroma službe za kardiologijo, en
del intenzivne terapije, en del intenzivne nege kirurških operativnih strok, ki
pač sprejema otroke. Pripravljeni so prostorski načrti za NIOSB z ocenami investicij
za ureditev prostora in inštalacij, ker bomo pač en del intenzivne nege
prestavili na službo za kardiologijo, da bomo lahko kadre bolj, bom rekla,
efektivno razporedili. Določena je potrebna oprema, izbrani so tudi že pač,
potrebno bo opraviti nekaj dodatnih nakupov in se že tukaj v bistvu potekajo
investicijski načrti za nakup te dodatne opreme. Potekajo aktivnosti nadgradnje
in prilagoditve informacijskega sistema. Odprt je seveda račun. Pripravljen je
delovni program NIOSB, na podlagi katerega potekajo dogovori z Zavodom za
zdravstveno zavarovanje za pogodbeno razmerje in financiranje dejavnosti, kajti
ta dejavnost se bo oddvojila od UKC Ljubljana in prenesla na program NIOSB.
Pripravljen je tudi osnutek finančnega načrta za leto 2018.«.
26.  
Po besedah nekdanje državne sekretarke na Ministrstvu za zdravje dr. Ane
Medved je bilo delovanje NIOSB optimalno načrtovano in tudi v celoti
pripravljeno na delovanje s 1. julijem 2018.
27.  
Julija 2018 pa je ministrstvo na svoji spletni strani zapisalo: »...NIOSB
je že zaposlil nosilce zdravstvene dejavnosti. Nadaljeval bo z zaposlovanjem
zdravnikov, medicinskih sester in drugega zdravstvenega osebja, ki je potrebno
za kakovostno in varno delovanje. NIOSB je javni zdravstveni zavod, zato bodo
veljala enaka pravila kot v ostalih javnih zdravstvenih zavodih. Pravice
delavcev ne bodo ogrožene. Posamezni strokovnjaki bodo delali tudi po podjemnih
pogodbah, vendar le dokler NIOSB ne bo imel dovolj lastnih kadrov za varno in
kakovostno obravnavo bolnikov. Dnevni honorarji so primerljivi s honorarji
zdravnikov, ki prihajajo iz Prage. Priznani strokovnjaki iz tujine trenutno,
preko NIOSB pomagajo UKC LJ, saj UKC LJ nima dovolj svojih strokovnjakov, da bi
lahko zagotavljal varno in kakovostno obravnavo otrok. Veseli smo in verjamemo,
da so zadovoljni tudi člani podpisanih sindikatov, da je zdravnik iz Španije,
ki ga je NIOSB v skrbi za varno obravnavo otrok »posodil« UKC Ljubljana, s
privolitvijo staršev uspešno operiral otroka, ki se je rodil s prirojeno srčno
napako. Kot smo že večkrat poudarili, bomo v NIOSB s pomočjo tujih
strokovnjakov ne samo zagotovili varne in kakovostne obravnave otrok s
prirojenimi srčnimi napakami, pač pa izobrazili zadostno število domačih
strokovnjakov, da bodo poskrbeli za otroke rojene v Sloveniji in v širši
regiji. Ko bo NIOSB deloval v skladu z mednarodnimi smernicami kakovosti in
varne obravnave pacientov in ko bo primerno kadrovsko ter organizacijsko
urejen, bo potreben razmislek ali ga je smiselno priključiti UKC Ljubljana...«.
28.  
V avgustu 2018 smo v izjavah odgovornih na NIOSB zasledili informacije,
da bodo že dogovorjene prihode tujih zdravnikov v UKC Ljubljana prestavili do
prevzema celotnega programa zdravljenja otrok s srčnimi obolenji in s
prirojenimi srčnimi napakami na NIOSB. Predsednik sveta NIOSB prof. dr. Igor
Gregorič je za STA 13. avgusta 2018 dejal, da NIOSB za sedaj še ne
opravlja nikakršne dejavnosti, zato ni mogoče govoriti o koliziji dveh
programov in dodal: »Mi danes še ne govorimo o optimalnem programu NIOSB, ker
NIOSB programa ne izvaja.«. Povedal je še, da ko bo NIOSB prevzel program, bo
vsekakor optimalno organiziran.
29.  
Pri delovanju NIOSB naj bi se zapletlo že pri prenosu opreme in kadrov
iz UKC Ljubljana na NIOSB. Kot so povedali v UKC Ljubljana, naj bi s tem, ko bi
določene kadre in opremo odstopili inštitutu, nedopustno ogrozili zdravljenje
drugih otrok. Ker prenosa programa ni bilo, je Zavod za zdravstveno zavarovanje
Slovenije (v nadaljnjem besedilu: ZZZS) zavrnil financiranje NIOSB za leto
2018.
30.  
V Državnem zboru je 16. novembra 2017 potekala 2. nujna seja Odbora
za zdravstvo, kjer je predsednica Zdravniške zbornice Slovenije dr. Zdenka
Čebašek Travnik, dr. med. povedala, da se Ministrstvo za zdravje, v
njihovem imenu konkretno državna sekretarka dr. Ana Medved, ni odločilo za ugotavljanje
odgovornosti v UKC Ljubljana za slabo stanje v programu otroške kardiologije,
čeprav so to zahtevali tudi zdravniki, ki so še vedno delovali v programu. Prav
tako se Ministrstvo za zdravje do tistega trenutka še ni odzvalo na pobudo
Zdravniške zbornice po sistemskem nadzoru nad delovanjem NIOSB. Čebašek
Travnikova je na seji dejala: »No, in ob spremljanju dogajanja za NIOSB pa smo
v zbornici naleteli na različna vprašanja okrog zaposlovanja zdravnikov, na
katera doslej nismo dobili odgovorov. Bom rekla, točka 1 bo, zdravniki s
tujine. Tu gre za skoraj neverjetne zaplete, o katerih imamo v zbornici zbrane
veliko dokumentacije. Zaradi nepopolnih vlog, teh zdravnikov nismo mogli
vpisati v register in jih še zdaj nismo in, kot smo lahko izvedeli iz medijev,
je Ministrstvo za zdravje iskalo njihove licence oziroma dokumente v ZDA šele
takrat, ko so oni že bili v Ljubljani. Njihov obisk ni bil napovedan, kaj šele
da bi ga v UKC lahko pripravili. Še nekaj zapletov je bilo, pa ne bom šla v
podrobnosti. Zdaj, tudi pri slovenskih zdravnikih in NIOSB ni šlo vse gladko.
Mi smo ministrstvo opozorili, da je zaposlitev enega zdravnika v neskladju s
pridobljenimi kompetencami, za zaposlitev drugega pa ni bilo pogodbe, da je
zaposlen v NIOSB. Na naše pripombe doslej z ministrstva nismo dobili odgovora,
ampak ker NIOSB ne deluje, to ni tako hudo. V primeru delovanja pa bo treba te
napake odpraviti.«.
31.  
Zagonska sredstva za NIOSB v višini 165.500 evrov naj bi bila v celoti
porabljena za stroške dela (plače in regres za leto 2018) ter za stroške blaga,
materiala in storitev (predvsem za storitve svetovanja tujih strokovnjakov,
stroške letalskega in domačega prevoza ter stroške njihove nastanitve, upravne
takse in podobne manjše stroške). Vlada Republike Slovenije je s sklepom
št. 41012-54/2018/3 z dne 30. 8. 2018 odločila, da iz naslova
ustanoviteljskih obveznosti za delovanje NIOSB zagotovi dodatna sredstva v
višini 1.703.273 evrov iz državnega proračuna Republike Slovenije. Ker so
podatki s strani Ministrstva za zdravje in NIOSB skopi oziroma v nekaterih
izjavah tudi kontradiktorni, se pojavlja vprašanje smotrnosti porabe
proračunskega denarja.
32.  
NIOSB se je tudi prijavil na javni razpis ZZZS za izvajanje programa
zdravstvenih storitev, ki je bil odprt do 31. avgusta 2018. Po besedah
direktorja ZZZS Marjana Sušlja na 2. nujni seji Odbora za zdravstvo v Državnem
zboru 16. novembra 2018, NIOSB ne razpolaga s prostorskimi, kadrovskimi,
organizacijskimi in drugimi kapacitetami, ki bi omogočile uspešno rešitev
prijave na razpis za izvajanje programa zdravstvenih storitev. Tako ima ZZZS
sklenjeno le eno pogodbo za izvajanje dejavnosti otroške kardiologije, in sicer
z UKC Ljubljana.
33.  
Računsko sodišče je 30. januarja 2018 izdalo Revizijsko poročilo
Pravilnost nabave medicinske opreme in zdravstvenega materiala ter
učinkovitost pridobivanja in upravljanja z medicinsko opremo v Univerzitetnem
kliničnem centru Ljubljana (v nadaljevanju: Poročilo), v katerem je podalo
negativno mnenje glede nabave medicinske opreme in zdravstvenega materiala v
UKC Ljubljana in negativno mnenje glede upravljanja z medicinsko opremo v UKC
Ljubljana.
34.  
Cilja revizije sta bila izrek mnenja o pravilnosti dela poslovanja, ki
se nanaša na nabavo medicinske opreme in zdravstvenega materiala (brez
zdravil), ter izrek mnenja o učinkovitosti UKC Ljubljana pri pridobivanju in
upravljanju z medicinsko opremo v letih 2014 in 2015.
35.  
Računsko sodišče je o pravilnosti poslovanja UKC Ljubljana izreklo
negativno mnenje, ker je ugotovilo pomembne kršitve Zakona o javnem naročanju.
UKC Ljubljana pri naročanju zdravstvenega materiala in medicinske opreme
dobaviteljev zdravstvenega materiala v vrednosti 69.443.786 evrov ter
dobaviteljev medicinske opreme v vrednosti 121.915 evrov ni izbral na podlagi
predhodno izvedenih postopkov javnega naročanja. V štirih postopkih oddaje
javnih naročil v skupni vrednosti 318.497 evrov so bile ugotovljene kršitve
Zakona o javnem naročanju, ker UKC Ljubljana v dveh postopkih ni izločil
nepopolnih ponudb, v enem postopku pa je izločil popolno ponudbo, poleg tega v
enem postopku ni izkazal, da strokovne zahteve izpolnjuje le ponudba
dobavitelja, ki je bil povabljen k pogajanjem.
36.  
Pri izvajanju postopkov oddaje javnih naročil so bile ugotovljene še
kršitve internih aktov glede priprave in sprejetja terminskih aktov,
poročanja o razlogih za odmike od terminskih načrtov, poročanja o razlogih
za prejem ene ponudbe ter pogojev za izvedbo postopka javnega naročanja.
Računov za opravljene dobave zdravstvenega materiala ter medicinske opreme UKC
Ljubljana ni plačeval v predpisanem roku. Pomanjkljivosti notranjih kontrol pa
so se pokazale pri plačevanju računov za nabavo zdravstvenega materiala po
cenah, ki niso imele podlage v sklenjenih pogodbah, zato je UKC Ljubljana
dobaviteljem preplačal dobave za najmanj 10.598 evrov.
37.  
Računsko sodišče v svojem Poročilu meni, da je bil UKC Ljubljana v
letih 2014 in 2015 pri pridobivanju in upravljanju z medicinsko opremo
neučinkovit. Pri načrtovanju nabav medicinske opreme ni ugotavljal potreb za
daljše obdobje in ni pripravil strategije ter večletnih operativnih načrtov.
Kriteriji in pogoji, upoštevani za uvrstitev posamezne opreme v letni načrt
nabav na ravni zavoda, niso bili izkazani. UKC Ljubljana ni imel izdelanih
tehničnih zahtev medicinske opreme, ki bi bila primerna za uporabo. Komisija
za standarde, ki naj bi določala, pregledovala in obnavljala minimalne
standarde, merila in kriterije za posamezno vsebinsko področje nabav, ki jih
morajo izpolnjevati blago, storitve ali gradnje za potrebe UKC Ljubljana, v
nasprotju z določbami internih aktov ni delovala.
38.  
Tudi za donirano in tujo medicinsko opremo, prevzeto v uporabo, UKC
Ljubljana ni imel izdelanih enotnih usmeritev o tem, kdo in na kakšen način
določa strokovne standarde, ki jih mora medicinska oprema ob izbiri in
sprejemu v uporabo UKC Ljubljana izpolnjevati.
39.  
Prav tako ni imel vzpostavljenega ustreznega sistema za spremljanje
iztrošenosti medicinske opreme kot podlago za učinkovito načrtovanje novih
nabav. Pred pričetkom postopkov javnega naročanja medicinske opreme je UKC
Ljubljana izvedel analizo trga, k čemur ga je zavezoval tudi interni akt.
Nabavljena je bila le oprema, ki je bila predhodno predvidena v potrjenem
načrtu nabav in so bila zanjo zagotovljena sredstva, v nobenem od internih
aktov pa ni bil določen način oziroma proces pridobivanja donirane in tuje
medicinske opreme. Pri več kot tretjini naročil medicinske opreme je bila
pogodba sklenjena več kot šest mesecev kasneje, kot je predvideval terminski načrt,
predvsem zaradi zamud v fazi oblikovanja kriterijev, analize prejetih ponudb
ter naknadnih sprememb odločitev. Kadar je na trgu obstajal le en ponudnik
medicinske opreme, UKC Ljubljana ni ponovno proučil strokovnih kriterijev ter
ustreznosti uporabljene vrste postopkov javnega naročanja, s čimer bi lahko
pospešil izvedbo javnih naročil.
40.  
Pred prevzemom donirane in tuje medicinske opreme v uporabo ni
ugotavljal, ali opremo dejansko potrebuje, ni ugotavljal, s kakšnim namenom
(motivom) so mu lastniki želeli opremo predati v uporabo ter ni analiziral ali
izkazal stroškovne upravičenosti prevzema donirane ali tuje medicinske opreme
v uporabo. Način sprejemanja, označevanja ter evidentiranja donirane in tuje
medicinske opreme v uporabi ni bil ustrezen. UKC Ljubljana ni vsak trenutek in
na enem mestu zagotavljal podatka o številu in vrsti medicinske opreme, s
katero je razpolagal, zato ni obvladoval celotnih stroškov poslovanja, ki jih
je uporaba opreme povzročala, pomanjkljivo evidentiranje pa je vplivalo tudi
na ustreznost načrtovanja potrebne medicinske opreme. Ker ni razpolagal s
podatkom o tem, katera tuja medicinska oprema je bila sprejeta v uporabo, tudi
izvedba popisa tuje opreme ni omogočala izpolnitve namena popisa medicinske opreme.
Prav tako s sestavo komisij za popis tuje opreme UKC Ljubljana ni zagotavljal
objektivnega popisa tuje medicinske opreme. UKC Ljubljana tudi ni vedno
zagotavljal, da je bila izločena le medicinska oprema, ki ni bila več
uporabna. Učinkovitost izrabe medicinske opreme je spremljal le za nekaj vrst
aparatur, posebne evidence o iztrošenosti posameznega kosa medicinske opreme
ni vodil, prav tako ni vodil podatkov o skupnih stroških vzdrževanja po
posamezni aparaturi niti evidence medicinske opreme, s katero bi spremljal
celotne stroške, povezane z njeno uporabo, torej stroške materiala,
vzdrževanja ter rezervnih delov.
Tako naj bo parlamentarna preiskava usmerjena na tri ključna
področja, ki delajo zdravstveni sistem neučinkovit: nepravilna organizacija
zdravstvene dejavnosti, nepravilnosti pri nabavah medicinske opreme in
zdravstvenega materiala ter področje upravljanja z medicinsko opremo.
Namen te parlamentarne preiskave je torej:
1.     
Ugotoviti, kakšna je morebitna politična odgovornost nosilcev javnih funkcij
in odgovornost nosilcev javnih funkcij v zdravstvenih ustanovah, odgovornih za
izvajanje programa otroške kardiologije v Republiki Sloveniji ter za izvajanje
nadzora nad programom.
2.     
Ugotoviti morebitno politično odgovornost nosilcev javnih funkcij in odgovornost
nosilcev javnih funkcij v ustanovah, ki opravljajo zdravstveno dejavnost
otroške kardiologije v Republiki Sloveniji, ki naj bi sodelovali pri
nepravilnih in škodljivih odločitvah v zvezi z organizacijo ali strokovnostjo
delovnega procesa ter kakovostjo in varnostjo dela v programu otroške
kardiologije.
3.     
Ugotoviti morebitno politično odgovornost nosilcev javnih funkcij in
odgovornost nosilcev javnih funkcij v ustanovah, ki opravljajo zdravstveno
dejavnost otroške kardiologije v Republiki Sloveniji, zaradi suma opustitve
dolžnega ravnanja iskanja rešitev za izvajanje programa otroške kardiologije po
objavi celostnega mednarodnega poročila izrednega strokovnega nadzora nad
programom otroške srčne kirurgije in naj bi še naprej dopuščali nepravilnosti pri
zdravljenju otrok s srčnimi napakami.
4.     
Ugotovi, kakšna je morebitna politična odgovornost nosilcev javnih
funkcij in odgovornost nosilcev javnih funkcij v UKC Ljubljana, zadolženih za
izvajanje programa otroške kardiologije ter izvajanje nadzora nad programom, ki
naj bi z aktivnim ravnanjem ali zaradi suma opustitve dolžnega ravnanja iskanja
odgovornosti po objavi ugotovitev KPK št. 242-1203/2010-186 (03001) v
primeru obstoja koruptivnega ravnanja v zvezi s pediatričnim kardiokirurškim
programom UKC Ljubljana povzročili neurejeno in za bolnike nevarno delovanje
programa otroške kardiologije v UKC Ljubljana.
5.     
Ugotoviti, kolikšna je morebitna odgovornost nekdanjih in sedanjih
nosilcev javnih funkcij v ustanovah s področja izvajanja zdravstvene dejavnosti
v Republiki Sloveniji ter nadzora na področju otroške kardiologije po izvedenih
strokovnih nadzorih v programu zdravljenja otrok s prirojeno srčno napako.
6.     
Ugotoviti, kakšni so razlogi, da je prišlo do množičnega odhoda
strokovnega kadra s področja zdravljenja otrok s prirojeno srčno napako iz
ustanov, ki opravljajo zdravstveno dejavnost otroške kardiologije v Republiki
Sloveniji.
7.     
Ugotoviti, ali je bila ustanovitev javnega zdravstvenega zavoda NIOSB,
ki v letu dni ni začel z rednim delovanjem, kljub sklepu Vlade RS, s katerim je
odločila, da se zaradi razmer na področju izvajanja dejavnosti obravnave otrok
in odraslih s prirojenimi srčnimi napakami ter ostalimi obolenji srca in ožilja
do ureditve razmer v UKC Ljubljana, Center za obravnavo otrok in odraslih s prirojenimi
srčnimi napakami ter ostalimi obolenji srca in ožilja, oblikuje kot samostojni
javni zdravstveni zavod, smotrna.
8.     
Ugotoviti morebitno politično odgovornost nosilcev javnih funkcij zaradi
suma opustitve dolžnega ravnanja iskanja odgovornosti nosilcev javnih funkcij
na sekundarni in terciarni ravni zdravstvene dejavnosti, vpletenih v nabavo
medicinske opreme in zdravstvenega materiala za upravljavske odločitve, ki so
pripeljale do nesmotrnih in nezakonitih nabav.
9.     
Ugotoviti, kolikšna je morebitna odgovornost nekdanjih in sedanjih
nosilcev javnih funkcij v ustanovah, ki opravljajo zdravstveno dejavnost na
sekundarni in terciarni ravni zdravstvene dejavnosti v Republiki Sloveniji,
povezanih z nabavo medicinske opreme in zdravstvenega materiala zaradi suma
opustitve dolžnega ravnanja in za odločitve, ki so pripeljale do nesmotrnih in
nezakonitih nabav.
10.  
Ugotoviti, kolikšna je morebitna politična odgovornost nosilcev javnih
funkcij zaradi suma opustitve dolžnega ravnanja iskanja odgovornosti nosilcev
javnih funkcij na sekundarni in terciarni ravni zdravstvene dejavnosti,
vpletenih v upravljavske odločitve na področju upravljanja z medicinsko opremo
zaradi suma opustitve dolžnega ravnanja.
11.  
Ugotoviti morebitno odgovornost nekdanjih in sedanjih nosilcev javnih
funkcij v ustanovah, ki opravljajo zdravstveno dejavnost na sekundarni in
terciarni ravni v Republiki Sloveniji, povezanih z upravljanjem z medicinsko
opremo zaradi suma opustitve dolžnega ravnanja.
Obseg parlamentarne preiskave je:
1.     
Preiskava naj zajame domnevne nepravilnosti pri izvajanju programa
otroške kardiologije v Republiki Sloveniji in primere opustitve dolžnega
ravnanja nosilcev javnih funkcij, ki so privedli do neurejenega, okrnjenega in
za bolnike nevarnega delovanja programa otroške kardiologije v ustanovah, ki
opravljajo zdravstveno dejavnost otroške kardiologije v Republiki Sloveniji.
2.     
Preiskava naj ugotovi ozadje in morebitno politično odgovornost nosilcev
javnih funkcij ter odgovornost nosilcev javnih funkcij v ustanovah, ki
opravljajo zdravstveno dejavnost otroške kardiologije v Republiki Sloveniji ter
nadzor nad njo, ki naj bi z aktivnim ravnanjem ter opustitvijo dolžnega
ravnanja privedli do nepravilnih in škodljivih odločitev v zvezi z organizacijo
ali strokovnostjo delovnega procesa ter kakovostjo in varnostjo dela v programu
otroške kardiologije v Republiki Sloveniji.
3.     
Preiskava naj ugotovi morebitno politično odgovornost nosilcev javnih
funkcij in odgovornost nosilcev javnih funkcij v ustanovah, ki opravljajo
zdravstveno dejavnost otroške kardiologije v Republiki Sloveniji, zaradi suma
opustitve dolžnega ravnanja iskanja rešitev za izvajanje programa otroške
kardiologije po objavi celostnega mednarodnega poročila izrednega strokovnega
nadzora nad programom otroške srčne kirurgije in naj bi še naprej dopuščali
nepravilnosti pri zdravljenju otrok s prirojenimi srčnimi napakami, v
ustanovah, ki opravljajo zdravstveno dejavnost otroške kardiologije v Republiki
Sloveniji.
4.     
Prav tako naj preiskava ugotovi morebitno politično odgovornost nosilcev
javnih funkcij in odgovornost nosilcev javnih funkcij v UKC Ljubljana,
zadolženih za izvajanje programa otroške kardiologije ter nadzora pri tem, ki
naj bi z aktivnim ravnanjem ter zaradi suma opustitve dolžnega ravnanja iskanja
odgovornosti po objavi ugotovitev Komisije za preprečevanje korupcije
št. 242-1203/2010-186 (03001) v primeru obstoja koruptivnega ravnanja v
zvezi z otroškim kardiokirurškim programom UKC Ljubljana povzročili neurejeno
in za bolnike nevarno delovanje programa otroške kardiologije v UKC Ljubljana.
5.     
Preiskava naj zajame tudi ugotovitev, kakšna je morebitna odgovornost
nekdanjih in sedanjih nosilcev javnih funkcij v pristojnih institucijah za
povečano tveganje za zdravje in življenje otrok zaradi suma opustitve dolžnega
ravnanja iskanja odgovornosti po izvedenih strokovnih nadzorih v programu
zdravljenja otrok s prirojeno srčno napako, ter ozadje, zakaj je prišlo do
množičnega odhoda strokovnega kadra s področja zdravstvene dejavnosti
zdravljenja otrok s prirojeno srčno napako.
6.     
Preiskava naj ugotovi vzroke za nedelovanje NIOSB, ki v letu dni ni
začel z rednim delovanjem, kljub sklepu Vlade RS, s katerim je odločila, da se
zaradi razmer na področju izvajanja dejavnosti obravnave otrok in odraslih s
prirojenimi srčnimi napakami ter ostalimi obolenji srca in ožilja do ureditve
razmer v UKC Ljubljana, Center za obravnavo otrok in odraslih s prirojenimi
srčnimi napakami ter ostalimi obolenji srca in ožilja oblikuje kot samostojni
javni zdravstveni zavod.
7.     
Preiskava naj ugotovi morebitno politično odgovornost nosilcev javnih
funkcij zaradi suma opustitve dolžnega ravnanja iskanja odgovornosti nosilcev
javnih funkcij na sekundarni in terciarni ravni zdravstvene dejavnosti,
vpletenih v nabavo medicinske opreme in zdravstvenega materiala zaradi suma opustitve
dolžnega ravnanja.
8.     
Preiskava naj ugotovi, kolikšna je morebitna odgovornost nekdanjih in
sedanjih nosilcev javnih funkcij v ustanovah, ki opravljajo zdravstveno
dejavnost na sekundarni in terciarni ravni v Republiki Sloveniji, povezanih z
nabavo medicinske opreme in zdravstvenega materiala zaradi suma opustitve
dolžnega ravnanja.
9.     
Preiskava naj ugotovi morebitno politično odgovornost nosilcev javnih
funkcij zaradi suma opustitve dolžnega ravnanja iskanja odgovornosti nosilcev
javnih funkcij na sekundarni in terciarni ravni zdravstvene dejavnosti,
vpletenih v upravljavske odločitve na področju upravljanja z medicinsko opremo
zaradi suma opustitve dolžnega ravnanja.
10.  
Preiskava naj ugotovi, kolikšna je morebitna odgovornost nekdanjih in
sedanjih nosilcev javnih funkcij v ustanovah, ki opravljajo zdravstveno
dejavnost na sekundarni in terciarni ravni v Republiki Sloveniji, povezanih z
upravljanjem z medicinsko opremo zaradi suma opustitve dolžnega ravnanja.
11.  
Preiskava naj se osredotoči na časovno obdobje od 1. januarja 2007
do dneva odreditve predmetne parlamentarne preiskave.
Št. 020-02/18-43/8
Ljubljana, dne 20. decembra 2018
EPA 304-VIII
Državni zbor
Republike Slovenije
mag. Dejan Židan l.r.
Predsednik