I. SPLOŠNA DOLOČBA
1. člen
(vsebina pravilnika)
Ta pravilnik določa vlogo za vrednotenje
izobraževanja, vsebino in obliko obrazca vloge za priznavanje izobraževanja za
namen nadaljevanja izobraževanja (v nadaljnjem besedilu: priznavanje
izobraževanja), dokumentacijo, ki mora biti priložena vlogi za vrednotenje in
priznavanje izobraževanja, ter stroške vrednotenja in priznavanja
izobraževanja.
II. VLOGA
2. člen
(vloga za vrednotenje izobraževanja)
(1) Prosilec poda vlogo za vrednotenje
izobraževanja pri ENIC-NARIC centru. 
(2) ENIC-NARIC center lahko določi vsebino
in obliko vloge na posebnem obrazcu.
3. člen
(vloga za priznavanje izobraževanja)
(1) Vlagatelj, ki namerava v Republiki
Sloveniji nadaljevati izobraževanje na izobraževalni instituciji, vloži vlogo
za priznavanje izobraževanja praviloma ob prijavi k vpisu v izobraževalni
program pri izobraževalni instituciji, na katero se želi vpisati. 
(2) »Vloga iz prejšnjega odstavka se poda
na obrazcu, ki je kot priloga sestavni del tega pravilnika (Obrazec N –
Priloga 1), razen pri priznavanju izobraževanja za namen nadaljevanja
izobraževanja na visokošolskih študijskih programih v Republiki Sloveniji, kjer
se vloga za priznavanje izobraževanja poda z elektronsko prijavo za vpis,
izpolnjeno v eVŠ.
III. DOKUMENTACIJA
4. člen
(dokumentacija v postopku vrednotenja izobraževanja)
(1) K vlogi za vrednotenje izobraževanja se
priloži: 
-       
izvirnik listine o izobraževanju, za katerega se želi, da se vrednoti, 
-       
neoverjeno kopijo listine o izobraževanju iz prejšnje alineje, 
-       
sodno overjen prevod listine o izobraževanju iz prve alineje v slovenski
jezik, razen v primeru iz drugega odstavka tega člena, 
-       
neoverjeno kopijo dokazila o vsebini in trajanju izobraževanja ter
opravljenih obveznostih med izobraževanjem, 
-       
kratek kronološki opis celotnega izobraževanja, ki ga pripravi in
podpiše imetnik listine o izobraževanju oziroma njegov zakoniti zastopnik. 
(2) Če organ vrednotenja izobraževanja presodi, da overjenega slovenskega prevoda listine o izobraževanju
ne potrebuje ali ga prosilec zaradi upravičenih razlogov ne more predložiti, pa
je mogoče o njegovem izobraževanju vseeno presojati, lahko izda mnenje tudi
brez prevoda. 
(3) Organ vrednotenja izobraževanja lahko
zahteva, da prosilec priloži dodatna dokazila, če so ta potrebna za presojo
vloge. 
(4) Prosilec k vlogi za vrednotenje
izobraževanja priloži potrdilo o plačilu stroškov vrednotenja izobraževanja. 
(5) Če prosilec uveljavlja oprostitev
plačila stroškov skladno s petim odstavkom 21. člena Zakona o vrednotenju in
priznavanju izobraževanja (Uradni list RS, št. 87/11, 97/11 – popr. in 109/12);
v nadaljnjem besedilu: zakon), vlogi priloži veljavno dokazilo. 
(6) Izvirnike listin o izobraževanju iz
prvega odstavka tega člena, organ vrednotenja izobraževanja vrne prosilcu,
izvirnike sodno overjenih prevodov pa le, če je v postopku predložena tudi
kopija prevodov.
4.a člen
(dokumentacija v postopku priznavanja
izobraževanja)
(1) K vlogi za priznavanje izobraževanja se
priložijo:
-       
neoverjena kopija listine o izobraževanju, za katerega se želi, da se
prizna pravica dostopa, prijave in obravnave v postopku vpisa pri nadaljevanju
izobraževanja,
-       
sodno overjeni prevod listine o izobraževanju iz prejšnje alineje v
slovenski jezik, razen v primeru iz tretjega odstavka tega člena,
-       
neoverjena kopija dokazila o vsebini in trajanju izobraževanja ter
opravljenih obveznostih med izobraževanjem,
-       
kratek kronološki opis celotnega izobraževanja, ki ga pripravi in
podpiše imetnik listine o izobraževanju oziroma njegov zakoniti zastopnik.
(2) K vlogi za priznavanje izobraževanja se
lahko priloži tudi izvirnik listine o izobraževanju, za katerega se želi, da se
prizna pravica dostopa, prijave in obravnave v postopku vpisa pri nadaljevanju
izobraževanja.
(3) Kadar organ priznavanja izobraževanja
presodi, da overjenega slovenskega prevoda listine o izobraževanju ne potrebuje
ali ga vlagatelj zaradi upravičenih razlogov ne more predložiti, o njegovem
izobraževanju pa je vseeno mogoče presojati, lahko odloči tudi brez prevoda.
(4) Organ priznavanja izobraževanja preveri
verodostojnost neoverjene kopije listine o izobraževanju pri izdajatelju
izvirne listine o izobraževanju oziroma pristojnem organu države izvora listine
o izobraževanju. Če zaradi pravočasne izvedbe postopka vpisa v nadaljnje
izobraževanje preveritev verodostojnosti listine iz prve alineje prvega
odstavka tega člena pri izdajatelju izvirne listine oziroma pristojnem organu
države izvora iz prejšnjega stavka ni bila mogoča, organ priznavanja
izobraževanja od vlagatelja zahteva predložitev izvirnika listine o
izobraževanju.
(5) Izvirnike listin o izobraževanju iz
drugega odstavka tega člena organ priznavanja izobraževanja vrne vlagatelju,
izvirnike sodno overjenih prevodov iz prvega odstavka tega člena pa le, če je v
postopku predložena tudi kopija prevodov.
(6) Organ priznavanja izobraževanja lahko
zahteva, da vlagatelj priloži dodatna dokazila, če so ta potrebna za presojo
vloge.«.
IV. STROŠKI
5. člen
(stroški vrednotenja izobraževanja)
(1) Stroški vrednotenja izobraževanja, ki
se zaključi z izdajo mnenja ali obvestila, znašajo 50 eurov in jih prosilec
poravna ob vložitvi vloge osebno pri ENIC-NARIC centru ali na podračun Uprave
Republike Slovenije za javna naročila, pri čemer je obvezna uporaba sklica
skladno s predpisi, ki urejajo podračune ter način plačevanja obveznih dajatev
in drugih javnofinančnih prihodkov. Stroški vrednotenja izobraževanja so
prihodek državnega proračuna. 
(2) Če se v postopku ugotovi, da stroški
vrednotenja izobraževanja niso bili poravnani kljub pozivu ENIC-NARIC centra v
skladu s prvim odstavkom 21. člena zakona, se zadrži vročitev mnenja do
predložitve potrdila o plačilu. V primeru preplačila stroškov se le-to na
zahtevo vrne prosilcu.
6. člen
(stroški priznavanja izobraževanja)
Stroški v postopku priznavanja
izobraževanja se zaračunavajo skladno s predpisi, ki urejajo splošni upravni
postopek in predpisi, ki urejajo upravne takse.

Priloga
1: Vloga za priznavanje izobraževanja za namen nadaljevanja izobraževanja
(Obrazec N)

Pravilnik o obrazcih, dokumentaciji in
stroških pri vrednotenju in priznavanju izobraževanja (Uradni list RS, št. 103/11) vsebuje naslednjo končno določbo:
»V. KONČNA DOLOČBA
7. člen
(veljavnost)
Ta pravilnik začne veljati 17. decembra
2011.«.

Pravilnik o spremembah in dopolnitvah
Pravilnika o obrazcih, dokumentaciji in stroških pri vrednotenju in priznavanju
izobraževanja (Uradni list RS, št. 91/15) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne z razpisi
za vpis za študijsko leto 2016/17.«.

Pravilnik o spremembah in dopolnitvi
Pravilnika o obrazcih, dokumentaciji in stroških pri vrednotenju in priznavanju
izobraževanja (Uradni list RS, št. 90/20) vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.