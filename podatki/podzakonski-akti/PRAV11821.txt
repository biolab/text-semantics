I. SPLOŠNE DOLOČBE
1. člen
(vsebina pravilnika)
S tem pravilnikom se določi potek
postopnega uvajanja prvega tujega jezika kot obveznega predmeta v 1. razred
osnovne šole (v nadaljnjem besedilu: postopno uvajanje), način uvajanja,
pogoje, ki jih mora šola izpolnjevati, da lahko začne uvajati prvi tuji jezik,
postopek ugotavljanja izpolnjevanja pogojev ter kriterije za izbor šol pri
postopnem uvajanju prvega tujega jezika.
2. člen
(postopno uvajanje)
(1) V šolskih letih 2013/2014 in
2014/2015 se uvede postopno uvajanje prvega tujega jezika v 1. razred v osnovnih
šolah, katerim izvajanje programa določi minister, pristojen za izobraževanje
(v nadaljnjem besedilu: minister), s sklepom.
(2) V šolskem letu 2013/2014 začne
izvajati pouk prvega tujega jezika za učence 1. razreda največ 15 odstotkov šol
od skupnega števila osnovnih šol.
(3) V šolskem letu 2014/2015 začne
izvajati pouk prvega tujega jezika za učence 1. razreda še največ 30 odstotkov
šol od skupnega števila osnovnih šol.
3. člen
(način postopnega uvajanja)
Postopno uvajanje poteka kot uvajanje s sprotnim
vgrajevanjem potrebnih sprememb in svetovanjem na podlagi ugotovitev
spremljanja uvajanja.
4. člen
(prvi tuji jezik)
Kot prvi tuji jezik se v 1. razred osnovne
šole se izvaja postopno uvaja pouk angleščine in nemščine.
II. PRIPRAVA IN IZVEDBA
5. člen
(Zavod Republike Slovenije za šolstvo)
(1) Zavod Republike Slovenije za
šolstvo (v nadaljnjem besedilu: zavod za šolstvo) pripravi načrt uvajanja in
metodološki načrt spremljanja postopnega uvajanja.
(2) Zavod za šolstvo pripravi letno
poročilo o postopnem uvajanju ter spremljanju postopnega uvajanja in ga
najkasneje do konca meseca januarja za preteklo šolsko leto posreduje
Strokovnemu svetu Republike Slovenije za splošno izobraževanje in ministru.
(3) Zavod za šolstvo skrbi za
obveščanje javnosti.
6. člen
(šolska projektna skupina)
(1) Postopno uvajanje prvega tujega
jezika v osnovnih šolah vodijo šolske projektne skupine. Odgovorni nosilec
postopnega uvajanja in spremljanja na posamezni šoli je ravnatelj, ki imenuje
in vodi šolsko projektno skupino, v kateri je tudi predstavnik staršev.
(2) Šolska projektna skupina opravlja
naslednje naloge:
-       
pripravi predlog izbire prvega tujega jezika,
-       
izdela načrt postopnega uvajanja za šolo,
-       
sodeluje pri metodološkem izvajanju spremljanja,
-       
pripravi letno poročilo o svojem delu,
-       
izvaja druge naloge v zvezi s postopnim uvajanjem.
7. člen
(odločitev o postopnem uvajanju in izbiri
prvega tujega jezika v šoli)
(1) Ravnatelj v sodelovanju s šolsko
projektno skupino pripravi predlog za vključitev šole v postopno uvajanje in
predlog izbire prvega tujega jezika ter si o tem pridobi soglasje učiteljskega
zbora in sveta staršev.
(2) Odločitev o postopnem uvajanju in
izbiri prvega tujega jezika sprejme svet šole.
(3) Šola seznani starše s cilji in
načrtovanim potekom postopnega uvajanja.
8. člen
(izpolnjevanje pogojev)
Šola, ki začne postopno uvajati prvi tuji
jezik v šolskih letih 2013/2014 in 2014/2015, mora izpolnjevati naslednje
pogoje:
-       
je vpisana v razvid osnovnih šol,
-       
ima potrebno število učiteljev za izvajanje pouka prvega tujega jezika
za učence 1. razreda osnovne šole,
-       
ima sklep sveta šole o postopnem uvajanju.
9. člen
(zbiranje podatkov)
(1) Za potrebe spremljanja postopnega
uvajanja prvega tujega jezika se podatki o učencih in učiteljih zbirajo in obdelujejo
tako, da njihova identiteta ni razvidna. Za ta namen se zbirajo podatki o:
organizaciji dela in pouka, ustreznosti učnega načrta, metodah in oblikah dela,
obremenjenosti učencev, učinkovitosti izvajanja pouka, rezultatih znanja
učencev, in drugi podatki, potrebni za spremljanje postopnega uvajanja prvega
tujega jezika.
(2) Podatke zbirajo osebe, določene za
spremljanje tako, da se podatki zbirajo in obdelujejo skladno s predpisi, ki
urejajo zbiranje in varstvo osebnih podatkov.
(3) Podatki, pridobljeni pri
spremljanju postopnega uvajanja hrani zavod za šolstvo pet let po končani
spremljavi.
III. JAVNI RAZPIS IN IZBOR ŠOL
10. člen
(javni razpis)
(1) Postopek javnega razpisa in
pripravo izbora osnovnih šol, ki bodo vključene v postopno uvajanje, vodi
komisija, ki jo imenuje minister. Javni razpis objavi Ministrstvo za
izobraževanje, znanost in šport (v nadaljnjem besedilu: ministrstvo) na svojih
spletnih straneh, in sicer za vsako šolsko leto posebej:
-       
za šolsko leto 2013/2014 najkasneje do 30. aprila 2013,
-       
za šolsko leto 2014/2015 najkasneje do 31. marca 2014.
(2) Prijavo in podatke o izpolnjevanju
pogojev pošljejo osnovne šole najkasneje v roku 21 dni po objavi razpisa na
obrazcih, ki so sestavni del razpisne dokumentacije. K prijavi na razpis za
postopno uvajanje mora šola priložiti:
-       
izjavo o številu strokovnih delavcev, ki izpolnjujejo kadrovske pogoje
za poučevanje izbranega prvega tujega jezika kot obveznega predmeta,
-       
izjavo o številu vpisanih učencev,
-       
sklep sveta šole, da se osnovna šola vključi v postopno uvajanje in o
izbiri prvega tujega jezika.
11. člen
(kriteriji za izbor šol)
Izbor šol, ki izpolnjujejo pogoje v skladu
s tem pravilnikom, se izvede na podlagi naslednjih kriterijev:
-       
regionalna pokritost Republike Slovenije,
-       
zastopanost šol glede na organiziranost šol,
-       
zastopanost šol glede na zmogljivost šol,
-       
izbor prvega tujega jezika.
12. člen
(sklep ministra)
Komisija na podlagi kriterijev, določenih v
prejšnjem členu tega pravilnika, pripravi predlog izbranih šol. Izbor šol s
sklepom določi minister, ministrstvo pa o tem obvesti izbrane šole najkasneje
do 30. junija v letu, ko šola začne postopno uvajati prvi tuji jezik.
IV. FINANCIRANJE
13. člen
(financiranje)
(1) Osnovnim šolam iz prejšnjega člena
tega pravilnika ministrstvo zagotovi sredstva za izvajanje pouka prvega tujega
jezika v skladu z normativi in standardi ter sredstva za dodatno izobraževanje
strokovnih delavcev.
(2) Obseg dodatnih sredstev iz
prejšnjega odstavka šolam za izvajanje prvega tujega jezika določi minister s
sklepom.
V. KONČNA DOLOČBA
14. člen
(veljavnost pravilnika)
Ta pravilnik začne veljati naslednji dan po
objavi v Uradnem listu Republike Slovenije.
Št. 0070-13/2013
Ljubljana, dne 2. aprila 2013
EVA 2013-3330-0026
dr. Jernej Pikalo l.r.
Minister
za izobraževanje,
znanost in šport