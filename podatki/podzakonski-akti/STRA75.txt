SEZNAM KRATIC
AVP              Javna agencija RS za
varnost prometa
ESENER
     Evropska raziskava podjetij o novih in nastajajočih tveganjih (EU-OSHA)
ESS              Ekonomsko-socialni svet 
EU-OSHA    Evropska agencija za varnost in
zdravje pri delu
Eurofound    Evropska fundacija za
izboljšanje življenjskih in delovnih razmer
EWCS          Evropska raziskava o
delovnih pogojih (Eurofound)
IKT                Informacijsko-komunikacijske
tehnologije
IRSD            Inšpektorat Republike
Slovenije za delo
MDDSZ        Ministrstvo za delo, družino,
socialne zadeve in enake možnosti
MF                Ministrstvo za finance
MOD            Mednarodna organizacija
dela
MZ                Ministrstvo za zdravje
Resolucija
    ReNPVZD Resolucija o nacionalnem programu varnosti in zdravja pri delu
(Uradni list RS, št. 126/03)
SURS           Statistični urad RS
ZVZD-1        Zakon o varnosti in zdravju
pri delu (Uradni list RS, št. 43/11)
UVOD 
Sodoben sistem varnosti in zdravja pri delu, ki temelji na
spodbujanju kulture varnosti in zdravja pri delu ter je naravnan v
preprečevanje nezgod pri delu, poklicnih bolezni in bolezni, povezanih z delom,
je temelj vsakega učinkovitega gospodarstva. Dobro organiziran in na vseh
ravneh uveljavljen sistem varnosti in zdravja pri delu, ki ga dopolnjujejo tudi
programi promocije telesnega in duševnega zdravja pri delu, pripomore k dobremu
počutju delavcev pri delu. Bolj varna in zdrava delovna mesta prispevajo k
ekonomski učinkovitosti gospodarstva ter vzdržnosti socialnih blagajn.
Namen tega nacionalnega programa je povezati vse deležnike v
sistemu varnosti in zdravja pri delu, da bodo po svojih najboljših močeh in v
skladu s svojim poslanstvom združili moči in sodelovali pri uresničevanju
splošno sprejete vizije na področju varnosti in zdravja pri delu v Sloveniji.
Ustvariti in vzdrževati moramo delovno okolje, ki bo ohranjalo zdravje delavcev
skozi celotno delovno dobo, da bodo lahko delali dlje in jim bo opravljeno delo
v osebno zadovoljstvo.
Pri oblikovanju ciljev nacionalnega programa so bile
upoštevane spremembe v družbi, potrebe delodajalcev in delavcev ter napovedi
novih tveganj v delovnem okolju. Cilji so načrtovani tako, da so uresničljivi,
a vendarle ambiciozni in daljnosežni.
Ta nacionalni program nadomešča Resolucijo o nacionalnem programu
varnosti in zdravja pri delu (Uradni list RS, št. 126/03; v nadaljevanju:
resolucija ReNPVZD), ki pomeni prvi strateški dokument na področju varnosti in
zdravja pri delu v Sloveniji. Ta je nastajala med obsežnimi ekonomskimi in družbenimi
spremembami ter je poskušala odgovoriti na potrebe po posodobitvi sistema
varnosti in zdravja pri delu ter njegovi prilagoditvi nastalim razmeram.
Resolucija ReNPVZD je opredeljevala cilje, aktivnosti in ukrepe za njihovo
doseganje, ne pa tudi nosilcev, rokov, potrebnih finančnih virov in kazalcev za
spremljanje izvajanja. Prav tako resolucije niso spremljali podrobnejši
izvedbeni načrti.
Pri pripravi tega nacionalnega programa so bile med drugim
upoštevane ugotovitve Analize izvajanja resolucije ReNPVZD in ocene stanja na
področju varnosti in zdravja pri delu. Ta je bila javnosti prvič predstavljena
15. oktobra 2015, medtem ko jo je Svet za varnost in zdravje pri delu
obravnaval 13. januarja 2016.
Ocena stanja nadalje temelji na ugotovitvah najpomembnejših evropskih
raziskav na področju delovnih pogojev, to so: ESENER-1 (EU-OSHA, 2009),
ESENER-2 (EU-OSHA, 2014), EWCS-5 (Eurofound, 2010) in EWCS-6 (Eurofound, 2015),
pri čemer je treba poudariti, da je Slovenija za zadnje tri raziskave naročila
izvajanje anketiranja na povečanem vzorcu in si tako zagotovila kakovostne in
mednarodno primerljive podatke o delovnih pogojih v Sloveniji.
Podlaga za ta nacionalni program so tudi 4. člen Zakona o
varnosti in zdravju pri delu (Uradni list RS, št. 43/11) ter nekateri
mednarodnopravni instrumenti, še zlasti Konvencija MOD št. 187 o spodbujanju
varnosti in zdravja pri delu ter spremljajoče Priporočilo MOD št. 197.
Omeniti velja Strateški okvir EU za zdravje in varnost pri
delu za obdobje 2014–2020, v katerem so opredeljeni glavni izzivi na področju
varnosti in zdravja pri delu, ki zahtevajo ukrepanje EU:
-       
prvi izziv pomeni potrebo po izboljšanju izvajanja predpisov v državah
članicah, zlasti s povečanjem zmogljivosti mikro in malih podjetij za uvedbo
učinkovitih in uspešnih ukrepov za preprečevanje tveganj;
-       
drugi izziv pomeni učinkovitejše preprečevanje z delom povezanih bolezni
z obravnavo obstoječih, novih in nastajajočih tveganj;
-       
tretji izziv so demografske spremembe.
Strateški okvir EU spodbuja države članice, da sprejmejo in
izvajajo nacionalne strategije za varnost in zdravje pri delu.
Pomembno vlogo ima tudi Sporočilo Komisije COM(2017)12
Evropskemu parlamentu, Svetu, Evropskemu ekonomsko-socialnemu odboru in Odboru
regij z naslovom »Varnejše in bolj zdravo delo za vse – Posodobitev zakonodaje in
politike EU za varnost in zdravje pri delu«, ki poudarja naslednje prioritete
EU na področju varnosti in zdravja pri delu:
-       
krepitev boja proti poklicnemu raku z zakonodajnimi predlogi, smernicami
in ozaveščanjem;
-       
pomoč podjetjem, še zlasti mikro in majhnim podjetjem, pri izpolnjevanju
predpisov s področja varnosti in zdravja pri delu;
-       
sodelovanje z državami članicami in socialnimi partnerji pri odpravi ali
posodobitvi zastarelih predpisov in osredotočenosti na zagotavljanje boljše in
obsežnejše varnosti pri delu v praksi.
Visoka raven varnosti pri delu v Sloveniji ter dobro zdravje delavcev
sta nujen pogoj za podaljševanje delovne dobe, aktivno in zdravo staranje. To
zahteva ustvarjanje varnega in zdravega delovnega okolja za vse delavce ter
spodbujanje kulture preventive. Ocenjevanje tveganja, pri katerem se upošteva
raznolikost delavcev, mora postati podlaga za prilagajanje delovnega mesta
posameznikovim zmožnostim, spretnostim in njegovemu zdravstvenemu stanju. Za
dvig kakovosti izjave o varnosti z oceno tveganja, ki je temeljni dokument
organizacije na področju varnosti in zdravja pri delu, je nujno potrebno tesno sodelovanje
delodajalca, strokovnega delavca za varnost pri delu in izvajalca medicine
dela. Ugotavlja se, da je zlasti vključevanje teh v postopke ocenjevanja
tveganja nezadostno.
Uspešno podaljševanje delovnega življenja je močno odvisno od
ustrezne prilagoditve delovnih mest in organizacije dela, vključno z delovnim
časom, dostopnostjo delovnih mest in intervencijami na delovnih mestih,
namenjenih starejšim delavcem. Dobro zasnovana delovna mesta in dobra
organizacija dela koristijo vsem starostnim skupinam. Ključnega pomena je
spodbujanje vseživljenjskega učenja in obratnega mentorstva. Inovativni
proizvodi in storitve, ki temeljijo na rabi IKT, ponujajo širok obseg možnosti
za izboljšanje zaposljivosti posameznika. Zelo pomembni so tudi ukrepi za
rehabilitacijo in vrnitev na delovno mesto po daljši bolniški odsotnosti, ki
preprečujejo trajno izključenost delavcev s trga dela.
Čeprav se v zadnjih letih raven varnosti in zdravja pri delu
v Sloveniji izboljšuje, je število nezgod pri delu še vedno veliko. Zaradi njih
trpijo delavci, ki v nezgodi utrpijo poškodbe, njihovi svojci, organizacije,
kjer se je poškodba zgodila, zdravstvena in pokojninska blagajna, gospodarstvo
in celotna družba. Škodi zaradi poškodb pri delu se pridružuje škoda, ki jo
utrpijo vsi našteti zaradi z delom povezanih bolezni. Po ugotovitvah raziskav
Eurofounda, zlasti EWCS-6 (Eurofound, 2015), lahko vrsto težav delavcev na
področju duševnega zdravja pripišemo posledicam slabe organizacije dela ali
neprimernih načinov vodenja. Glede tega je prav tako treba sprejeti učinkovite
strateške ukrepe, še zlasti v kontekstu demografskih sprememb.
Ob tem velja omeniti, da Zakon o varnosti in zdravju pri delu
nalaga delodajalcem načrtovanje in izvajanje promocije zdravja na delovnem
mestu. Čeprav so socialni partnerji s finančno podporo Zavoda za zdravstveno
zavarovanje Slovenije v zadnjih letih na tem področju storili veliko, pa je
treba programe promocije zdravja na delovnem mestu neprestano nadgrajevati in
prilagajati spremenjenim okoliščinam.
Upoštevati je namreč treba, da se zaradi hitrih tehnoloških sprememb
vse bolj radikalno spreminja delovno okolje. Avtomatizacija, robotizacija in
digitalizacija močno vplivajo na organizacijo dela, delovni čas, veščine,
potrebne za opravljanje dela, delovne razmere in socialni dialog. Spreminjajo
se celotne gospodarske panoge. Ustvarjajo se nove oblike zaposlitve in dela.
Medtem ko nekateri poklici izginjajo, nastajajo novi. Vse več delavcev dela
krajši ali daljši delovni čas izven prostorov delodajalca, tj. izven
nadzorovanega delovnega okolja. Raziskovalci Univerze v Oxfordu, ki so
analizirali podatke EWCS (Eurofound), opozarjajo, da je negotovo načrtovanje
delovnega časa vse bolj razširjeno, zlasti v dejavnosti trgovine na drobno, kar
se kaže na zdravju milijonov evropskih delavcev, ki trpijo zaradi anksioznosti.
Nadalje izginjajo ali se zmanjšujejo nekatera fizikalna tveganja v zvezi z
delom, pojavljajo pa se nova tveganja, o posledicah katerih vemo malo ali nič.
Avtomatizacija, robotika in družba naraščajočih zahtev vplivajo tudi na raven
varnosti in zdravja pri delu. V razmerah, ko govorimo o četrti industrijski revoluciji,
je potreben nov premislek o sistemu varnosti in zdravja pri delu, saj ta ne
daje odgovora na nekatera pomembna vprašanja sodobnega delovnega okolja.
Če bosta Vlada Republike Slovenije in Ekonomsko-socialni svet
presodila, da so se razmere v družbi in delovnem okolju toliko spremenile, da
jih nacionalni program ne odraža, bosta predlagala njegove spremembe in
dopolnitve oziroma bosta dala pobudo za sprejem novega nacionalnega programa.
VIZIJA
Varnost in zdravje ter dobro počutje pri delu so najvišja
prioriteta v delovnem okolju in temelj trajne poslovne uspešnosti.
Učinkovito zagotavljanje varnosti in zdravja pri delu brez
nezgod pri delu, poklicnih bolezni in bolezni, povezanih z delom, je nacionalni
interes in interes delavcev ter obveza delodajalcev.
Prizadevanje za dvig ravni kulture preventive v delovnem
okolju mora postati skupna zaveza Vlade Republike Slovenije, socialnih
partnerjev, podjetij in delavcev.
STRATEŠKI CILJI IN UKREPI ZA URESNIČITEV CILJEV
1. STRATEŠKI CILJI,
USMERJENI V ZAGOTOVITEV VARNOSTI PRI DELU
1.1  
Zmanjšanje števila nezgod pri delu za 20 % v naslednjih 10 letih1
1.2  
Zagotovitev varne uporabe nevarnih kemičnih snovi v delovnem procesu ter
nadomeščanje nevarnih kemikalij z manj nevarnimi
1.3  
Zagotovitev kakovostnega izvajanja strokovnih nalog varnosti pri delu 
Strateški cilji, usmerjeni v zagotovitev varnosti pri delu,
temeljijo na razumevanju, da je preprečevanje nezgod pri delu ena od glavnih
nalog zagotavljanja varnosti pri delu.
Analiza izvajanja resolucije ReNPVZD in letna poročila IRSD
kažejo, da število prijavljenih delovnih nezgod od leta 2007 stalno upada.
Vendar pa statistično upadanje števila nezgod vprašani deležniki večinoma
pripisujejo dejstvu, da so se leta 2011 spremenile definicije poročevalskih
kategorij, problemu podporočanja in ekonomski krizi, ki je prizadela zlasti dejavnost
gradbeništva kot enega od glavnih generatorjev nezgod pri delu. Nobena analiza
ne napotuje na sklep, da se je število nezgod zmanjšalo zaradi ukrepov,
izvedenih na podlagi resolucije ReNPVZD, in/ali zaradi višje ravni kulture
preventive v Sloveniji.
Tudi število nezgod pri delu, ki so imele za posledico smrt
delavcev, je v obdobju 2007−2010 upadalo, vendar se je po letu 2010 trend
obrnil. Število nezgod pri delu s smrtnim izidom se tako spet povečuje.
Navedeni podatki, ocene in ugotovitve napotujejo na sklep, da
s statističnim upadom števila nezgod pri delu ne moremo biti zadovoljni in je
treba sprejeti ustrezne ukrepe in ponuditi tudi spodbude za delodajalce.
Uporabljeni ukrepi morajo pripeljati do dolgoročno vzdržnega števila nezgod pri
delu, to je do stanja, ko bo zaradi višje ravni kulture preventive v delovnem
okolju incidenca nezgod pri delu manjša in neodvisna od dviga ali upada
ekonomskih aktivnosti v državi ali v posameznih, posebej izpostavljenih
gospodarskih panogah.
Med cilji, usmerjenimi v varnost pri delu, je treba posebej
poudariti zagotovitev varne uporabe nevarnih kemičnih snovi v delovnem procesu.
Kemikalije so postale sestavni del našega življenja,
obkrožajo nas tako v delovnem okolju kot tudi v okolju, v katerem živimo.
Podpirajo naše številne aktivnosti ter lajšajo in zdravijo bolezni in
zdravstvene težave. V naše telo prehajajo z vdihavanjem, skozi kožo in oči ter
z zaužitjem. Kljub dejstvu, da kemikalije podpirajo marsikatera naša
prizadevanja, ima njihova nepravilna uporaba lahko hude negativne kratkoročne
ali dolgoročne učinke na zdravje ljudi. Področje varne uporabe nevarnih
kemikalij je dobro pokrito z obvezujočimi predpisi. V Sloveniji je tudi
vzpostavljen Informacijski sistem za kemikalije (ISK), ki omogoča relativno
dober in celovit pregled nevarnih kemikalij, ki se uporabljajo v delovnih
procesih. IRSD v svojih letnih poročilih ugotavlja, da delodajalci pogosto ne
vedo, da pri svojem delu uporabljajo nevarne kemikalije, še manj pa poznajo njihove
dolgoročne škodljive učinke na zdravje delavcev. Ob odsotnosti vzpostavljenega
sistema odkrivanja, potrjevanja in prijavljanja poklicnih bolezni ter bolezni,
povezanih z delom, in ob odsotnosti pravega medicinskega nadzora nad zdravstvenim
stanjem izpostavljenih delavcev so sicer obvezujoče meritve koncentracij
nevarnih kemičnih snovi v delovnem okolju brezpredmetne in brez realnega učinka
oziroma posledic.
Ker neprestano nastajajo velike količine in vrste novih
kemikalij in njihovih zmesi, o učinkih katerih se ve zelo malo ali nič, je
treba v skladu s spoznanji stroke sproti spreminjati in dopolnjevati predpise,
ki določajo dovoljene mejne vrednosti za poklicno izpostavljenost nevarnim
kemičnim snovem. Z regulacijo njihove proizvodnje ali uporabe je mogoče že na
izvoru odpravljati tveganja za zdravje. S posodobitvijo predpisov na področju
uporabe nevarnih kemičnih snovi in s kampanjami ozaveščanja delodajalcev in
delavcev ter tudi širše javnosti bo Slovenija prispevala k obvladovanju tega
področja, ki mu posebno pozornost namenja Strateški okvir EU za zdravje in
varnost pri delu za obdobje 2014−2020, še zlasti pa Dogovor o ozaveščanju in
izmenjavanju dobre prakse na področju zmanjševanja izpostavljenosti rakotvornim
snovem na delovnem mestu, ki je nastal med nizozemskim predsedstvom EU leta
2016.
Prav tako si bo Slovenija aktivno prizadevala za dopolnitev
Direktive 2004/37/ES Evropskega parlamenta in Sveta z dne 29. aprila 2004
o varovanju delavcev pred nevarnostmi zaradi izpostavljenosti rakotvornim ali
mutagenim snovem pri delu z mejnimi vrednostmi za vsaj petdeset najpogostejših
rakotvornih snovi.
Poleg novonastajajočih tveganj je treba v delovnih procesih obvladovati
tudi tradicionalna tveganja, kot so izpostavljenost hrupu pri delu ter druga
fizikalna tveganja, ki so v slovenskem prostoru še vedno težava in pomemben
razlog za bolniške odsotnosti z dela in prezgodnji odhod s trga dela. Iz
podatkov EWCS-6 (Eurofound, 2015) izhaja, da 34 % slovenskih delavcev navaja,
da so v delovnem okolju izpostavljeni hrupu najmanj četrtino delovnega časa
(povprečje EU znaša 27 %), 32 % jih poroča, da so najmanj četrtino delovnega
časa izpostavljeni visokim temperaturam (povprečje EU znaša 23 %), medtem ko
jih je 23 % izpostavljenih nizkim temperaturam (povprečje EU znaša 21 %).
Zaradi izjemne zahtevnosti, kompleksnosti in
interdisciplinarnosti področja varnosti in zdravja pri delu je treba neprestano
skrbeti za kar najboljšo raven strokovnih znanj in usposobljenosti strokovnih
delavcev ter za moralo in etiko pri opravljanju storitev. Strokovni delavci
morajo postati ambasadorji in promotorji kulture preventive v delovnem okolju.
To velja za vse strokovne delavce, še posebno za tiste strokovne delavce ali
organizacije, ki imajo dovoljenje za opravljanje teh storitev. Naročniki
njihovih storitev, ki odgovarjajo za izbiro in izvedbo ukrepov v kontekstu
zagotavljanja varnosti in zdravja pri delu, imajo pravico verjeti, da bo
strokovni delavec ali služba, ki je šel čez postopke preverjanja izpolnjevanja
pogojev, svoje delo opravil po pravilih stroke in v delodajalčevo, predvsem pa
delavčevo največjo korist.
Iz Analize izvajanja resolucije ReNPVZD in ocene stanja na
področju varnosti in zdravja pri delu izhaja, da bi iskanje sinergij in
sodelovanje morali postati bolj značilni tudi za razvoj univerzitetnega študija
in raziskovanja na področju varnosti in zdravja pri delu. Spodbuditi je treba
intenziven razvoj izobraževanja in znanstvenoraziskovalnega dela na področju
varnosti in zdravja pri delu po zgledu že vpeljanih interdisciplinarnih domačih
študijev (kot sta biomedicina ali varstvo okolja) ali primerljivih tujih programov.
Interdisciplinarnost področja zahteva sodelovanje fakultet, ki že izvajajo
posamezne programe in predmete, ter drugih institucij. Temeljni cilj tako
zasnovanega študija in raziskovanja je poglobljeno razumevanje, ustvarjanje in
prenos znanja na področju, ki ima pomembne in vseobsežne vplive na posameznika,
organizacije in celotno družbo.
Ob upoštevanju omejenih sredstev za bazične in aplikativne raziskave,
ki jih ima Slovenija na voljo, bo posebna pozornost namenjena razširjanju
dognanj evropskih raziskovalnih institucij, še zlasti Eurofounda in EU-OSHA.
Slovenija si bo prizadevala povečati delež proračunskih sredstev, namenjenih za
bazične in aplikativne raziskave na področju varnosti in zdravja pri delu.
V postopkih izvajanja javnih naročil je potrebno zasledovati cilj,
da delodajalci dosledno spoštujejo zahteve veljavnih obveznosti na področju
okoljskega, socialnega in delovnega prava, določene v pravu EU, predpisih, ki
veljajo v Republiki Sloveniji, kolektivnih pogodbah ali predpisih mednarodnega
okoljskega, socialnega in delovnega prava.
UKREPI ZA URESNIČITEV STRATEŠKIH
CILJEV, USMERJENIH V ZAGOTOVITEV VARNOSTI PRI DELU
1.1.1.     Priprava
in izvedba programa akcij usmerjenega nadzora in svetovanja IRSD ter drugih
pristojnih inšpekcijskih organov v zvezi s kakovostjo in ustreznostjo
ocenjevanja tveganja v organizacijah 
1.1.2.     Priprava
in izvedba programa kampanj ozaveščanja o varnosti in zdravju pri delu v
prometu, še zlasti v sodelovanju z AVP in Policijo, vključno z akcijami
usmerjenega nadzora in svetovanja inšpekcijskih organov
1.1.3.     Priprava
in izvedba programov kampanj ozaveščanja delodajalcev in delavcev v
gradbeništvu za preprečevanje nezgod pri delu, vključno z akcijami usmerjenega
nadzora in svetovanja IRSD
1.1.4.     Priprava
in izvedba programa kampanj ozaveščanja delodajalcev in delavcev glede tveganj
za padec z višine in v globino, vključno z akcijami usmerjenega nadzora in
svetovanja IRSD
1.1.5.     Priprava
in izvedba programa kampanj ozaveščanja malih delodajalcev in njihovih delavcev
za preprečevanje nezgod pri delu, vključno z akcijami usmerjenega nadzora in
svetovanja IRSD
1.1.6.     Uveljavitev
diferencirane prispevne stopnje za zdravstveno ter pokojninsko in invalidsko
zavarovanje na podlagi predhodne analize in simulacije 
1.1.7.     Proučitev
možnosti za davčno razbremenitev investicij v varno in zdravo delovno okolje
ter promocijo zdravja na delovnem mestu
1.1.8.     Priprava
in izvedba programa izdelave praktičnih e-orodij za ocenjevanje tveganja OiRA,
vključno z načrtom njihovega posodabljanja, promocijo, usposabljanjem
delodajalcev za delo z njimi in vzpostavitev ter delovanje službe za pomoč
uporabnikom
1.1.9.     Priprava
in izdelave praktičnih e-orodij na področju varnosti in zdravja pri delu
1.1.10.   Uvedba
nacionalnega priznanja za dosežke delodajalcev na področju celostnega pristopa
k zagotavljanju varnosti in zdravja pri delu
1.2.1.     Revizija
in priprava novega seznama zavezujočih mejnih vrednosti za poklicno
izpostavljenost nevarnim kemičnim snovem
1.2.2.     Priprava
in izvedba programa usmerjenega nadzora in svetovanja IRSD v zvezi s pravilno
uporabo in izvajanjem predpisov s področja nevarnih snovi, in sicer kemičnih,
rakotvornih in mutagenih snovi, snovi, strupenih za razmnoževanje, ter azbesta
1.2.3.     Priprava
in izvedba programa kampanj za ozaveščanje delodajalcev in delavcev ter širše
javnosti o tveganjih pri delu z nanomateriali in endokrinimi motilci
1.2.4.     Priprava
praktičnih smernic za ocenjevanje tveganja zaradi izpostavljenosti nevarnim
kemičnim snovem
1.2.5.     Priprava
in izvedba programa akcij poostrenega nadzora IRSD v zvezi s kakovostjo ocene
tveganja zaradi izpostavljenosti nevarnim kemičnim snovem
1.2.6.     Podpis
in izvajanje Dogovora o ozaveščanju in izmenjavanju dobre prakse na področju
zmanjševanja izpostavljenosti rakotvornim snovem na delovnem mestu2
1.3.1.     Kadrovska
krepitev Sektorja za varnost in zdravje pri delu v okviru MDDSZ, ki bo prevzel
tudi skrb za doktrino na področju varnosti in zdravja pri delu
1.3.2.     Kadrovska
krepitev Inšpekcije nadzora varnosti in zdravja pri delu v okviru IRSD
1.3.3.     Priprava
in izvedba programa usposabljanj inšpektorjev za delo in drugih pristojnih
inšpektorjev za izvajanje nadzora in svetovanja
1.3.4.     Priprava
in izvedba programa usposabljanj strokovnih delavcev
1.3.5.     Priprava
in izvedba programa akcij usmerjenega nadzora IRSD nad kakovostjo in
ustreznostjo opravljanja strokovnih nalog varnosti pri delu pravnih oseb in
samostojnih podjetnikov posameznikov z dovoljenji za opravljanje strokovnih
nalog
1.3.6.     Razvoj
sodobnega interdisciplinarnega študija na področju varnosti in zdravja pri delu
1.3.7.     Povečanje
proračunskih sredstev, namenjenih za bazične in aplikativne raziskave na
področju varnosti in zdravja pri delu
1.3.8.     Spodbujanje
interdisciplinarnega znanstvenoraziskovalnega dela na področju varnosti in
zdravja pri delu
1.3.9.     Razširjanje
dognanj tujih raziskav na področju varnosti in zdravja pri delu
1.3.10.   Spremljanje
javnih naročil z vidika izpolnjevanja obveznosti predpisov s področja varnosti
in zdravja pri delu v praksi 
2. STRATEŠKI CILJI,
USMERJENI V ZAGOTOVITEV ZDRAVJA PRI DELU
2.1. Ureditev,
uveljavitev, spremljanje in nadgrajevanje sistema ugotavljanja, potrjevanja in
prijavljanja poklicnih bolezni 
2.2. Izvajanje,
spremljanje in nadgrajevanje programov promocije telesnega in duševnega zdravja
na delovnem mestu, usmerjenih v preprečevanje kroničnih bolezni in ohranjanje
sposobnosti za delo
2.3. Vzpostavitev
mehanizmov za zgodnje odkrivanje in pomoč v primeru z delom povezanih duševnih
obremenitev
2.4. Prilagoditev
delovnih mest za preprečevanje kostno-mišičnih obolenj; zmanjšanje bolniških
odsotnosti zaradi kostno-mišičnih obolenj za 5 % v naslednjih 10 letih3
2.5. Vzpostavitev
mehanizmov za pomoč pri vračanju delavcev na delo po dolgotrajni bolniški
odsotnosti
2.6. Zagotovitev
kakovostnega izvajanja strokovnih nalog izvajalcev medicine dela
Preprečevanje nezgod pri delu, poklicnih bolezni in bolezni, povezanih
z delom je temelj ureditve varnosti in zdravja pri delu. Poznavanje podatkov o
pogostosti, številu in vrstah poklicnih bolezni pri različnih delih oziroma v
različnih dejavnostih omogoča oblikovanje prioritet za preventivno delovanje
tako na nacionalni ravni kakor na ravni konkretnega delodajalca. Prijavljanje
in zbiranje podatkov o poklicnih boleznih ter njihova statistična obdelava
omogočata postavljanje merljivih ciljev.
Strateški okvir EU za zdravje in varnost pri delu za obdobje 2014–2020
postavlja v središče prizadevanj preprečevanje z delom povezanih bolezni, pri
čemer Sporočilo Komisije COM(2017)12 Evropskemu parlamentu, Svetu, Evropskemu
ekonomsko-socialnemu odboru in Odboru regij z naslovom »Varnejše in bolj zdravo
delo za vse – Posodobitev zakonodaje in politike EU za varnost in zdravje pri
delu« posebej poudarja potrebo po krepitvi boja proti poklicnemu raku.
Evropska komisija je 22. maja 1990 sprejela Priporočilo
št. 90/326/CEE o evropskem seznamu poklicnih bolezni. Priporočilo je bilo
dopolnjeno in nadomeščeno z novim Priporočilom Komisije 2003/670/EC z dne
19. septembra 2003. Priporočilo napotuje države članice, da v svoje
nacionalne predpise vključijo seznam poklicnih bolezni, vsebovan v prilogi I.
Poleg tega jih spodbuja k sprejemu predpisov, ki bodo urejali pravico do
nadomestila za osebe, obolele zlasti za boleznijo, ki je vsebovana v prilogi II
seznama in za katero je možno dokazati vzročno zvezo z delom.
Priporočilo nadalje spodbuja države članice, naj pospešeno uvedejo
statistično spremljanje poklicnih bolezni na podlagi priloge I seznama, uvedejo
merljive cilje ter promovirajo aktivno vlogo nacionalnih sistemov zdravstvenega
varstva pri preventivi poklicnih bolezni, predvsem z ozaveščanjem zdravstvenega
osebja s posodabljanjem njihovega znanja glede diagnostike poklicnih bolezni.
Mednarodna organizacija dela je 25. marca 2010 sprejela nov seznam
poklicnih bolezni, ki naj državam članicam pomaga pri prevenciji, ugotavljanju
in prijavljanju poklicnih bolezni ter pri urejanju odškodninskih upravičenj,
kjer je to mogoče. Posebnost tega seznama je, da so vanj prvič vključene tudi
nekatere psihične in vedenjske težave oziroma okvare.
Vezava postopka ugotavljanja in priznavanja poklicnih bolezni
na postopek pred invalidskimi in izvedeniškimi organi Zavoda za pokojninsko in
invalidsko zavarovanje Slovenije, kot to določajo veljavni predpisi, ni
ustrezna, saj invalidske komisije vodijo samo postopke za ugotavljanje
invalidnosti, kar pa v vsakem primeru ugotovljene poklicne bolezni ni nujna
posledica (na primer ko ima delavec alergijo). Pripraviti je treba nov predpis,
ki bo uredil poklicne bolezni (seznam), dela, na katerih se pojavljajo, pogoje,
ki se štejejo za poklicne bolezni, ter postopek ugotavljanja, potrjevanja in
prijavljanja poklicne bolezni.
Življenjski slog je za posameznika značilen način življenja, ki
ga opredeljuje skupina izrazitih vedenj v določenem časovnem obdobju. Od
otroštva dalje ga oblikujejo izkušnje in življenjske razmere. Elementi
življenjskega sloga – kot so na primer prehrana, telesna dejavnost, razvade in
obvladovanje stresa – močno vplivajo na zdravje ljudi. Zdrav življenjski slog
zajema uravnoteženo, zdravo prehrano, omejitev uživanja soli, omejitev uživanja
alkoholnih pijač, opustitev kajenja, zmanjšanje čezmerne telesne teže in redno
telesno aktivnost. Z bolj zdravim načinom življenja lahko preprečimo nastanek
bolezni oziroma ublažimo njihov potek.
S podaljševanjem delovne dobe in staranjem delovne sile je
tudi v aktivni populaciji čedalje več tistih, ki trpijo za kroničnimi boleznimi,
ki so posledica nezdravega življenjskega sloga (na primer sladkorna bolezen,
srčno-žilne bolezni). Ukrepi za promocijo zdravega življenjskega sloga
pripomorejo k ohranjanju zdravja in delovne sposobnosti delavcev ter k zdravju in
blaginji celotnega prebivalstva. Ob tem je treba poudariti, da posameznik mora
skrbeti za lastno zdravje in zdrav življenjski slog.
Spodbujanje in ohranjanje duševnega zdravja delavcev je
bistvenega pomena za dvig produktivnosti. Samo zdrav delavec je zadovoljen in
produktiven delavec. Zato bi moralo biti zgodnje prepoznavanje dejavnikov
tveganja za duševno zdravje delavcev skrb delavcev in delodajalcev. Med
dejavnike tveganja za okvaro duševnega zdravja spada predvsem stres, ki so mu
delavci izpostavljeni na delovnem mestu.
Po podatkih NIJZ poraba antidepresivov v Sloveniji narašča, pri
čemer jih zdravniki največ predpišejo odraslim med 45. in 64. letom. Zaradi
duševnih motenj je bilo pri izbranih zdravnikih v Sloveniji med letoma 2009 in
2013 v povprečju 18.471 primerov bolniškega dopusta na leto, kar je
2,5 odstotka vseh bolniških dopustov. Večkrat so bile na bolniškem dopustu
zaradi težav z duševnim zdravjem ženske kot moški. Bolniška odsotnost zaradi
duševnih motenj je dolga, povprečno trajanje ene odsotnosti z dela zaradi
duševnih motenj je med letoma 2009 in 2013 znašalo 44 dni. Moški so v povprečju
zaradi duševnih motenj dlje na bolniškem dopustu (48 dni moški in 42 dni
ženske).
Menimo, da bo v Sloveniji treba v prihodnje več pozornosti nameniti
ozaveščanju delodajalcev o pomembnosti preprečevanja razmer, ki privedejo do
izpostavljenosti stresu v zvezi z delom, pa tudi drugim oblikam psihosocialnih
tveganj pri delu, kot so vse oblike trpinčenja in nadlegovanja ter psihičnega
in fizičnega nasilja na delovnem mestu. Značilnost sodobne organizacije proizvodnega
in delovnega procesa so namreč številne in hitre spremembe v tehnologiji in
organizaciji dela. Občutek varnosti oziroma občutek zmožnosti obvladovanja
lastne usode se v sodobni družbi izgublja zaradi neprestanih sprememb, ki jim
mora biti posameznik pri delu kos. Obvladati je treba stres na delovnem mestu,
ki je posledica slabe organizacije dela, neupoštevanja razkoraka med delovnimi
obveznostmi ter zmožnostmi in zmogljivostmi delavca, monotonega dela, kratkih
rokov, nesorazmerja med odgovornostjo za opravljeno delo in nezmožnostjo
vplivati na pogoje dela, nejasnih navodil, premajhne možnosti za usklajevanje
delovnih in družinskih obveznosti delavca, slabih medsebojnih odnosov v
kolektivu, še zlasti slabih odnosov na ravni uprava – delavci.
Delodajalec torej lahko vpliva na zmanjšanje odsotnosti
zaradi težav v duševnem zdravju, če izboljša delovno okolje. To vključuje
zlasti določitev jasnih ciljev in odgovornosti, izvajanje ukrepov, ki
pripomorejo k večji vlogi posameznika v kolektivu in izboljšanju vzdušja v
kolektivu, zagotavljanje prostega dostopa do informacij in spodbujanje prostega
pretoka idej, zagotavljanje višje stopnje avtonomije delavcev pri opravljanju
dela itd.
Poleg izvajanja obveznosti, ki jih delodajalcem nalagajo
predpisi s področja varnosti in zdravja pri delu, obstajajo za sistematičen
pristop k preprečevanju kostno-mišičnih obolenj tudi tehtni ekonomski razlogi,
saj so tovrstna obolenja in okvare eden od glavnih razlogov za odsotnost z dela
v Sloveniji.
Po podatkih EWCS-6 (Eurofound, 2015) 19 % slovenskih delavcev
navaja, da skoraj ves delovni čas delajo v prisilni drži, medtem ko jih 28 %
dela v prisilni drži od ene do tri četrtine delovnega časa (povprečje EU znaša
13 % oziroma 30 %); 42 % slovenskih delavcev poroča o tem, da njihovo delo
večino časa vključuje ponavljajoče se gibe rok (povprečje EU znaša 31 %), 28 %
jih pravi, da pri svojem delu skoraj ves čas sedijo, medtem ko jih 32 % sedi od
ene do tri četrtine delovnega časa (povprečje EU znaša 28 % oziroma 42 %).
Kostno-mišična obolenja so obolenja, ki vplivajo na
mišično-skeletni sistem. Težave se razlikujejo po jakosti – od blagih do zelo
hudih, težave pa lahko privedejo do kroničnih in izčrpavajočih bolezni. Vzrokov
za nastanek kostno-mišičnih obolenj je več, prevladujejo pa ergonomski in
organizacijski. Zaradi ponavljajočih se in velikokrat dolgotrajnih bolniških
odsotnosti delavcev, ki trpijo za tovrstnimi okvarami, imajo delodajalci, gospodarstvo
in zdravstvena blagajna velike stroške. S sistematičnimi ukrepi, usmerjenimi v
preprečevanje vzrokov za nastanek kostno-mišičnih obolenj, bomo lahko
uresničili strateški cilj glede zmanjšanja bolniških odsotnosti zaradi
tovrstnih obolenj za 5 % v naslednjih 10 letih.
K zmanjšanju odsotnosti z dela zaradi bolezni, boljšemu
zdravju in počutju delavcev lahko bistveno pripomorejo dobro načrtovani
programi promocije zdravja na delovnem mestu, ki naslavljajo zdrav življenjski
slog, duševno zdravje ter problematiko kostno-mišičnih obolenj in hkrati
upoštevajo tudi potrebe in pričakovanja zaposlenih.
Dolgotrajna odsotnost z dela zaradi bolezni prav tako lahko
povzroči težave v duševnem zdravju, socialno izključenost in predčasen odhod
zaposlenega s trga dela. Uspešno vračanje delavca na delo po daljši bolniški odsotnosti
je zahtevna in zelo kompleksna naloga ter pomeni strokoven izziv za vse
vpletene, saj je treba poiskati občutljivo ravnovesje med težnjo delodajalca po
visokoproduktivnih delovnih mestih in neodtujljivo pravico delavca do dela,
enakopravne obravnave in do dostojanstva na delovnem mestu. Ob spremenjenih
demografskih razmerah, zlasti pa ob naglo starajoči se delovni sili, je postalo
ključno, da obstajajo mehanizmi za lažjo in hitrejšo vrnitev delavca na delo po
daljši bolniški odsotnosti, kar pa zahteva celosten pristop strokovnjakov in
vseh vpletenih (tudi delovodij in drugih neposredno nadrejenih ter
menedžerjev). Uspešno vračanje delavca na delo je velikega pomena tudi za
delodajalca, saj se zmanjša število izgubljenih delovnih dni, posledično se zmanjšajo
tudi s tem povezani stroški. Prav tako se delodajalec izogne menjavanju
zaposlenih, najemanju in uvajanju novih delavcev, izgubljanju znanja in
izkušenj, kar vse vpliva na produktivnost.
Pri presoji posledic dolgotrajne bolniške odsotnosti z dela se
pogosto popolnoma zanemari negativni psihološki učinek, ki ga ima odsotnost
obolelega delavca na sodelavce. Učinkoviti mehanizmi na tem področju imajo
širšo družbeno vrednost, saj prispevajo k ohranjanju številčnosti delovno
aktivnega prebivalstva, ki dinamično gospodarstvo še kako potrebuje v današnjih
razmerah vse večje globalne konkurence in starajočega se prebivalstva.
Z vedno večjim obsegom nalog delodajalcev na področju
zagotavljanja telesnega in duševnega zdravja bo v prihodnosti vse pomembnejša tudi
vloga izvajalcev medicine dela, ki bo vsebovala vse zdravstvene ukrepe, ki jih
z namenom varovanja in krepitve zdravja predpisuje ZVZD-1. Nujen pogoj za
celovito zdravstveno skrb za delavca pri delu je torej sprejem manjkajočih ključnih
predpisov, doktrinarna povezava medicine dela z drugimi specialističnimi
zdravstvenimi dejavnostmi ter usposabljanje za pomembno razširjen obseg dela,
ki ga bodo v skladu s tem nacionalnim programom izvajali izvajalci medicine
dela.
UKREPI ZA URESNIČITEV STRATEŠKIH
CILJEV, USMERJENIH V ZAGOTOVITEV ZDRAVJA PRI DELU
2.1.1. Priprava, sprejem in uveljavitev predpisov, ki
bodo uredili ugotavljanje, potrjevanje in prijavljanje poklicnih bolezni
2.1.2. Revizija predpisa o preventivnih zdravstvenih
pregledih
2.1.3. Priprava
strokovnih podlag za sprejem predpisa o izvajanju biološkega monitoringa v
zvezi z izpostavljenostjo delavcev nevarnim kemičnim snovem 
2.2.1. Vzpostavitev
nacionalne platforme za zagotavljanje strokovne podpore delodajalcem za
izvajanje programov promocije zdravja na delovnem mestu
2.2.2. Priprava
in izvedba programov usposabljanja delodajalcev za izvajanje promocije zdravja
na delovnem mestu, prilagojenih za majhna podjetja 
2.2.3. Promoviranje
primerov dobre prakse na področju promocije zdravja na delovnem mestu, še
zlasti primerov dobre prakse iz majhnih podjetij 
2.3.1. Priprava
praktičnih smernic za zgodnje odkrivanje z delom povezanih duševnih obremenitev
2.3.2. Pristop
k sklenitvi sporazuma socialnih partnerjev o preprečevanju stresa v zvezi z
delom
2.3.3. Pristop
k sklenitvi dogovora socialnih partnerjev o izvajanju Neodvisnega okvirnega
sporazuma evropskih socialnih partnerjev o aktivnem staranju in
medgeneracijskem pristopu3
2.3.4. Priprava
in izvedba programov usposabljanja vodstvenih delavcev o ukrepih na področju
organizacije dela in ravnanja z ljudmi pri delu, s katerimi je mogoče
izboljšati delovno okolje in zmanjšati prisotnost psihosocialnih tveganj
2.3.5. Priprava
in izvedba programa kampanje za prepoznavanje, odkrivanje in pomoč pri
preprečevanju izgorelosti delavcev 
2.3.6. Spodbujanje
znanstvenoraziskovalnega dela na področju psihosocialnih tveganj na delovnem
mestu 
2.4.1.     Priprava
in izvedba programa usmerjenih akcij nadzora in svetovanja IRSD ter drugih
pristojnih inšpekcijskih organov v zvezi s pravilno uporabo in izvajanjem
predpisov s področja preprečevanja kostno-mišičnih obolenj, kakovostnim
ocenjevanjem tveganja in izvajanjem promocije zdravja na delovnem mestu
2.5.1. Priprava
in izvajanje programov usposabljanja delodajalcev za prepoznavanje
delovnopravnih in zdravstvenih posledic kroničnih bolezni na delovnih mestih
ter za prilagoditev delovnih mest
2.5.2.     Priprava
in izvajanje programov usposabljanja izvajalcev medicine dela, strokovnih
delavcev, kadrovskih služb in vodstvenih delavcev za pomoč delavcem pri
vračanju na delo po daljši bolniški odsotnosti ter za prilagoditev delovnih
mest 
2.5.3. Zbiranje
in razširjanje informacij o ukrepih in dobrih praksah, namenjenih lažjemu
vračanju delavcev na delo po daljši bolniški odsotnosti
2.5.4. Priprava
praktičnih smernic za pomoč delavcem pri vračanju na delo po daljši bolniški
odsotnosti
2.6.1. Priprava
analize stanja na področju medicine dela ter sprejem ustreznih sistemskih
sprememb
2.6.2. Sprejem
standardov kakovosti v medicini dela
2.6.3. Priprava
in izvedba programa akcij usmerjenega nadzora in svetovanja inšpekcijskih
organov v zvezi s kakovostjo in ustreznostjo izvajanja strokovnih nalog
zagotavljanja zdravja pri delu 
2.6.4. Pregled
in posodobitev nacionalne zakonodaje s ciljem zmanjšati upravno breme, kadar je
to mogoče, zlasti za mikro in male delodajalce
3. STRATEŠKI CILJI,
USMERJENI V SPODBUJANJE KULTURE PREVENTIVE V DELOVNEM OKOLJU IN UPOŠTEVANJE
RAZNOLIKOSTI DELAVCEV
3.1. Izvajanje
tematskih kampanj, usmerjenih v spodbujanje kulture preventive v delovnem
okolju
3.2. Uvajanje
varnosti in zdravja pri delu ter zdravega življenjskega sloga v vzgojo in
izobraževanje na vseh stopnjah in smereh
3.3. Spodbujanje
upoštevanja raznolikosti pri zagotavljanju varnosti in zdravja pri delu;
spodbujanje zagotavljanja delovnih mest za vse generacije ter medgeneracijskega
sodelovanja Konvencija MOD št. 187 o spodbujanju varnosti in zdravja pri delu
opredeljuje nacionalno kulturo preventive na področju varnosti in zdravja pri delu
kot kulturo, v kateri se na vseh ravneh spoštuje pravica do varnega in zdravega
delovnega okolja in v kateri imajo vlada, delodajalci in delavci opredeljene
pravice, odgovornosti in obveznosti pri zagotavljanju varnega in zdravega
delovnega okolja ter v kateri ima načelo preventive največjo prednost.
Kultura preventive v organizaciji zajema širok pristop k
upravljanju varnosti, sprejet na ravni organizacije oziroma delodajalca, pri
čemer je vodilna vloga in pobuda vodstva ključnega pomena. Kultura preventive
je rezultat individualnih in skupnih prizadevanj za spoštovanje splošno
sprejetih vrednot, stališč, ciljev ter strokovnost na področju varnosti in
zdravja pri delu.
Kampanje so učinkovite za ozaveščanje o vprašanjih varnosti
in zdravja pri delu, pri čemer v sebi nosijo potencial za spreminjanje vedênja
ljudi. Nadaljevati je treba izvajanje tematskih kampanj za seznanjanje
delodajalcev, delavcev in širše javnost o ključnih temah varnosti in zdravja
pri delu, še zlasti o: specifičnih fizikalnih in psihosocialnih tveganjih,
posebnostih zagotavljanja varnosti in zdravja pri delu v določenih gospodarskih
dejavnostih in za posebej ogrožene skupine delavcev. Poleg sodelovanja v
evropskih kampanjah Zdravo delovno okolje, ki potekajo pod vodstvom EU-OSHA, bo
Slovenija izvajala tudi nacionalne kampanje, prilagojene nacionalnim razmeram.
Med temeljna načela zagotavljanja varnosti in zdravja pri
delu spada zahteva po prilagajanju dela posamezniku z ustreznim oblikovanjem
delovnega mesta in delovnega okolja, delovnih prostorov, delovnih in
tehnoloških postopkov, izbiro delovne in osebne varovalne opreme ter delovnih
in proizvajalnih metod, še zlasti pa tako, da odpravlja monotono delo ter
pogoje z vsiljenim ritmom dela in druge zdravju škodljive okoliščine (humanizacija
dela). Raznolikost delavcev je treba upoštevati že v postopku ocenjevanja
tveganja. Posebno pozornost je treba nameniti zagotavljanju varnosti in zdravja
pri delu nosečih delavk, mladih in starejših delavcev, invalidov, delavcev z
zmanjšano delovno zmožnostjo ter delavcem migrantom in napotenim delavcem.
Vidik spolov je pomemben za učinkovito upravljanje varnosti in
zdravja pri delu. Pristop k zagotavljanju varnosti in zdravju pri delu, ki ne
upošteva razlik med spoloma, kot standard upošteva povprečnega delavca moškega
spola. Biološke razlike med spoloma, razlike v delu, ki ga pretežno opravljajo
moški in ženske, dejavnostih, v katerih delajo, delovnih razmerah in obravnavi,
ki so je deležni v družbi, vplivajo na nevarnosti, s katerimi se moški in ženske
srečujejo na delovnem mestu. Te razlike na področju varnosti in zdravja v
praksi pogosto niso priznane. Nanje je treba opozarjati in tako prispevati k
dvigu ravni varnosti in zdravja pri delu, zlasti za ženske.
Ker bodo današnji mladi delavci jutri starejši delavci, je
smiselno, da so vsi ukrepi delodajalca, namenjeni za zagotavljanje varnosti,
zdravja in dobrega počutja, pripravljeni tako, da upoštevajo vse generacije
delavcev. Kljub navedenemu obstaja nekaj ukrepov, ki so sicer namenjeni vsem
delavcev, ne glede na njihovo starost, vendar odločilno pripomorejo k
ohranjanju delazmožnosti in zaposljivosti starejših delavcev.
Primerjalno gledano, po podatkih raziskav ESENER-1 in
ESENER-2 (EU-OSHA, 2009 in 2014), Slovenija dosega dobre rezultate na področju usposabljanja,
ki ga delodajalci organizirajo za starejše delavce, in pri izvedenih programih
promocije zdravja na delovnem mestu, slabše pa se odreže pri uvajanju ukrepov,
ki omogočajo delavcem lažje vračanje na delovno mesto po daljši bolniški
odsotnosti, ter pri upravljanju s starostjo.
Po podatkih Eurostata je pogostost nezgod pri delu v EU med
mladimi delavci, starimi od 18 do 24 let, za več kot 40 % večja kot v drugih
starostnih skupinah. Slovenski delodajalci so leta 2016 prijavili IRSD 9.420
nezgod pri delu, pri čemer so bili v 22 % nezgod vpleteni delavci, stari od 15
do 30 let, ki po podatkih SURS predstavljajo samo okoli 10 % delovno aktivnega
prebivalstva.
EU-OSHA kot razloge za pogoste nezgode pri delu med mladimi
navaja:
-       
njihovo slabo usposobljenost za varno opravljanje delovnih nalog;
-       
neizkušenost mladih, ki se ne zavedajo tveganj, ki so jim izpostavljeni;
-       
nepoznavanje dolžnosti delodajalca na področju zagotavljanja varnosti in
zdravja pri delu;
-       
nepoznavanje pravic in dolžnosti delavca;
-       
nizko zavest o pomembnosti varnosti in zdravja pri delu;
-       
vrsto del in delovne razmere, v katerih delajo mladi;
-       
nezrelost mladih delavcev.
Da bi mladim omogočili varen začetek poklicne poti, jim je
treba že med odraščanjem privzgojiti kulturo preventive. Že majhne otroke je
treba poučiti o nevarnostih, ki nanje prežijo doma, v šoli, pri igri, da bodo
znali poskrbeti za lastno varnost in da se bodo zavedali, kdaj ogrožajo varnost
drugih ljudi. Z odraščanjem se mora otrokovo znanje o ocenjevanju in
upravljanju tveganj v okolici poglabljati in nadgrajevati. Usposobiti jih je
treba, da bodo znali prepoznati potencialne nevarnosti in da se bodo nanje
znali pravilno odzvati. Posebno pozornost je treba nameniti ozaveščanju otrok
in mladine o odgovornem ravnanju s kemikalijami, saj imajo lahko te v danih
okoliščinah neželene posledice. Program uvajanja varnosti in zdravja pri delu v
vzgojo in izobraževanje mora ozaveščati in usposabljati vzgojitelje, učitelje
in predavatelje na vseh stopnjah o varnosti in zdravju pri delu ter jim
ponuditi orodja in pripomočke, s pomočjo katerih bodo mladim na zanimiv način
približali varnost in zdravje pri delu. Prav tako jih je treba seznaniti z
zdravim življenjskim slogom v okviru zdravstvene vzgoje, ki je kroskurikularna vsebina.
UKREPI ZA URESNIČITEV STRATEŠKIH
CILJEV, USMERJENIH V SPODBUJANJE KULTURE PREVENTIVE NA PODROČJU VARNOSTI IN
ZDRAVJA PRI DELU TER UPOŠTEVANJE RAZNOLIKOSTI DELAVCEV
3.1.1. Priprava
in izvajanje programa nacionalnih kampanj, usmerjenih v spodbujanje kulture
preventive na področju varnosti in zdravja pri delu
3.1.2. Nadaljevanje
sodelovanja v evropskih kampanjah Zdravo delovno okolje, ki se izvajajo na
pobudo EU-OSHA
3.1.3. Priprava
gradiva s temeljnimi postulati kulture preventive na področju varnosti in
zdravja pri delu
3.2.1.     Priprava
in izvajanje sodobnega programa uvajanja varnosti in zdravja pri delu v vzgojo
in izobraževanje v sodelovanju z Ministrstvom za izobraževanje, znanost in
šport, Zavodom RS za šolstvom ter drugimi relevantnimi institucijami
3.3.1.     Priprava
praktičnih smernic za ocenjevanja tveganja ob upoštevanju raznolikosti delavcev
– še zlasti ob upoštevanju razlik glede na spol, starost in zmanjšano delovno
zmožnost, pa tudi posebna tveganja, ki so jim izpostavljeni delavci migranti in
napoteni delavci
3.3.2.     Upoštevanje
posebnih tveganj, s katerimi se srečujejo določene skupine delavcev (na primer
noseče delavke, invalidi, delavci z zmanjšano delovno zmožnostjo, starejši in
mlajši delavci, delavci migranti, napoteni delavci, ženske), pri izdelavi praktičnih
e-orodij za ocenjevanje tveganja OiRA
3.3.3. Priprava
praktičnih smernic za upravljanje varnosti in zdravja pri delu ob upoštevanju
starostne strukture ter spodbujanje medgeneracijskega sodelovanja
3.3.4. Uvedba
in promocija ocene tveganja, ki bo upoštevala posebnosti dela starejših
delavcev ali delavk na delovnih mestih
3.3.5. Priprava
in izvedba programov usposabljanja vodstvenih in kadrovskih delavcev za
medgeneracijsko sodelovanje
4. STRATEŠKI CILJI,
USMERJENI V ZAGOTOVITEV VARNOSTI IN ZDRAVJA DELAVCEV, KI DELAJO V NOVIH OBLIKAH
DELA IN ZAPOSLOVANJA
4.1. Ozaveščanje
delavcev, ki delajo v novih oblikah dela in zaposlovanja, o osnovah varnosti in
zdravja pri delu
4.2. Razširjanje
najnovejših dognanj o spreminjanju delovnega okolja, o novih oblikah dela in
zaposlovanja Medtem ko nekateri poklici izginjajo, nastajajo novi. Vse več
delavcev dela krajši ali daljši delovni čas izven prostorov delodajalca, tj.
izven nadzorovanega delovnega okolja. Ne moremo govoriti o povsem novih trendih
na trgu dela, saj so delo za določen čas, delo na domu in samozaposlovanje
prisotni že dalj časa – ključno je, da sodobne tehnologije omogočajo več
prilagodljivosti, kje in kako se delo opravlja. Čeprav za zdaj prek spletnih
platform dela le majhen delež delavcev (po nekaterih ocenah je leta 2015 v ZDA
ponujalo storitve prek spletnih platform 0,5 % delavcev), pa ta neprestano
narašča. Meje so vse bolj zamegljene – med delom in prostim časom, plačanim in
neplačanim delom, krajem in časom opravljanja dela, zaposlitvijo in samozaposlitvijo.
V vseh novih oblikah dela je vse težje ugotoviti, kdo je delodajalec, kdo je
nadrejeni, kdo so sodelavci, kdo določa višino plačila za opravljeno delo,
kakšna so pravila igre, kdo je odgovoren za kakovost dela, kdo je odgovoren za
kakovost zaposlitve, kdo je odgovoren za varnost in zdravje pri delu, kdo je
pristojen za reševanje konfliktov, kakšna je vloga socialnih partnerjev itd.
V zadnjih štirih letih je po podatkih SURS v Sloveniji redno
ali občasno delalo na daljavo ali na domu okoli 18 % delovno aktivnih
prebivalcev. IRSD je leta 2016 prejel 494 obvestil delodajalcev o
nameravanem organiziranju dela na domu, pri čemer se posamezno obvestilo lahko
nanaša na enega ali več delavcev, lahko pa IRSD za istega delavca v posameznem
letu prejme več obvestil, ki se nanašajo na različna časovna obdobja. Čeprav
delo na daljavo oziroma delo od doma lahko pripomore k boljšemu usklajevanju
delovnega in zasebnega življenja in s tem do neke mere tudi preprečuje stres,
ki izvira iz togega delovnega časa, pa drugi vidiki varnosti in zdravja pri
delu morda niso ustrezno pokriti. Tako v večini primerov dela na domu ostajajo
nedorečene konkretne delovne razmere, inšpekcija za delo pa nima možnosti
nadzora po domovih, ker nima pooblastila za vstop v zasebne prostore.
V svetu narašča število novodobnih podjetij, ki na spletnih
platformah, delujočih v oblaku, združujejo naročnike in delavce, ki ponujajo
različne storitve (od pravnih, prevajalskih in arhitekturnih storitev pa vse do
storitev čiščenja). Prek spletnih platform delajo predvsem mladi visoko
izobraženi delavci. Medtem ko za nekatere taka oblika dela pomeni dodaten vir
zaslužka, pa za druge pomeni primaren vir dohodka. Delavec je v takem razmerju
povsem nezaščiten, zaradi česar se delo prek spletnih platform
(»crowdsourcing«, »cloudsourcing«, »workforce on demand«, »virtual work«)
uvršča med prekarne oblike dela. Nerešeno je tudi vprašanje zagotavljanja
varnosti in zdravja pri delu delavcev, ki delajo prek spletnih platform.
Pričakujemo lahko pozitivne in negativne trende. Po eni
strani pričakujemo izboljšanje ravni varnosti in zdravja pri delu ter zdravja
delavcev, saj bodo roboti sčasoma nadomestili delavce na nevarnih delovnih
mestih, na katerih so prisotne nevarne kemične snovi in biološki dejavniki, kot
tudi pri delih, ki zahtevajo ponavljajoče se gibe rok in podobno. Navedeno
seveda pomeni, da bodo ti delavci po vsej verjetnosti izgubili delo in dohodek.
Prav tako pa lahko pričakujemo tudi poslabšanje ravni varnosti in zdravja pri
delu ter zdravja delavcev zaradi vse večjega stresa v zvezi z delom. Po
podatkih EU-OSHA je stres v zvezi z delom že zdaj druga najpogosteje
prijavljena zdravstvena težava, povezana z delom v Evropi. Poseben problem v
tem kontekstu so (zlo)rabe farmakoloških učinkovin za krepitev kognitivnih
zmožnosti pri zdravih delavcih. Digitalne tehnologije ne bodo prispevale le k
povečanju tehnološke brezposelnosti, ampak tudi k prilagodljivejši organizaciji
dela. K zdravju in dobremu počutju delavcev lahko pozitivno prispevata zlasti
možnost vplivanja na razporeditev delovnega časa ter možnost usklajevanja
poklicnega in zasebnega življenja.
Navedene težave spreminjajočega se delovnega okolja je treba
obravnavati v luči demografskih izzivov. Eurofound ugotavlja, da je večina
držav nanje odgovorila z dvigom upokojitvene dobe in omejevanjem predčasnega
upokojevanja. Čeprav je bil v zadnjih 15 letih narejen napredek in so se
stopnje zaposlenosti delavcev, starih od 55 do 64 let, dvignile v vseh državah
članicah EU28, pa cilj, to je 50-odstotna stopnja zaposlenosti starejših
delavcev, ni bil dosežen. To pomeni, da so bili sprejeti ukrepi nezadostni, saj
niso upoštevali vrste okoliščin, ki vplivajo na posameznikov odločitev, da bo
delal dlje oziroma da se bo predčasno upokojil. Nizozemska anketa, opravljena
leta 2015, ugotavlja, da bi bili anketiranci pripravljeni delati dlje zlasti,
če bi jim zmanjšali dnevno ali tedensko delovno obveznost, če bi jim naložili
fizično ali mentalno manj zahtevne delovne naloge, če bi bili bolj zdravi, če
bi jim delo pomenilo večje zadovoljstvo ali če bi bili deležni večje podpore
delodajalca in sodelavcev. Dobro zdravje delavcev, zadovoljstvo z delovnimi
razmerami in prožne ureditve delovnega časa, ki omogočajo usklajevanje poklicnega
in zasebnega življenja ter večjo avtonomijo na delovnem mestu, so najboljše
izhodišče za podaljševanje upokojitvene dobe.
Do leta 2020 bo kar 90 % delovnih mest zahtevalo poznavanje informacijskih
tehnologij (trenutno 47 % delavcem primanjkuje ustreznih e-znanj), zato bo
treba nameniti še večjo pozornost vseživljenjskemu učenju, vključno s
spodbujanjem medsebojne izmenjave znanj in izkušenj med mlajšimi in starejšimi zaposlenimi
skozi mentorstvo in obratno mentorstvo.
Dokler ne bodo sprejeti predpisi ali kolektivne pogodbe, ki
bodo uredile vsaj minimalne obveznosti glede varnosti in zdravja pri delu v
novih organizacijskih oblikah, je treba sprejeti ukrepe, ki bodo usmerjeni v
usposabljanje za varno in zdravju neškodljivo delo, ozaveščanje delavcev in
promocijo varnostne kulture, ki temelji na preventivnem delovanju posameznikov.
UKREPI ZA URESNIČITEV STRATEŠKIH
CILJEV, USMERJENIH V VARNOST IN ZDRAVJE DELAVCEV, KI DELAJO V NOVIH OBLIKAH
DELA IN ZAPOSLOVANJA
4.1.1. Priprava
in izvedba kampanje o varnosti in zdravju pri delu za delavce, ki delajo v
novih oblikah dela in zaposlovanja
4.1.2.     Spodbujanje
vseživljenjskega učenja na področju varnosti in zdravja pri delu, vključno s
spodbujanjem medsebojne izmenjave znanj in izkušenj med mlajšimi in starejšimi
zaposlenimi skozi mentorstvo in obratno mentorstvo
4.2.1.     Seznanjanje
širše in strokovne javnosti z dognanji najnovejših raziskav o novih oblikah
dela in zaposlovanja, ki jih izvajajo/bodo izvajale MOD, Eurofound, EU-OSHA ter
druge raziskovalne institucije 
4.2.2. Spodbujanje
raziskav o posledicah novih oblik dela in zaposlovanja za varnost in zdravje
pri delu
5. STRATEŠKI CILJI,
USMERJENI V SPODBUJANJE SOCIALNEGA DIALOGA NA PODROČJU VARNOSTI IN ZDRAVJA PRI
DELU
5.1. Spodbujanje
socialnega dialoga na področju varnosti in zdravja pri delu
Prvi pogoj za visoko raven kulture preventive je učinkovit pretok
informacij ter pripravljenost vseh, da sodelujejo in poročajo o svojih napakah
in nezgodah ter nevarnih pojavih. Delodajalci in delavci oziroma njihovi
predstavniki se morajo v skladu z veljavnimi predpisi medsebojno obveščati,
posvetovati ter soodločati o vprašanjih varnosti in zdravja pri delu.
Odločilnega pomena je predanost vodstva, ki mora sporočati in dokazovati svojo
zavezanost varnosti in zdravju pri delu na dnevni osnovi, s svojimi besedami in
dejanji ter z zagotavljanjem finančnih, kadrovskih in drugih virov za ta namen.
Poleg tega morajo delavce obveščati, poučiti in usposobiti za varno opravljanje
dela ter se z njimi posvetovati o ključnih vprašanjih varnosti in zdravja pri
delu.
Visoka raven kulture preventive v organizaciji in sodelovanje
delavcev pri upravljanju varnosti in zdravja pri delu se kažeta v:
-       
odpravi, zmanjšanju in izboljšanju obvladovanja zdravstvenih in
varnostnih tveganj,
-       
zmanjšanju števila nezgod pri delu in nevarnih pojavov,
-       
zmanjšanju števila in dni bolniške odsotnosti,
-       
zmanjšanju proizvodnih stroškov in povečanju produktivnosti,
-       
občutku lastništva nad sprejetimi ukrepi, kar vodi k večjemu zadovoljstvu
delavcev pri delu in večji motivaciji,
-       
bolj varnemu in zdravju prijaznemu delovnemu okolju,
-       
izboljšanju siceršnjega vključevanja delavcev v podjetju,
-       
ugledu delodajalca, kar omogoča pridobivanje najboljšega kadra in novih
naročil.
Programi skupnega usposabljanja menedžerjev in delavskih predstavnikov
za varnost in zdravje pri delu pripomorejo k vzpostavitvi enotnega pogleda na
to področje ter k boljšemu sodelovanju obeh pri raziskovanju vzrokov za nezgode
pri delu in pri ocenjevanju tveganja. Sodelovanje delavcev pri upravljanju varnosti
in zdravja pri delu je v korist vseh vpletenih, tako delodajalca kot delavcev.
Vlada Republike Slovenije bo še naprej podpirala delo
socialnih partnerjev na področju varnosti in zdravja pri delu v okviru njihovih
samostojnih delovnih programov.
UKREPI ZA URESNIČITEV STRATEŠKIH
CILJEV, USMERJENIH V SPODBUJANJE SOCIALNEGA DIALOGA NA PODROČJU VARNOSTI IN
ZDRAVJA PRI DELU
5.1.1. Priprava
in izvedba programov usposabljanja delodajalcev, delavcev in njihovih
predstavnikov za socialni dialog na področju varnosti in zdravja pri delu v
organizacijah
5.1.2. Sklepanje
socialnih sporazumov na področjih, ki prispevajo k dvigu ravni varnosti in
zdravja pri delu 
DELEŽNIKI IN KLJUČNI NOSILCI UKREPOV ZA URESNIČITEV CILJEV
Da bi uresničili v nacionalnem programu postavljeno vizijo in
strateške cilje, je nujno, da vsi deležniki in ključni nosilci odigrajo svojo
vlogo. Medtem ko je za postavitev institucionalne zasnove utemeljeno odgovorna
Vlada Republike Slovenije, je visoka raven kulture varnosti in zdravja pri delu
mogoča le, če vse zainteresirane strani prevzamejo svoj delež odgovornosti,
medsebojno sodelujejo in se dopolnjujejo.
Deležniki v sistemu varnosti in zdravja pri delu 
Temeljna naloga Vlade Republike Slovenije je, da prek obeh
nosilnih ministrstev, to sta MDDSZ in MZ, določi politiko in prioritete na področju
varnosti in zdravja pri delu, postavi pravila ter zagotovi pravilno in dosledno
izvajanje teh pravil v praksi. Kot eden največjih delodajalcev v Sloveniji mora
biti Vlada Republike Slovenije zgled in zagotoviti visoko raven varnosti in
zdravja na delovnih mestih, za katere je kot delodajalka odgovorna. Prav tako
mora kot pomemben naročnik blaga in storitev prek pogodb, ki jih sklepa z
izvajalci in dobavitelji, od njih zahtevati visoko raven varnosti in zdravja
pri delu.
Ekonomsko-socialni svet je tristranski organ socialnih
partnerjev in Vlade Republike Slovenije, ustanovljen za obravnavo vprašanj in
ukrepov, povezanih z ekonomsko in socialno politiko, ter drugih vprašanj, ki se
nanašajo na posebna področja dogovarjanja partnerjev. ESS tako spremlja stanje
na ekonomskem in socialnem področju, ga obravnava ter oblikuje stališča in
predloge. Čeprav področje varnosti in zdravja pri delu ni posebej našteto med
področji delovanja ESS, pa ta sodeluje pri pripravi zakonodaje ter daje mnenja
in priporočila ter pobude za sprejetje novih ali spremembo veljavnih predpisov
s področja varnosti in zdravja pri delu. Mnenja ESS so za vse partnerje
zavezujoča.
Politika varnosti in zdravja pri delu ter predpisi na tem
področju postavljajo jasno pravilo, da je za varnost in zdravje pri delu
odgovoren delodajalec ali samozaposlena oseba, ki povzroča tveganja pri delu in
jih mora zato tudi preprečevati in obvladovati.
Delodajalci, zlasti višje vodstvo, imajo pomembno vlogo pri
zagotavljanju visoke ravni varnosti in zdravja ter zadovoljstva pri delu v
posamezni organizaciji, saj odločajo o tem, koliko pozornosti in sredstev bo
organizacija namenila temu področju.
Predvsem višje vodstvo je tisto, ki opredeljuje in vpliva na
kulturo varnosti in zdravja pri delu v podjetju ter na zadovoljstvo delavcev
pri delu. Višje vodstvo delodajalca odloča, kako bo rangiralo in umestilo
področje varnosti in zdravja pri delu v poslovno politiko podjetja. Vloga
delodajalca in višjega vodstva mora iti dlje od doslednega izvajanja
obvezujočih predpisov. Gre torej za zagotavljanje dobrega počutja delavcev v
delovnem okolju.
Delavci imajo temeljno pravico, da delajo v urejenem delovnem
okolju, kjer so tveganja za varnost in zdravje pri delu nadzorovana in
obvladovana. Ker so prav oni izpostavljeni tveganjem, je njihovo sodelovanje na
področju varnosti in zdravja pri delu nujno. Čeprav morajo delodajalci
zagotoviti varno delovno okolje, pa morajo za lastno varnost in za varnost
drugih oseb, ki pri delu prihajajo v stik z njimi, poskrbeti tudi delavci sami.
Raziskave kažejo, da so delodajalci, ki v odločanje o
vprašanjih varnosti in zdravja pri delu vključujejo delavce ali njihove
predstavnike, uspešnejši pri upravljanju tega področja. Med menedžmentom in
delavci je treba razviti pošten partnerski odnos, ki bo temeljil na zaupanju,
spoštovanju in sodelovanju. Le v takem odnosu se lahko razvije kultura dialoga,
kjer vse vpletene strani skupaj rešujejo težave in skupaj iščejo rešitve.
Soodločanje svetov delavcev, delavskih zaupnikov za varnost in zdravje pri delu
ter delavcev je ključnega pomena za visoko raven varnosti in zdravja pri delu,
ne glede na to, ali so delavci organizirani v sindikat ali ne, in ne glede na
velikost delodajalca ali vrsto in obseg njegove dejavnosti.
Ključni nosilci ukrepov za uresničitev strateških ciljev 
Ključni nosilci ukrepov za uresničitev ciljev, opredeljenih s
tem nacionalnim programom, so Ministrstvo za delo, družino, socialne zadeve in
enake možnosti, Ministrstvo za zdravje ter Inšpektorat RS za delo. Poleg
oblikovanja politike na področju varnosti in zdravja pri delu prej navedeni
ministrstvi skrbita za pravno urejanje in organizirano delovanje področja, za
implementacijo predpisov ter za nadzor nad izvajanjem teh predpisov, pa tudi za
doktrino na področju varnosti in zdravja pri delu. Ministrstvi pri izvajanju
svojih pooblastil in pristojnosti sodelujeta drugo z drugim, s posameznimi
drugimi ministrstvi ter z organi v sestavi teh ministrstev. Pri izvajanju
svojih pristojnosti ministrstvi sodelujeta tudi z organi in delovnimi telesi
ter agencijami Evropske komisije in Organizacije združenih narodov. Poleg tega
ministrstvi in IRSD tvorno sodelujejo in izmenjujejo informacije ter dobro
prakso z ministrstvi in inšpektorati, pristojnimi za varnost in zdravje pri
delu, iz drugih držav članic Evropske unije.
Pri uresničevanju zastavljenih ciljev sodelujejo tudi druga
ministrstva in organi v njihovi sestavi, še zlasti: Ministrstvo za
gospodarstvo, Ministrstvo za kmetijstvo, gozdarstvo in prehrano, Ministrstvo za
finance, Ministrstvo za izobraževanje, znanost in šport, Urad RS za kemikalije,
Nacionalni inštitut za javno zdravje ter Statistični urad RS. Kot nacionalni
razvojno-raziskovalni in svetovalni zavod na področju predšolske vzgoje, osnovnega
šolstva in splošnega srednješolskega izobraževanja sodeluje tudi Zavod RS za
šolstvo. Posebej velja omeniti še rudarsko inšpekcijo, inšpekcijo, pristojno za
pomorstvo, inšpekcijo, pristojno za nadzor letalske varnosti ter inšpekcijo,
pristojno za varstvo pred naravnimi in drugimi nesrečami.
Za izvedbo ukrepov za uresničitev v nacionalnem programu opredeljenih
ciljev zgoraj navedene institucije načrtujejo in zagotavljajo proračunska
sredstva.
Reprezentativne organizacije in združenja delodajalcev ter
reprezentativni sindikati delujejo v Ekonomsko-socialnem svetu, a je ta
ustanovljen za obravnavo vprašanj in smeri razvoja na določenem področju in ga
zato ne moremo šteti med nosilce ukrepov za izvajanje strateških ciljev.
Interesna združenja delodajalcev in sindikatov pa so zainteresirana za operativno
izvajanje nalog za svoje člane in s tem pomembno dopolnjujejo državne
institucije v prizadevanjih za uresničitev strateških ciljev.
Svet za varnost in zdravje pri delu je strokovno posvetovalno
telo ministra oziroma ministrice, pristojne za delo. Svet obravnava ter
sprejema stališča in priporočila o stanju, strategiji in izvajanju enotne
politike ter prednostnih nalogah varnosti in zdravja pri delu. Mnenja in
stališča sveta za ministrstvo niso zavezujoča.
Pomembno je poudariti, da gre pri imenovanju za člane
posvetovalnega telesa za priznane strokovnjake na svojem področju, in ne za
delegiranje iz ključnih institucij ter posledično zastopanje interesov teh
institucij v svetu. Navedeno ne velja v celoti za člane sveta, ki prihajajo iz
delodajalskih organizacij in sindikatov. Ti namreč v svetu delujejo tako
strokovno kot interesno.
Strokovna združenja in asociacije so ustanovljeni predvsem za
udejanjanje skrbi za stalni napredek v določeni stroki in pomembno oblikujejo
doktrinarna izhodišča za delo svojih članov in skrbijo za etiko strokovnega
dela. Z oblikovanjem smernic in kodeksov dobre prakse ter z usposabljanjem
svojih članov pomembno dopolnjujejo ukrepe države.
Strokovni delavci na področju varnosti pri delu in
pooblaščeni izvajalci medicine dela morajo biti pri izvajanju strokovnih nalog
na področju varnosti in zdravja pri delu samostojni in neodvisni. Pri
zagotavljanju varnosti in zdravja pri delu ter dobrega počutja delavcev so
zavezani delovati po pravilih stroke in etike na svojem področju.
Delavci na drugih področjih, na primer kadrovski delavci,
vodstveni delavci in drugi delavci, ki se vključujejo v promocijo zdravja na
delovnem mestu, so zaradi razširjenega koncepta varnosti, zdravja in dobrega
počutja delavcev, ki ga opredeljuje ta nacionalni program, zelo pomembni
nosilci ukrepov za doseganje strateških ciljev na tem področju. Prav tako kot
strokovni delavci ter pooblaščeni izvajalci medicine dela so pri tem zavezani,
da delujejo v delodajalčevem imenu za zagotovitev varnosti in zdravja ter dobrega
počutja delavcev po pravilih stroke in etike na svojem področju.
Izboljšanje sodelovanja in pretoka informacij med ključnimi nosilci
ukrepov je temeljnega pomena za uresničitev posameznih strateških ciljev in
nacionalnega programa kot celote.
SPREMLJANJE IZVAJANJA NACIONALNEGA PROGRAMA
Spremljanje na osnovi statističnih podatkov
Spremljanje in vrednotenje tega nacionalnega programa temelji
na statističnih podatkih, katerih zbiranje je urejeno z zakoni.
Z namenom, da bi izboljšali statistično spremljanje področja varnosti
in zdravja pri delu, se opravi evalvacija administrativnih in anketnih virov
statističnih podatkov o nezgodah pri delu, poškodbah pri delu, bolniškem
dopustu, poklicnih boleznih ter zdravstvenih težavah, povezanih z delom, na
podlagi česar se prenovi sistem statističnega spremljanja navedenega področja.
Kvalitativno ocenjevanje učinka
Ocenjevanje učinka se izvaja z ugotavljanjem rezultatov
sprejetih in izvedenih ukrepov za končne uporabnike.
Kazalniki za merjenje uspešnosti izvedenih ukrepov 
Kadar je le mogoče, so uporabljeni neposredni kazalniki
učinka.
Ankete in vprašalniki
Dobrodošel vir za spremljanje izvajanja nacionalnega programa
so tudi standardizirane ankete in vprašalniki, ki jih v rednih časovnih
obdobjih izvajajo Eurofound, EU-OSHA in Eurostat.
Ti omogočajo spremljanje trendov in primerjave z državami članicami
EU in nekaterimi drugimi evropskimi državami.
Spremljanje izvajanja nacionalnega programa in posameznih ukrepov
bo podrobneje opredeljeno v triletnih akcijskih načrtih.
VELJAVNOST NACIONALNEGA PROGRAMA
Izvedbeni dokumenti tega nacionalnega programa so triletni
akcijski načrti, v katerih so določeni ukrepi, izvajalci ukrepov, finančni
viri, potrebni za izvedbo ukrepov, roki ter način spremljanja izvedbe ukrepov.
Prvi triletni akcijski načrt bo sprejela Vlada Republike Slovenije na podlagi
posvetovanja z Ekonomsko-socialnim svetom v 90 dneh od sprejema tega nacionalnega
programa. Po izteku vsakokratnega triletnega obdobja, za katerega bo sprejet
akcijski načrt, bo pripravljena analiza izvedbe akcijskega načrta. Na podlagi
analize bo pripravljen nov triletni akcijski načrt ali podan predlog za
dopolnitev tega nacionalnega programa oziroma če se bodo razmere na področju
trga dela in posledično na področju varnosti in zdravja pri delu v Sloveniji
tako spremenile, podan predlog za sprejem novega nacionalnega programa.
Št. 160-01/18-1/8
Ljubljana, dne 27. marca 2018
EPA 2571-VII
Državni zbor
Republike Slovenije
dr. Milan Brglez l.r.
Predsednik
_______________
1 Cilj je treba doseči v obdobju 2018–2027.
2 Cilj je treba doseči v obdobju 2018–2027.
3 European social partners’ autonomous framework
agreement on active ageing and an intergenerational approach
(https://healthy-workplaces.eu/sl/news/european-social-partners-framework-agreement-active-ageing-and-intergenerational-approach)