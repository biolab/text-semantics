1. SPLOŠNE DOLOČBE
1. člen
(vsebina sklepa)
(1) Ta sklep določa:
(a)   
podrobnejšo vsebino dokumentacije, ki jo mora borznoposredniška družba
priložiti:
i)      zahtevi
za izdajo dovoljenja iz prvega pododstavka tretjega odstavka 26. člena
Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L
št. 176 z dne 27. 6. 2013, str. 1), zadnjič spremenjena z Uredbo
(EU) 2021/558 Evropskega parlamenta in Sveta z dne 31. marca 2021 o
spremembi Uredbe (EU) št. 575/2013 v zvezi s prilagoditvami okvira za
listinjenje za podporo okrevanju gospodarstva v odziv na krizo zaradi COVID-19
(UL L št. 116 z dne 6. 4. 2021, str. 25; v nadaljevanju Uredba (EU)
575/2013), za vključitev kapitalskega instrumenta v izračun kapitala
borznoposredniške družbe;
ii)     obvestilu
za naknadne izdaje oblik instrumentov navadnega lastniškega temeljnega kapitala
iz drugega pododstavka tretjega odstavka 26. člena Uredbe (EU) 575/2013;
(b)   
rok za posredovanje obvestila za naknadne izdaje oblik instrumentov
navadnega lastniškega temeljnega kapitala pred njihovo razvrstitvijo kot
instrumentov navadnega lastniškega temeljnega kapitala v skladu z drugim
pododstavkom tretjega odstavka 26. člena Uredbe (EU) 575/2013.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
Pojmi, uporabljeni v tem sklepu, imajo enak pomen kot v
določbah Zakona o bonitetnem nadzoru investicijskih podjetij (Uradni list RS,
št. 123/21; v nadaljevanju ZBNIP), Uredbi (EU) 2019/2033 Evropskega
Parlamenta in Sveta z dne 27. novembra 2019 o bonitetnih zahtevah za
investicijska podjetja ter o spremembi uredb (EU) št. 1093/2010, (EU)
št. 575/2013, (EU) št. 600/2014 in (EU) št. 806/2014 (UL L
št. 314 z dne 5. 12. 2019, str. 1), zadnjič spremenjeni s
Popravkom (UL L št. 405 z dne 2. 12. 2020, str. 79; v
nadaljevanju Uredba (EU) 2019/2033), Uredbi (EU) 575/2013 ter predpisih, izdanih
na njihovi podlagi.
2. DOKUMENTACIJA ZA IZDAJO DOVOLJENJA ZA VKLJUČITEV
KAPITALSKEGA INSTRUMENTA V IZRAČUN KAPITALA
3. člen
(splošno)
(1) Borznoposredniška družba mora v skladu s prvim
pododstavkom tretjega odstavka 26. člena Uredbe (EU) 575/2013 v zvezi s
točko (i) prvega odstavka 9. člena Uredbe (EU) 2019/2033 pridobiti
predhodno dovoljenje Agencije za vključitev kapitalskega instrumenta v izračun
kapitala ter pri tem upoštevati določbe glede postopka odločanja o izdaji
dovoljenj iz oddelka 15.4. Zakona o trgu finančnih instrumentov (Uradni list
RS, št. 77/18, 17/19 – popr., 66/19 in 123/21; v nadaljevanju ZTFI-1) v
zvezi z osmim odstavkom 19. člena ZBNIP, razen če Uredba (EU) 575/2013 ali
drug predpis izrecno določa drugače.
(2) Zahtevi za izdajo dovoljenja za vključitev
kapitalskega instrumenta v izračun kapitala mora borznoposredniška družba
priložiti informacije iz 4. člena tega sklepa.
(3) Borznoposredniška družba v zvezi z naknadnimi
izdajami oblik instrumentov navadnega lastniškega temeljnega kapitala v skladu
z drugim pododstavkom tretjega odstavka 26. člena Uredbe (EU) 575/2013
ravna v skladu s 3. poglavjem tega sklepa.
4. člen
(vsebina zahteve za izdajo dovoljenja)
(1) Zahteva za izdajo dovoljenja za vključitev
kapitalskega instrumenta v izračun kapitala iz drugega odstavka 3. člena
tega sklepa mora vsebovati naslednje:
(a)   
osnovno dokumentacijo (pogodbo, prospekt ali drugo), povezano z izdajo
kapitalskega instrumenta;
(b)   
znesek in datum načrtovane izdaje kapitalskega instrumenta za vključitev
v izračun kapitala in vpliv na kapitalske količnike iz prvega odstavka
9. člena Uredbe (EU) 2019/2033 ter opis namena dokapitalizacije
borznoposredniške družbe;
(c)   
navedbo kategorije kapitala in raven vključevanja kapitalskega
instrumenta (posamična in/ali konsolidirana podlaga);
(d)   
navedbo imetnika kapitalskega instrumenta, če je znan, sicer navedbo
potencialnega imetnika oziroma vrste potencialnih imetnikov (npr.
institucionalni investitorji) zadevnega kapitalskega instrumenta;
(e)   
povzetek glavnih značilnosti kapitalskega instrumenta na podlagi
predpisanih predlog iz Priloge VI in VII Izvedbene uredbe Komisije (EU)
2021/2284 z dne 10. decembra 2021 o določitvi izvedbenih tehničnih
standardov za uporabo Uredbe (EU) 2019/2033 Evropskega parlamenta in Sveta v
zvezi z nadzorniškim poročanjem in razkritji investicijskih podjetij (UL L
št. 458 z dne 22. 12. 2021, str. 48);
(f)    
prikaz izpolnjevanja zahtevanih pogojev po posameznih točkah in
podtočkah iz 28. člena (za presojo skladnosti instrumenta navadnega
lastniškega temeljnega kapitala), 52. člena (za presojo skladnosti
instrumenta dodatnega temeljnega kapitala), 63. člena (za presojo
skladnosti instrumenta dodatnega kapitala) in prvega odstavka 73. člena
Uredbe (EU) 575/2013 (za presojo skladnosti vseh vrst instrumentov), vključno z
relevantnimi pogoji iz predpisov, ki jih mora v zvezi z bonitetnim nadzorom
spoštovati borznoposredniška družba;
(g)   
opis računovodske obravnave zadevnega kapitalskega instrumenta, skupaj z
mnenjem pooblaščenega revizorja glede njene primernosti;
(h)   
izračun kapitala in kapitalskih zahtev borznoposredniške družbe po
stanju na zadnji dan meseca pred vložitvijo zahteve za izdajo dovoljenja,
vključno z višino in sestavo kapitala po posameznih kategorijah oziroma
postavkah, razen če je borznoposredniška družba za navedeni datum Agenciji že
predložila zadevne informacije;
(i)    
projekcijo izračuna kapitala in kapitalskih zahtev borznoposredniške
družbe za obdobje prihodnjih treh let ter njeno poslovno strategijo, vključno s
projekcijo izkaza finančnega položaja, izkaza poslovnega izida in izkaza
vseobsegajočega donosa, kot opredeljeno v sklepu, ki ureja vsebino poslovnih
knjig, letnih in polletnih poročil borznoposredniških družb;
(j)    
soglasje organov upravljalnega organa v vodstveni in nadzorni funkciji v
borznoposredniški družbi glede izdaje kapitalskega instrumenta;
(k)   
statutarne določbe in omejitve glede izdaje kapitalskega instrumenta;
(l)    
krajši vsebinski in časovni opis dodatnih dovoljenj ali soglasij, ki jih
mora borznoposredniška družba pridobiti v zvezi z izdajo relevantnega
kapitalskega instrumenta na podlagi ZTFI-1;
(m) 
druga dejstva in okoliščine, ki bi lahko vplivali na izpolnjevanje
pogojev za pridobitev dovoljenja za vključitev kapitalskega instrumenta v
izračun kapitala borznoposredniške družbe;
(n)   
izjavo upravljalnega organa borznoposredniške družbe, da
borznoposredniška družba ni in ne bo posredno ali neposredno financirala
pridobitve imetništva kapitalskega instrumenta, oziroma predložitev drugih
dokazil o virih financiranja imetnikov za pridobitev imetništva kapitalskih instrumentov
za namen zahteve iz točke (b) prvega odstavka 28. člena, točke (c) prvega
odstavka 52. člena ter točke (c) 63. člena Uredbe (EU) 575/2013;
(o)   
izjavo upravljalnega organa borznoposredniške družbe, da v zvezi s
kapitalskim instrumentom ne obstajajo dodatne pogodbe, sporazumi, dogovori ali
ureditve, ki bi lahko vplivale ali povzročile neizpolnjevanje pogojev za
kapitalski instrument oziroma spremenile ekonomsko vsebino instrumenta, kot je
določeno v 79a. členu Uredbe (EU) 575/2013.
(2) Za vključitev instrumenta dodatnega temeljnega
kapitala v izračun kapitala mora zahteva za izdajo dovoljenja iz drugega
odstavka 3. člena tega sklepa poleg informacij iz prvega odstavka tega
člena vsebovati še naslednje:
(a)   
podrobno analizo pričakovanega zneska navadnega lastniškega temeljnega
kapitala, ki bi bil ustvarjen, če bi bila vrednost glavnice instrumentov
dodatnega temeljnega kapitala v celoti odpisana ali konvertirana, kot je
določeno v tretjem odstavku 54. člena Uredbe (EU) 575/2013, po upoštevanju
vseh predvidljivih obremenitev, povezanih z instrumenti v času celotnega odpisa
ali konverzije;
(b)   
podrobno analizo zvišanja vrednosti glavnice instrumenta dodatnega
temeljnega kapitala, ki sledi začasnemu odpisu glavnice, kot je določeno v
točki (e) drugega odstavka 21. člena Delegirane uredbe Komisije (EU)
št. 241/2014 z dne 7. januarja 2014 o dopolnitvi Uredbe (EU)
št. 575/2013 Evropskega parlamenta in Sveta v zvezi z regulativnimi
tehničnimi standardi glede kapitalskih zahtev za institucije (UL L št. 74
z dne 14. 3. 2014, str. 8), zadnjič spremenjena z Delegirano uredbo
Komisije (EU) 2020/2176 z dne 12. novembra 2020 o spremembi Delegirane
uredbe (EU) št. 241/2014 glede odbitka programske opreme od postavk
navadnega lastniškega temeljnega kapitala (UL L št. 433 z dne
22. 12. 2020, str. 27);
(c)   
v primeru izdaje instrumentov dodatnega temeljnega kapitala s strani
podrejene družbe, ki ima sedež v tretji državi in za katero se sprožilna raven
izračuna v skladu z nacionalno zakonodajo te tretje države, predložitev neodvisnega
zunanjega pravnega mnenja, ki potrjuje, da so zakonodaja te tretje države in
pogodbene določbe, ki urejajo instrumente, vsaj enakovredne zahtevam iz
54. člena Uredbe (EU) 575/2013, kot je določeno v točki (e) prvega
odstavka 54. člena Uredbe (EU) 575/2013.
(3) Informacije iz prvega in drugega odstavka tega člena
borznoposredniška družba predloži na posamični in/ali konsolidirani podlagi,
odvisno od ravni vključevanja zadevnega kapitalskega instrumenta v izračun
kapitala. Če namerava borznoposredniška družba zadevni kapitalski instrument
vključiti v izračun kapitala na konsolidirani podlagi, se določbe iz prvega in
drugega odstavka tega člena uporabljajo s smiselno prilagoditvijo pri
predložitvi informacij.
(4) Agencija lahko poleg dokumentacije in podatkov iz
prvega in drugega odstavka tega člena zahteva dodatne informacije, ki so
namenjene preverjanju izpolnjevanja predpisanih pogojev za izdajo dovoljenja za
vključitev kapitalskega instrumenta v izračun kapitala borznoposredniške
družbe.
(5) Borznoposredniška družba v okviru postopka odločanja
o zahtevi za izdajo dovoljenja za vključitev kapitalskega instrumenta v izračun
kapitala Agenciji nemudoma predloži spremenjene, nove oziroma dodatne
informacije, če pride do sprememb ali dopolnitev prvotno predloženih informacij
iz prvega in drugega odstavka tega člena.
(6) Če je postopek odločanja Agencije o izdaji
dovoljenja za vključitev kapitalskega instrumenta v izračun kapitala opravljen
na podlagi osnutka osnovne dokumentacije iz točke (a) prvega odstavka tega
člena, mora borznoposredniška družba predložiti končno različico najpozneje v
petih delovnih dneh od njene sklenitve oziroma uveljavitve. Hkrati mora
priložiti izjavo upravljalnega organa borznoposredniške družbe v vodstveni
funkciji, da se končna različica osnovne dokumentacije iz točke (a) prvega
odstavka tega člena ne razlikuje od prvotno predloženega osnutka, na podlagi
katere je Agencija sprejela odločitev v obliki izdanega dovoljenja za
vključitev kapitalskega instrumenta v izračun kapitala oziroma v kateri pojasni
razlike od prvotno predloženega osnutka.
3. DOKUMENTACIJA ZA NAKNADNE IZDAJE OBLIKE INSTRUMENTOV
NAVADNEGA LASTNIŠKEGA TEMELJNEGA KAPITALA IN ROK ZA POSREDOVANJE OBVESTILA
5. člen
(dokumentacija za naknadne izdaje oblike instrumentov
navadnega lastniškega temeljnega kapitala)
(1) Za namen presoje izpolnjevanja pogoja iz točke (a)
drugega pododstavka tretjega odstavka 26. člena Uredbe (EU) 575/2013 v
zvezi z enakostjo določb, ki urejajo predhodne in naknadne izdaje oblike
instrumentov navadnega lastniškega temeljnega kapitala, borznoposredniška
družba Agenciji predloži naslednjo dokumentacijo:
(a)   
izjavo upravljalnega organa borznoposredniške družbe, da z vidika
izpolnjevanja pogojev po 28. členu Uredbe (EU) 575/2013 in relevantnih
predpisov, izdanih na njeni podlagi, niso bile spremenjene vsebine določb, ki
urejajo naknadne izdaje oblike instrumentov navadnega lastniškega temeljnega
kapitala v primerjavi z določbami predhodne izdaje, za katero je
borznoposredniška družba prejela dovoljenje v skladu z Uredbo (EU) 575/2013;
(b)   
izjavo upravljalnega organa borznoposredniške družbe, da
borznoposredniška družba ni in ne bo posredno ali neposredno financirala
pridobitve imetništva kapitalskega instrumenta oziroma predložitev drugih
dokazil o virih financiranja imetnikov za pridobitev imetništva kapitalskih
instrumentov za namen zahteve iz točke (b) prvega odstavka 28. člena
Uredbe (EU) št. 575/2013;
(c)   
izjavo upravljalnega organa borznoposredniške družbe, da v zvezi s
kapitalskim instrumentom ne obstajajo dodatne pogodbe, sporazumi, dogovori ali
ureditve, ki bi lahko vplivale ali povzročile neizpolnjevanje pogojev za
kapitalski instrument oziroma spremenile ekonomsko vsebino instrumenta, kot je
določeno v 79a. členu Uredbe (EU) 575/2013;
(d)   
dokazilo, da je bil instrument v celoti vplačan;
(e)   
opis sprememb določb naknadne izdaje oblike instrumentov navadnega
lastniškega temeljnega kapitala v primerjavi z določbami predhodne izdaje ter
samooceno teh sprememb z vidika izpolnjevanja pogojev po 28. členu Uredbe
(EU) 575/2013 in relevantnimi predpisi, izdanimi na njeni podlagi ter
(f)    
primerjavo med besedilom določb, ki urejajo naknadne in predhodne izdaje
oblike instrumentov navadnega lastniškega temeljnega kapitala v obliki, iz
katere so razvidne spremembe.
(2) Za namen pogoja iz točke (a) drugega pododstavka
tretjega odstavka 26. člena Uredbe (EU) 575/2013 se določbe, ki urejajo
predhodne in naknadne izdaje oblike instrumentov navadnega lastniškega
temeljnega kapitala, štejejo za večinoma enake, če pri naknadni izdaji ni
sprememb določb glede na predhodne izdaje, ki bi lahko vplivale na
izpolnjevanje pogojev za instrumente navadnega lastniškega temeljnega kapitala.
(3) Poleg dokumentacije iz prvega odstavka tega člena
mora borznoposredniška družba za naknadne izdaje oblike instrumentov navadnega
lastniškega temeljnega kapitala Agenciji predložiti tudi informacije o znesku
in datumu izdaje, navedbo imetnikov instrumentov navadnega lastniškega
temeljnega kapitala ter opis namena dokapitalizacije.
(4) Agencija lahko poleg dokumentacije iz prvega
odstavka tega člena od borznoposredniške družbe zahteva predložitev dodatnih
informacij, namenjenih preverjanju izpolnjevanja pogoja iz točke (a) tretjega
pododstavka tretjega odstavka 26. člena Uredbe (EU) 575/2013.
6. člen
(rok za posredovanje obvestila za naknadne izdaje oblike
instrumentov navadnega lastniškega temeljnega kapitala)
(1) Za namen točke (b) iz drugega pododstavka tretjega
odstavka 26. člena Uredbe (EU) 575/2013 v zvezi s pravočasnim uradnim
obvestilom Agencije o naknadni izdaji oblike instrumentov navadnega lastniškega
temeljnega kapitala borznoposredniška družba Agenciji predloži vso
dokumentacijo iz 5. člena tega sklepa najmanj 20 dni pred datumom
predvidene razvrstitve instrumentov kot instrumentov navadnega lastniškega
temeljnega kapitala.
(2) Če Agencija ugotovi, da naknadna izdaja oblike
instrumentov navadnega lastniškega temeljnega kapitala ne izpolnjuje pogojev iz
tretjega odstavka 26. člena Uredbe (EU) 575/2013, o tem v roku iz
prejšnjega odstavka pisno obvesti borznoposredniško družbo.
(3) Če borznoposredniška družba v 20 dneh po predložitvi
dokumentacije iz 5. člena tega sklepa ne prejme pisnega obvestila Agencije
iz drugega odstavka tega člena, o neizpolnjevanju pogoja iz točke (a) iz
drugega pododstavka tretjega odstavka 26. člena Uredbe (EU) 575/2013,
lahko borznoposredniška družba razvrsti instrument kot instrument navadnega
lastniškega temeljnega kapitala.
4. PREHODNE IN KONČNE DOLOČBE
7. člen
(postopki v teku)
Postopki za izdajo dovoljenja za vključitev kapitalskega
instrumenta v izračun kapitala, ki so se začeli pred uveljavitvijo tega sklepa,
se končajo ob upoštevanju predložene dokumentacije po Sklepu o dokumentaciji za
izdajo dovoljenja za vključitev kapitalskega instrumenta v izračun kapitala
borznoposredniških družb (Uradni list RS, št. 72/16, 77/18 – ZTFI-1 in
42/19).
8. člen
(prenehanje uporabe)
Z uveljavitvijo tega sklepa se preneha uporabljati Sklep o
dokumentaciji za izdajo dovoljenja za vključitev kapitalskega instrumenta v
izračun kapitala borznoposredniških družb (Uradni list RS, št. 72/16,
77/18 – ZTFI-1 in 42/19).
9. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-4/2022-5
Ljubljana, dne 24. februarja 2022
EVA 2022-1611-0017
Predsednica Sveta 
Agencije za trg vrednostnih papirjev
Anka Čadež