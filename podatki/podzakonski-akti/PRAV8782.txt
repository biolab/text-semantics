I. SPLOŠNE DOLOČBE
1. člen
(vsebina in uporaba pravilnika)
(1) Ta pravilnik določa zahteve, s
katerimi se zagotovi zaščita stavb pred delovanjem strele (v nadaljnjem
besedilu: zaščita pred strelo) ves čas njihove življenjske dobe in katerih cilj
je omejiti ogrožanje ljudi, živali in premoženja v stavbah ter v njihovi
neposredni okolici.
(2) Ta pravilnik se uporablja pri
projektiranju in gradnji novih stavb in rekonstrukciji obstoječih stavb ter
njihovem vzdrževanju.
(3) Zahteve tega pravilnika se
smiselno uporabijo tudi za gradbene inženirske objekte, če predpisi, ki urejajo
njihove bistvene zahteve, ne vsebujejo enakovrednih določb glede zaščite pred
strelo.
(4) Ta pravilnik se izda ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 6. 1998, str. 37), zadnjič spremenjeno z Direktivo 98/48/ES
Evropskega parlamenta in Sveta z dne 20. julija 1998 o spremembi Direktive
98/34/ES o določitvi postopka za zbiranje informacij na področju tehničnih
standardov in tehničnih predpisov (UL L št. 217 z dne 5. 8. 1998,
str. 18).
2. člen
(razmerje do drugih predpisov)
(1) Posamezne zahteve glede zaščite
pred strelo so lahko za katero od vrst stavb s posebnim predpisom urejene
drugače kot v tem pravilniku, če je to potrebno zaradi posebnosti določene
vrste stavb. V takem primeru se določbe tega pravilnika uporabljajo le za tiste
zahteve, ki niso urejene s posebnim predpisom.
(2) Pri projektiranju, izvajanju in
vzdrževanju sistema zaščite pred strelo je treba za zagotovitev požarne
varnosti poleg zahtev tega pravilnika upoštevati tudi ustrezne zahteve predpisov,
ki urejajo požarno varnost.
3. člen
(opredelitev izrazov)
(1) V tem pravilniku uporabljena
izraza imata naslednji pomen:
1.    
sistem zaščite pred strelo je sestav naprav in
opreme, ki lahko brez škodljivih posledic odvedejo atmosfersko razelektrenje v
zemljo. Sistem zaščite pred strelo, ki varuje stavbo pred učinki strele,
sestavljata zunanji in notranji sistem zaščite;
2.    
zaščitni nivo je skupina parametrov strele, ki
na štirih zaščitnih nivojih (I., II., III. in IV.) iz tehnične smernice iz
5. člena tega pravilnika določajo potrebne ukrepe za zmanjševanje preteče
nevarnosti.
(2) Izrazi s področja zaščite stavb
pred strelo in graditve stavb, ki niso opredeljeni v tem pravilniku, imajo enak
pomen, kot je določeno v slovenskih standardih v zvezi z zaščito pred
delovanjem strele in so navedeni v seznamu referenčnih dokumentov tehnične
smernice iz 5. člena tega pravilnika in v predpisih o graditvi objektov.
II. ZAHTEVE ZA ZAŠČITO PRED STRELO
4. člen
(zagotovitev zaščite pred strelo)
(1) Vse manj zahtevne in zahtevne
stavbe morajo biti opremljene s sistemom zaščite pred strelo z zaščitnim
nivojem najmanj IV, ki mora biti projektiran, izveden in vzdrževan tako, da:
-      
odvede atmosfersko razelektrenje v zemljo brez
škodljivih posledic ter pri tem ne povzroča iskrenja in električnih preskokov,
ki bi lahko povzročili požar,
-      
omeji okvare električnih, telekomunikacijskih
in drugih oskrbovalnih sistemov na najmanjšo možno mero,
-      
omeji okvare električnih in elektronskih naprav
na najmanjšo možno mero in
-      
zagotavlja dovolj nizke napetosti dotika in
koraka z ustrezno izenačitvijo potenciala.
(2) Ne glede na prejšnji odstavek ni
treba opremiti s sistemom za zaščito pred strelo tistih enostanovanjskih in
dvostanovanjskih stavb, ki po predpisih, ki urejajo vrste objektov, glede na
zahtevnost sodijo med manj zahtevne ali zahtevne objekte.
(3) Ne glede na prvi odstavek tega
člena je treba za stavbe iz priloge 1, ki je sestavni del tega pravilnika, na
podlagi karte ali tabele največjih vrednosti gostote strel iz priloge 2,
ki je sestavni del tega pravilnika, izdelati oceno tveganja pred udarom strele
in se na njeni podlagi odločiti za ustrezen višji nivo zaščite pred strelo. Pri
oceni tveganja je treba uporabiti metodologijo ocene tveganja pred udarom
strele iz tehnične smernice iz 5. člena tega pravilnika. Pri tem se lahko
uporabi tudi natančnejši podatek o gostoti strel za lokacijo nameravane
gradnje, ki jo investitorju oziroma projektantu posreduje pravna oseba, ki
spremlja in obdeluje podatke te vrste ter je navedena v prilogi 2 tega pravilnika.
(4) V stavbah z električno napeljavo
je treba izvesti skupno ozemljilo, ki mora omogočati tudi delovanje sistema
zaščite pred strelo. Načrt električnih inštalacij in električne opreme mora
zagotoviti usklajenost vseh uporabljenih ukrepov oziroma rešitev (v nadaljnjem
besedilu: ukrepi) v zvezi z električno napeljavo in zaščito pred strelo,
predvsem kar zadeva skupne elemente izenačitve potencialov, zunanje lovilne
mreže z odvodi in izvedbo notranjega sistema zaščite pred strelo.
III. NAČINI IZPOLNJEVANJA ZAHTEV
5. člen
(uporaba tehnične smernice)
(1) Minister, pristojen za gradbene
zadeve, izda tehnično smernico TSG‑N‑003 Zaščita pred delovanjem strele
(v nadaljnjem besedilu: tehnična smernica), ki določa metodologijo analize
tveganja pred udarom strele iz 4. člena tega pravilnika in priporočene gradbene
ukrepe za dosego zahtev tega pravilnika.
(2) Če so pri projektiranju, izvedbi
in vzdrževanju sistema zaščite pred strelo v stavbah v celoti uporabljeni
ukrepi, navedeni v tehnični smernici oziroma v dokumentih, na katere se le‑ta
sklicuje, velja domneva o skladnosti z zahtevami iz tega pravilnika.
6. člen
(uporaba drugih ukrepov)
(1) Pri projektiranju, izvedbi in
vzdrževanju sistema zaščite pred strelo se smejo namesto ukrepov,
navedenih v tehnični smernici, uporabiti rešitve iz zadnjega stanja gradbene
tehnike, ki zagotavlja vsaj enako stopnjo varnosti, kot projekt pripravljen z
uporabo tehnične smernice.
(2) Ukrepi iz prejšnjega odstavka
pomenijo uporabo zadnjega stanja gradbene tehnike v skladu s predpisi, ki
urejajo graditev. Izpolnjenost zahtev po tem pravilniku se v takem primeru
zagotovi v skladu z 12. členom tega pravilnika.
(3) Ne glede na prvi odstavek tega
člena je treba v vseh primerih uporabiti metodologijo analize tveganja pred
udarom strele iz tehnične smernice in ukrepe iz tehnične smernice, navedene v
7. in 10. členu tega pravilnika.
7. člen
(prvi pregled sistema)
(1) Izvajalec pregleda mora za novo
izvedene sisteme zaščite pred strelo v prisotnosti odgovornega nadzornika za
električne inštalacije po končanih delih opraviti pregled, preskus in meritve
vgrajenega sistema zaščite pred strelo.
(2) Pri dejanjih, navedenih v
prejšnjem odstavku, se preverita skladnost sistema s tem pravilnikom in njegova
varnost ter sestavi zapisnik na način, kot je to določeno v tehnični smernici.
Zapisnik je obvezna priloga dokazila o zanesljivosti objekta, kot je ta določen
v predpisih, ki urejajo graditev objektov.
(3) Naloge, povezane s pregledi
sistemov iz prvega odstavka tega člena in 9. člena tega pravilnika, smejo
opravljati le posamezniki s pridobljeno nacionalno poklicno kvalifikacijo za
pregledovanje električnih inštalacij v skladu z Zakonom o nacionalnih poklicnih
kvalifikacijah (Uradni list RS, št. 1/07 – uradno prečiščeno besedilo).
(4) Državljan države članice Evropske
unije, Evropskega gospodarskega prostora in Švicarske konfederacije (v
nadaljevanju: državljan države članice EU) sme opravljati naloge, povezane s
pregledi sistemov iz prvega odstavka tega člena in 9. člena tega pravilnika, če
izpolnjuje pogoje, določene v Zakonu o postopku priznavanja kvalifikacij
državljanom držav članic Evropske unije za opravljanje reguliranih poklicev
oziroma reguliranih poklicnih dejavnosti v Republiki Sloveniji (Uradni list RS,
št. 21/02 in 92/07).
(5) Državljan države, ki ni država
članica EU, sme opravljati naloge, povezane s pregledi sistemov iz prvega
odstavka tega člena in 9. člena tega pravilnika, če izpolnjuje pogoje iz
tretjega odstavka tega člena.
8. člen
(delovanje in vzdrževanje)
(1) Po izdanem uporabnem dovoljenju
mora lastnik stavbe zagotavljati pravočasno in pravilno izvedbo vseh dejanj,
potrebnih za varno delovanje in s tem povezano vzdrževanje vgrajenega sistema,
kot je to določeno v tem pravilniku. Lastnik stavbe mora v načrt vzdrževanja
stavbe v skladu s predpisi, ki urejajo vzdrževanje stavb, vnesti tudi pravila
za uporabo in vzdrževanje sistema zaščite pred strelo, na podlagi katerih je
omogočeno le‑te vzdrževati v skladu z zahtevami tega pravilnika.
(2) Če ima večstanovanjska ali
nestanovanjska stavba upravnika, mora le‑ta v okviru svojih pooblastil prevzeti
skrb za izvedbo in evidentiranje dejanj iz prejšnjega odstavka.
(3) Naloge, povezane z vzdrževanjem
sistema, smejo opravljati le tisti izvajalci, ki smejo pri graditvi stavb
izvajati sisteme zaščite pred strelo v skladu s predpisi o graditvi objektov.
9. člen
(redni in izredni pregledi)
(1) Pregledi kot del zagotavljanja
varnega delovanja sistema zaščite pred strelo obsegajo vizualni pregled,
preskuse in meritve vgrajenega sistema, vključno s tistimi deli električnih
inštalacij, ki so s tem sistemom neločljivo povezani.
(2) Redni pregled sistema zaščite pred
strelo je treba izvesti vsaki 2 leti pri zaščitnih nivojih I in II ter vsaka 4
leta pri zaščitnih nivojih III in IV.
(3) V stavbah, kjer se skladiščijo
eksplozivi oziroma ki imajo prostore s potencialno eksplozivno atmosfero po
predpisih, ki urejajo protieksplozijsko zaščito, je treba redni pregled izvesti
enkrat na leto, vizualni pregled pa vsakih 6 mesecev.
(4) Pri sistemih zaščite pred strelo,
ki so izpostavljeni ekstremnim vplivom okolja oziroma velikim mehanskim
obremenitvam in so zato v projektni dokumentaciji opredeljeni kot kritični, je
treba redni pregled izvesti enkrat na leto.
(5) Izredni pregled se opravi po
vsakem direktnem udaru strele v sistem zaščite pred strelo, po poškodbah
oziroma posegih, vključno z rekonstrukcijo sistema zaščite pred strelo, ki
lahko vplivajo na njegovo varnost.
10. člen
(obseg pregledov in zapisnik)
(1) Pri pregledih, navedenih v prejšnjem
členu, se preveri varnost vgrajenega sistema in sestavi zapisnik, kot je to
določeno v tehnični smernici. Če izvajalec pregleda ugotovi nepravilnosti na
sistemu zaščite pred strelo, ki predstavljajo ali bi lahko predstavljale
nevarnost, v zapisnik vnese predlog potrebnih ukrepov za sanacijo stanja.
(2) Lastnik stavbe je dolžan
pristojnemu inšpekcijskemu organu iz 13. člena tega pravilnika dati na vpogled
vso dokumentacijo, povezano s preverjanjem sistema zaščite pred strelo. Po
pregledu sistema in predložene dokumentacije, lahko inšpektor odredi potrebne
inšpekcijske ukrepe v skladu s predpisi, ki urejajo graditev objektov,
energetiko, požarno varnost oziroma varnost in zdravje pri delu.
IV. PROJEKTNA DOKUMENTACIJA
11. člen
(navedba podlage za projektiranje)
(1) Odgovorni projektant mora v
tehničnem poročilu načrta električnih inštalacij in električne opreme projekta
za pridobitev gradbenega dovoljenja in v njegovi vodilni mapi (v prilogi 1, v
obrazcu 0.4, v točki »Druge klasifikacije«) izrecno navesti, ali je načrt
izdelan na podlagi tehnične smernice ali na podlagi 6. člena tega pravilnika.
(2) Načrt iz prejšnjega odstavka mora
glede sistema zaščite pred strelo obsegati:
-      
zaščitni nivo stavbe,
-      
varnostne in ločilne razdalje kovinskih mas,
-      
tloris streh in videze stavb z glavnimi
mrežami,
-      
zunanji sistem zaščite pred strelo – lovilno
mrežo, odvode in sistem ozemljil,
-      
notranji sistem zaščite pred strelo –
neposredne galvanske povezave s preseki in predvidene namestitve SPD,
-      
velikost ozemljilne upornosti s potrebnimi
izračuni,
-      
vrste ozemljil in merilnih stikov (npr. trak,
obroč, temeljsko ozemljilo),
-      
vse priključke kovinskih mas z definiranimi
zbiralkami za izenačitev potencialov,
-      
vrsto in položaj povezav s sosednjimi objekti
(npr. voda, plin, elektrika, informatika, varovanje),
-      
sistem zaščite pred previsokimi napetostmi
dotika in koraka in
-      
ostale podatke, ki so pomembni za inštalacijo
oziroma sistem zaščite pred strelo – LPS (npr. izoliran sistem).
12. člen
(obveznost revizije)
(1) Revizija projekta za pridobitev
gradbenega dovoljenja je, poleg v primerih, navedenih v Zakonu o graditvi
objektov (Uradni list RS, št. 102/04 – uradno prečiščeno besedilo, 14/05 –
popr., 92/05 – ZJC‑B, 111/05 – odl. US, 93/05 – ZVMS, 120/06 – odl. US in
126/07), obvezna tudi takrat, kadar projektant sistem zaščite pred strelo v
manj zahtevni stavbi projektira v skladu s 6. členom tega pravilnika in se
opravi po postopku in z udeleženci, ki so določeni v zakonu, ki ureja graditev
objektov.
(2) Predmet revizije iz prejšnjega
odstavka je izključno kontrola brezhibnosti tistih delov načrta električnih
instalacij in električne opreme v projektu za pridobitev gradbenega dovoljenja,
s katerimi se dokazuje, da predloženi projekt glede sistema zaščite pred strelo
izpolnjuje zahteve tega pravilnika z najmanj enakovredno ravnjo, kot če bi bila
uporabljena tehnična smernica in v njej navedeni dokumenti.
(3) V povzetek revizijskega poročila v
smislu predpisa, ki ureja projektno dokumentacijo, odgovorni revident vnese le
tiste podatke, ki so bistveni za obseg revizije iz prejšnjega odstavka. S
podpisom revizijskega poročila potrdi le to, da iz njegove revizije izhaja, da
projekt izpolnjuje zahteve tega pravilnika.
V. INŠPEKCIJSKI NADZOR
13. člen
(inšpekcijski nadzor)
(1) Nadzor nad izvajanjem določb tega
pravilnika opravljajo inšpektorji, pristojni za energetiko.
(2) Ne glede na prejšnji odstavek
nadzor nad gradnjo in vzdrževanjem sistema zaščite pred strelo z vidika požarne
varnosti v skladu s predpisi, ki urejajo požarno varnost stavb, opravljajo inšpektorji,
pristojni za varstvo pred požarom. Nadzor nad izvajanjem tega pravilnika v
delovnem okolju glede uporabe in vzdrževanja ter rednih in izrednih pregledov
sistemov zaščite pred strelo v smislu 8. do 10. člena tega pravilnika
opravljajo inšpektorji, pristojni za varnost in zdravje pri delu.

Priloga 1: Tehnični predpisi o strelovodih
Priloga 2: Karta in tabela največjih vrednosti gostote
strel

Pravilnik o zaščiti stavb pred delovanjem
strele (Uradni list RS, št. 28/09)
vsebuje naslednje prehodne in končne določbe:
»VI. PREHODNE IN KONČNE DOLOČBE
14. člen
(poklicna
kvalifikacija)
Do vzpostavitve nacionalne poklicne
kvalifikacije za pregledovanje električnih inštalacij iz tretjega odstavka
7. člena tega pravilnika, vendar najkasneje do 31. decembra 2011,
smejo naloge povezane s pregledi sistemov zaščite pred strelo opravljati le
posamezniki s pridobljenim ustreznim potrdilom o usposobljenosti za
pregledovanje električnih inštalacij v skladu s predpisi, ki urejajo
gospodarske zbornice. Seznam posameznikov s pridobljenim potrdilom o
usposobljenosti je objavljen na spletni strani ministrstva, pristojnega za
graditev.
15. člen
(obstoječe
stavbe)
(1) Določbe 8. do 10. člena tega
pravilnika se uporabljajo tudi za stavbe z vgrajenimi sistemi zaščite pred
strelo, ki so bile zgrajene pred uveljavitvijo tega pravilnika.
(2) Redni pregled sistemov zaščite
pred strelo za stavbe iz prejšnjega odstavka je treba izvesti v:
-      
roku, ki ni daljši od 2 let, v stavbah, pri
katerih je ozemljitev sistema zaščite pred strelo povezana z ozemljitvijo
energetskih naprav,
-      
roku, ki ni daljši od 4 let, v vseh drugih
stavbah.
(3) Prvi redni pregled sistemov
zaščite pred strelo v stavbah iz prvega odstavka tega člena je treba izvesti
najkasneje do 1. januarja 2011.
16. člen
(prehodno
obdobje)
(1) Projektanti in izvajalci gradbenih
del morajo opravljanje svojega dela uskladiti z določbami tega pravilnika
najpozneje do 1. januarja 2010.
(2) Ne glede na prejšnji odstavek se
lahko načrt električnih inštalacij projekta za pridobitev gradbenega dovoljenja,
za katerega je bila pogodba sklenjena do 1. januarja 2010, izdela v skladu
s predpisom iz 17. člena tega pravilnika, pri čemer mora odgovorni projektant v
tehničnem poročilu načrta električnih inštalacij, kjer je vključen sistem
zaščite pred strelo, izrecno navesti, da je pri projektiranju uporabil predpise
iz tega člena.
(3) Ne glede na prvi odstavek tega
člena morajo biti načrti električnih inštalacij v preostalih vrstah projektne
dokumentacije izdelani v skladu s predpisi, ki so bili upoštevani pri izdelavi
projekta iz prejšnjega odstavka.
(4) Ne glede na prvi odstavek tega
člena morajo biti izvedena dela izvajalcev gradbenih del v skladu s predpisi,
ki so bili upoštevani pri izdelavi dokumentacije iz prejšnjega odstavka.
(5) Ne glede na drugi do četrti
odstavek tega člena se po 31. decembru 2010 sme zahtevi za izdajo
gradbenega dovoljenja priložiti samo projekt, izdelan v skladu s tem
pravilnikom.
17. člen
(prenehanje
uporabe)
Z dnem uveljavitve tega pravilnika preneha
veljati Pravilnik o tehničnih predpisih o strelovodih (Uradni list SFRJ,
št. 13/68 in Uradni list RS, št. 52/00 – ZGPro), uporablja pa se do
1. januarja 2010.
18. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o zaščiti
stavb pred delovanjem strele (Uradni list RS, št. 2/12) spreminja 14. člen pravilnika tako,
da se glasi:
»14. člen
(potrdilo o
usposobljenosti)
Poleg posameznikov s pridobljeno nacionalno
poklicno kvalifikacijo za pregledovanje električnih inštalacij iz tretjega
odstavka 7. člena tega pravilnika smejo do 31. decembra 2014 naloge povezane s
pregledi sistemov zaščite pred strelo opravljati tudi posamezniki, ki so do 31.
decembra 2011 pridobili potrdilo o usposobljenosti za pregledovanje električnih
inštalacij in s tem o zaščiti stavb pred delovanjem strele v skladu s predpisi,
ki urejajo gospodarske zbornice.«;
ter vsebuje naslednjo končno določbo:
»2. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.