I. SPLOŠNE DOLOČBE
1. člen
Ta pravilnik določa način preskušanja izdelkov
in snovi, ki v svojem končnem stanju prihajajo v stik, so v stiku ali so
namenjeni za stik z živili (v nadaljnjem besedilu: materiali in izdelki) ter
metodologijo priprave vzorca za meritev in izvedbo meritev prehajanja (v
nadaljnjem besedilu: migracije) določenih snovi iz materialov in izdelkov v
skladu z:
-      
Direktivo Sveta z dne 19. decembra 1985 o določitvi seznama modelnih
raztopin za preskušanje migracije sestavin polimernih materialov in izdelkov,
namenjenih za stik z živili (UL L št. 372 z dne 31. 12. 1985, str. 14), zadnjič
spremenjeno z Direktivo Komisije 2007/19/ES z dne 30. marca 2007 o spremembi
Direktive 2002/72/ES o polimernih materialih in izdelkih, namenjenih za stik z
živili, in Direktive Sveta 85/572/EGS o določitvi seznama modelnih raztopin za
preskušanje migracije sestavin polimernih materialov in izdelkov, namenjenih za
stik z živili (UL L št. 91 z dne 31. 3. 2007, str. 17) (v nadaljnjem besedilu:
Direktiva 85/572/EGS);
-      
Direktivo Komisije 93/8/EGS z dne 15. marca 1993 o spremembi Direktive Sveta
82/711/EGS o določitvi temeljnih pravilih za preskušanje migracije sestavin
polimernih materialov in izdelkov, namenjenih za stik z živili (UL
L št. 90 z dne 14. 4. 1993, str. 22);
-      
Direktivo Komisije 97/48/ES z dne 29. julija 1997 o drugi spremembi
Direktive Komisije 82/711/EGS o določitvi temeljnih pravil za preskušanje
migracije sestavin polimernih materialov in izdelkov, namenjenih za stik z
živili (UL L št. 222 z dne 12. 8. 1997, str. 10);
-      
Direktivo Sveta z dne 30. januarja 1978 o približevanju zakonodaje držav
članic o materialih in izdelkih, ki vsebujejo monomere vinilklorida in so
namenjeni za stik z živili (UL L št. 44 z dne 15. 2. 1978, str. 15);
-      
Direktivo Komisije z dne 8. julija 1980 o določitvi analiznih metod
Skupnosti za uradni nadzor vsebnosti monomera vinilklorida v materialih in
izdelkih, namenjenih za stik z živili (UL L št. 213 z dne 16. 8. 1980, str.
42);
-      
Direktivo Komisije z dne 29. aprila 1981 o določitvi analiznih metod
Skupnosti za uradni nadzor vinilklorida, ki prehaja iz materialov in izdelkov v
živila (UL L št. 167 z dne 24. 6. 1981, str. 6);
-      
Direktivo Komisije 2002/72/ES z dne 6. avgusta 2002 o polimernih
materialih in izdelkih, namenjenih za stik z živili (UL L št. 220 z dne 15. 8.
2002, str. 18), zadnjič spremenjeno z Direktivo Komisije 2008/39/ES z dne 6.
marca 2008 o spremembi Direktive 2002/72/ES o polimernih materialih in
izdelkih, namenjenih za stik z živili (UL L št. 63 z dne 7. 3. 2008, str. 6; v nadaljnjem
besedilu: Direktiva 2008/39/ES) (v nadaljnjem besedilu: Direktiva 2002/72/ES).
2. člen
Skupine materialov in izdelkov so materiali
in izdelki iz Priloge I Uredbe Evropskega parlamenta in Sveta (ES) št.
1935/2004 z dne 27. oktobra 2004 o materialih in izdelkih, namenjenih za stik z
živili, in o razveljavitvi direktiv 80/590/EGS in 89/109/EGS (UL L št. 338 z
dne 13. 11. 2004, str. 4).
3. člen
Preskusi migracije so preskusi, pri katerih
se materiale in izdelke pri določenih pogojih preskusa izpostavi živilu ali
ustrezno izbranim modelnim raztopinam in se nato izmerijo koncentracije
izločenih posameznih snovi (specifična migracija) ali skupin snovi (celotna
migracija). 
Izmerjene koncentracije izločenih
posameznih ali skupin snovi se primerjajo z mejnimi vrednostmi za specifično
ali celotno migracijo, kakor so opredeljene v Pravilniku o polimernih
materialih in izdelkih, namenjenih za stik z živili (Uradni list RS, št. 65/08).
Celotna in specifična migracija snovi
materialov in izdelkov v živilo ali modelno raztopino ne sme presegati mejnih
vrednosti, ki so opredeljene v pravilniku iz prejšnjega odstavka.
II. POSAMEZNE SKUPINE MATERIALOV IN IZDELKOV
Materiali in izdelki iz plastične mase
4. člen
Preverjanje skladnosti migracije sestavin
materialov in izdelkov iz plastične mase v živila z mejnimi vrednostmi
migracije je treba opraviti v najbolj skrajnih pogojih, kar zadeva čas in
temperaturo, ki jih je mogoče predvideti v dejanski uporabi. 
Preverjanje skladnosti migracije z mejnimi
vrednostmi migracije v modelnih raztopinah za živila je treba opraviti s
preskusi migracije v skladu z osnovnimi pravili iz priloge I, ki je sestavni
del tega pravilnika. 
Osnovna pravila za preskušanje celotne in
specifične migracije za materiale in izdelke so opisana v prilogi II, ki je
sestavni del tega pravilnika. 
Preverjanje skladnosti specifične migracije
z migracijskimi mejnimi vrednostmi v modelnih raztopinah za živila ni potrebno,
če je mogoče ugotoviti, da so izpolnjene zahteve skladnosti glede celotne
migracije.
5. člen
Celotna in specifična migracija iz
materialov in izdelkov iz plastične mase, določena po postopkih iz priloge II,
se izraža v mg/kg. 
V naslednjih primerih se celotna in
specifična migracija iz prejšnjega odstavka izraža v mg/dm2: 
a) 
izdelki, ki so posode ali so primerljivi s
posodami, ali se lahko napolnijo in imajo prostornino manj kot 500 mililitrov
(ml) ali več kot 10 litrov (l); 
b) 
folije, filmi ali druge snovi, ki jih ni mogoče
napolniti, ali pri katerih ni mogoče oceniti razmerja med njihovo površino in
količino živila, ki je v stiku s površino. 
V primerih iz prejšnjega odstavka se mejne
vrednosti iz prilog II, III, IV in V Direktive 2002/72/ES, kakor so bile
spremenjene z Direktivo Komisije 2007/19/ES z dne 30. marca 2007 o spremembi
Direktive 2002/72/ES o polimernih materialih in izdelkih, namenjenih za stik z
živili, in Direktive 85/572/EGS o določitvi seznama modelnih raztopi za
preskušanje migracije sestavin polimernih materialov in izdelkov, namenjenih za
stik z živili (UL L št. 91 z dne 31. 3. 2007, str. 17), ki so izražene v mg/kg,
delijo z dogovorjenim faktorjem pretvorbe 6.
6. člen
Koncentracija monomera vinil klorida v
materialih in izdelkih ne sme presegati 1 mg/kg končnega izdelka. 
Vinil klorid ne sme prehajati v živila, ki
so ali so bila v stiku z njim, v koncentraciji, ki je zaznavna z metodo, ki
ustreza naslednjim merilom: 
1.    
vsebnost vinil klorida v materialih in izdelkih in vinil klorid, ki
prehaja iz materialov in izdelkov v živila, se določa s plinsko kromatografijo,
z uporabo “head space” tehnike; 
2.    
za namen določanja vinil klorida, ki prehaja iz materialov in izdelkov v
živila, mora biti meja detekcije uporabljene metode najmanj 0,01 mg/kg; 
3.    
vinil klorid, ki prehaja iz materialov in izdelkov v živila, se
praviloma določa v živilih. Če določitev vinil klorida v nekaterih živilih
zaradi tehničnih vzrokov ni mogoča, se dovoli določitev s pomočjo modelnih
raztopin za ta živila. 
Analitska metoda za določanje vsebnosti
vinil klorida v materialih in izdelkih, ki so namenjeni za stik z živili je
opisana v prilogi III, ki je sestavni del tega pravilnika. 
Analitska metoda za določanje vinil
klorida, ki prehaja iz materialov in izdelkov v živila je opisana v prilogi IV,
ki je sestavni del tega pravilnika.
Keramični materiali in izdelki
7. člen
(prenehal
veljati)
8. člen
Migracijski preskus dud, tolažilnih dud in
grizal o migraciji N-nitrozaminov in N-nitrozabilnih snovi se izvede tako, da
se upoštevajo osnovna pravila iz priloge V, ki je sestavni del tega pravilnika.
Vzorec dud ali tolažilnih dud ali grizal se
sestavijo iz ustreznega števila posameznih kosov izdelka.

Priloga
I: Osnovna pravila za izvajanje migracijskih preskusov za materiale in izdelke
iz plastične mase 
Priloga
II: Osnovna pravila za preskušanje celotne in specifične migracije za materiale
in izdelke iz plastične mase
Priloga
III: Analitska metoda za določanje vsebnosti monomere vinil klorida v
materialih in izdelkih, ki so namenjeni za stik z živili
Priloga
IV: Analitska metoda za določanje vinil klorida, ki iz materialov in izdelkov
prehaja v živila
Priloga
V: Osnovna pravila za določanje migracije N-nitrozaminov in N-nitrozabilnih
snovi ter analitski postopki za določanje migracije
Priloga VI: (prenehala
veljati)

Pravilnik o preskušanju izdelkov in snovi, ki
prihajajo v stik z živili (Uradni list RS, št. 131/03)
vsebuje naslednjo končno določbo:
»9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o keramičnih izdelkih, namenjenih za
stik z živili (Uradni list RS, št. 38/06) vsebuje naslednjo končno določbo:
»7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o preskušanju izdelkov in snovi, ki prihajajo v stik z živili
(Uradni list RS, št. 65/08) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.