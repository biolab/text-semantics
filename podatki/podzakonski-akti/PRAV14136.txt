1. SPLOŠNA DOLOČBA
1. člen
Ta pravilnik določa način merjenja in razvrščanja po
dimenzijah, kakovosti in namenu rabe gozdnih lesnih sortimentov iz gozdov v
lasti Republike Slovenije (v nadaljnjem besedilu: GLS) za namen njihove
prodaje.
2. MERJENJE GLS
2. člen
(1) Merjenje dolžin okroglega lesa se izvaja z merilnimi
instrumenti. Meri se najkrajša dolžina med paralelnima prerezoma na obeh koncih
sortimenta, ki sta pravokotna na vzdolžno os sortimenta in ki zajemata celoten
prerez sortimenta. Pri ročnem merjenju dolžin se pri hlodih z zasekom v tem
delu za paralelni prerez upošteva sredina strehe zaseka ali mesto, kjer je
dolžina med prerezoma najkrajša. Dolžina se izraža v metrih, zaokroženo navzdol
na eno decimalno mesto.
(2) V primeru uporabe ali prodaje po nominalnih dolžinah se
izmerjena dolžina zaokroži navzdol na najbližjo nominalno dolžino. Če je
prisotna dvojna krivost okroglega lesa, se meri dolžino po delih, ki so ravni,
ali pa imajo enojno krivost.
3. člen
(1) Merjenje premera hlodov se izvaja z merilnimi
instrumenti. Premer se pri hlodih določa brez skorje. Če merjenje premera hloda
vključuje skorjo, se skorja odšteje. Dvojno debelino skorje, ki se odšteje od
premera, se lahko izmeri na posameznem hlodu, lahko se uporabi orientacijsko
vrednost dvojne debeline ali vrednost iz raziskav ali pa se jo določi na
podlagi sporazuma s kupcem. Orientacijske vrednosti dvojnih debelin skorje za
glavne drevesne vrste v Republiki Sloveniji, glede na premer hloda s skorjo, so
v Prilogi 1, ki je sestavni del tega pravilnika. Odštevanje skorje od premera s
skorjo je dopustno tudi z zmanjšanjem ploščine kroga s srednjim premerom s
skorjo na podlagi uporabe odstotnih deležev skorje, ki izhajajo iz raziskav ali
pa se jih določi na podlagi sporazuma s kupcem.
(2) V primeru merjenja s premerko je mesto merjenja premera
hloda na polovici nominalne dolžine hloda, nadmera se ne upošteva. Če je na tem
mestu odebelitev ali druga deformacija, se premer meri pred in za deformacijo.
V primeru merjenja z merilnimi sistemi z elektronsko merilno napravo se srednji
premer določa na sredini sortimenta v pasu 20 cm, kjer morata biti najmanj dve
poziciji merjenja.
(3) V primeru merjenja s premerko se pri hlodih, ki imajo
srednji premer večji od 19 centimetrov, izvede dve meritvi, ki sta pravokotni
druga na drugo in po možnosti predstavljata največji in najmanjši premer na
mestu merjenja. Posamezni meritvi se zaokrožita navzdol na centimeter natančno,
srednji premer hloda pa se določi tako, da se povprečni premer dveh meritev
zaokroži navzdol na centimeter natančno. V primeru merjenja s premerko se pri
hlodih, ki imajo srednji premer do 19 centimetrov, izvede le ena vodoravna
meritev. Premer se izrazi v centimetrih, zaokroženo navzdol.
(4) V primeru merjenja hlodov z merilnimi sistemi z
elektronsko merilno napravo se za določitev srednjega premera upošteva tisti
par pravokotnih navzdol zaokroženih premerov, kjer je vsota pravokotnih
premerov najmanjša, srednji premer hloda pa se določi tako, da se povprečni
premer dveh meritev zaokroži navzdol na centimeter natančno.
(5) Srednji premer okroglega lesa za celulozo in plošče ter
okroglega lesa za kurjavo se meri na sredini sortimenta. V primeru merjenja s
premerko se izvede ena vodoravna meritev. Premer se izrazi v centimetrih,
zaokroženo navzdol. Če merjenje premera vključuje skorjo, se to ne odšteje.
(6) Za ostale sortimente se pravila merjenja srednjega
premera določijo v internih specifikacijah pravne osebe, ki gospodari z gozdovi
v lasti Republike Slovenije.
4. člen
(1) Volumen okroglega lesa se določi po formuli:
V = (π / 4 ) x d2 x l x (0,0001),
pri čemer je:
V – volumen v kubičnih metrih na dve
ali tri decimalke natančno; 
d – srednji premer v centimetrih;
l – dolžina v metrih, v skladu z 2.
členom tega pravilnika;
π- število ‘’PI’’.
(2) Če okrogli les vsebuje dva ali več različnih sortimentov,
se volumen ugotavlja za vsak posamezni sortiment posebej.
(3) Za izvajanje kontrolnih meritev se lahko uporabljajo tudi
drugi načini določanja volumna, ki se določijo v internih specifikacijah pravne
osebe, ki gospodari z gozdovi v lasti Republike Slovenije.
5. člen
(1) Volumen zložaja sortimentov okroglega lesa se določi z
zmnožkom povprečne višine, širine in dolžine zložaja.
(2) Volumen nasutja lesnih sekancev v transportni prikolici
se določi z zmnožkom povprečne višine, širine in dolžine nasutja.
(3) Maso GLS se meri s tehtanjem, izraža pa se v kilogramih
ali tonah, in sicer kot masa lesa v dobavljenem stanju ali kot masa absolutno
suhega lesa. Preračun v maso absolutno suhega lesa se izvede s pomočjo
faktorja, ki se izračuna na podlagi ugotovljene vlažnosti v vzorcih lesa v
dobavljenem stanju.
6. člen
Količina GLS se izraža v enotah, določenih v Prilogi 2, ki je
sestavni del tega pravilnika.
7. člen
Premer in dolžina kosov okroglega lesa, masa GLS, volumen
zložajev okroglega lesa ter volumen nasutja lesnih sekancev iz 5. člena tega
pravilnika se merijo z ročnimi ali elektronskimi merilnimi instrumenti, ki
izpolnjujejo tehnične in meroslovne zahteve zakona, ki ureja meroslovje in na
njegovi podlagi izdanih predpisov.
3. RAZVRŠČANJE GLS
8. člen
GLS se razvrščajo po:
-       
drevesnih vrstah in njihovih skupinah,
-       
dimenzijah,
-       
namenu rabe in
-       
kakovosti.
9. člen
Za razvrščanje GLS po drevesnih vrstah in njihovih skupinah
se uporabljajo tržna imena in tržne skupine gozdnih drevesnih vrst, ki so
navedene v Prilogi 3, ki je sestavni del tega pravilnika.
10. člen
Po dimenzijah se lahko razvršča samo okrogel les. Razvrščanje
se izvaja na podlagi srednjega premera na način, kot je naveden v Prilogi 4, ki
je sestavni del tega pravilnika.
11. člen
(1) GLS se razvrščajo po namenu rabe v:
-       
hlodovino,
-       
les za celulozo in plošče,
-       
drug okrogel industrijski (tehnični) les in
-       
les za kurjavo.
(2) Hlodovina je okrogel les, ki se uporablja za proizvodnjo
žaganega lesa (vključno z železniškimi pragovi) in furnirja.
(3) Les za celulozo in plošče je ves okrogel les, razen
hlodov, ki se uporablja za proizvodnjo celuloze, ivernih plošč in vlaknenih
plošč.
(4) Drug okrogel industrijski oziroma tehnični les je okrogel
les, ki se uporablja predvsem za drogove, pilote, stebre, ograje, jamske
opornike, pridobivanje tanina, destilacijo, vžigalice in lesno galanterijo.
(5) Les za kurjavo je les iz debla in vej, ki se uporablja
kot gorivo.
12. člen
(1) Pri razvrščanju GLS po kakovosti se upošteva kvarni vpliv
napak lesa, ki se ugotavljajo oziroma merijo na zunanjosti GLS, kot je to
določeno v Prilogi 5, ki je sestavni del tega pravilnika.
(2) Za razvrščanje GLS po kakovosti z dimenzijskimi zahtevami
se uporabljajo kakovostni razredi, določeni v Prilogi 6, ki je sestavni del
tega pravilnika.
4. KONČNI DOLOČBI
13. člen
Z dnem uveljavitve tega pravilnika preneha veljati Pravilnik
o merjenju in razvrščanju gozdnih lesnih sortimentov iz gozdov v lasti
Republike Slovenije (Uradni list RS, št. 30/17).
14. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-399/2020/26
Ljubljana, dne 22. decembra 2020
EVA 2020-2330-0121
Dr. Jože Podgoršek
minister
za kmetijstvo, gozdarstvo in
prehrano

Priloga
1: Orientacijske vrednosti dvojne debeline skorje v odvisnosti od premera
okroglega lesa za hlode smreke, jelke in bukve 
Priloga
2: Uporaba enot za določitev količine GLS 
Priloga
3: Tržna imena drevesnih vrst 
Priloga
4: Razvrščanje okroglega lesa po dimenzijah 
Priloga
5: Merjenje kvarnega vpliva napak lesa 
Priloga
6: Razvrščanje GLS po kakovosti z dimenzijskimi zahtevami