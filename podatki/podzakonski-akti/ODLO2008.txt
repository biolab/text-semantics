1. člen
S tem odlokom se začasno prepoveduje javni prevoz potnikov v
Republiki Sloveniji zaradi zajezitve in obvladovanja epidemije COVID-19.
2. člen
(1) Na ozemlju
Republike Slovenije se prepove izvajanje javnega linijskega prevoza potnikov,
stalnega izvenlinijskega prevoza potnikov, občasnega prevoza potnikov in
javnega železniškega prevoza potnikov v notranjem prometu.
(2) Ne glede na
prejšnji odstavek so avtotaksi prevozi dovoljeni, če voznik avtotaksi vozila
pred vstopom novega potnika poskrbi za ustrezno dezinfekcijo delov vozila, ki
so redno v fizičnem stiku s potnikom.
(3) Ne glede na prvi
odstavek tega člena so posebni linijski prevozi dovoljeni, če organizator in
izvajalec zagotovita ustrezno zaščitno opremo za vozno osebje, ureditev vozila
in ustrezno dezinfekcijo delov voznega sredstva, v skladu s priporočili za
preprečevanje okužbe z virusom SARS-CoV-2 Nacionalnega inštituta za javno
zdravje. Potniki morajo ves čas vožnje nositi zaščitno obrazno masko. Vozilo je
lahko zasedeno do največ ene tretjine registriranih sedežev.
(4) Iz omejitev po tem
členu so izvzete vse oblike prevozov, ki so potrebne za intervencijske službe
in druge nujne službe javnega sektorja. Pri teh prevozih za ustrezno zaščito
voznikov in potnikov poskrbita njihov organizator in izvajalec.
(5) Morebitne druge
izjeme odobri minister, pristojen za infrastrukturo.
3. člen
(1) Prepove se prevoz oseb z nihalnimi žičnicami,
vzpenjačo in krožno kabinskimi žičnicami.
(2) Prepoved iz prejšnjega odstavka ne velja v primerih
nujne oskrbe, medicinske pomoči, zaščite in reševanja in za osebe, ki so pred
uveljavitvijo tega odloka opravile prevoz z napravami iz prejšnjega odstavka in
se vračajo nazaj po uveljavitvi tega odloka.
(3) Morebitne druge izjeme odobri minister, pristojen za
infrastrukturo.

Odlok o začasni prepovedi in omejitvah javnega
prevoza potnikov v Republiki Sloveniji (Uradni list RS, št. 24/20) vsebuje naslednji končni določbi:
»4. člen
Prepovedi in omejitve iz tega odloka veljajo do prenehanja
razlogov zanje, kar ugotovi vlada s sklepom, ki ga objavi v Uradnem listu.
5. člen
Ta odlok začne veljati 16. marca 2020 ob 00.00 uri.«.

Odlok o spremembi Odloka o začasni prepovedi
in omejitvah javnega prevoza potnikov v Republiki Sloveniji (Uradni list RS,
št. 54/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati 20. aprila
2020.«.