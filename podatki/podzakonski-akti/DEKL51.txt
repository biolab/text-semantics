Ob upoštevanju IV. poglavja Deklaracije o zunanji
politiki Republike Slovenije (Uradni list RS, št. 53/15), ki določa nosilno
vlogo Državnega zbora pri oblikovanju stališč do vseh zunanjepolitičnih
vprašanj;
izhajajoč iz vrednot slovenske osamosvojitve in
državnosti, Ustave Republike Slovenije, vrednot Evropske unije, načel Ustanovne
listine Organizacije združenih narodov in Deklaracije o zunanji politiki
Republike Slovenije, ki kot temeljne cilje zunanje politike Republike Slovenije
določa mir, varnost in politično stabilnost v sosedstvu in Evropi ter širše v
svetu;
ob poudarjanju zavezanosti Republike Slovenije k
spoštovanju človekovih pravic, demokraciji in vladavini prava;
ob podpori suverenosti, neodvisnosti in ozemeljski
celovitosti ter nedotakljivosti mednarodno priznanih meja Ukrajine;
ob zavedanju, da je varna in stabilna Ukrajina ter
širša vzhodna soseščina Evropske unije v strateškem interesu Republike
Slovenije, Evropske unije ter mednarodnega miru in varnosti;
DRŽAVNI ZBOR REPUBLIKE SLOVENIJE:
1.     
obsoja vojaško agresijo, ki jo Ruska federacija izvaja nad
Ukrajino in ki pomeni najhujšo kršitev mednarodnega prava, vključno z Ustanovno
listino Organizacije združenih narodov, Helsinško sklepno listino, Memorandumom
iz Budimpešte ter Pariško listino za novo Evropo. Napad na Ukrajino je tudi
napad na svobodo, demokracijo, vladavino prava, mir in varnost v najbližji
soseščini Evropske unije;
2.     
obsoja pomoč Belorusije pri nudenju pomoči Ruski federaciji za
izvajanje agresije nad Ukrajino;
3.     
obsoja priznanje pokrajin Doneck in Lugansk kot neodvisnih
republik s strani Ruske federacije;
4.     
izraža solidarnost z ukrajinskim narodom, ki ima edini pravico,
da izbere svoj ustavni, družbeni in politični okvir, svojo zunanjepolitično
usmeritev in odločitve glede članstva v mednarodnih organizacijah ter obenem
izraža globoko sožalje glede vseh nedolžnih žrtev te agresije;
5.     
poziva Rusko federacijo k takojšnjemu brezpogojnemu spoštovanju
mednarodnega prava oboroženih spopadov in k omogočanju neoviranega dostopa
humanitarne pomoči vsem, ki jo potrebujejo;
6.     
poziva Rusko federacijo, da takoj preneha s sovražnostmi na
ozemlju Ukrajine, umakne svoje vojake in oborožitev z ozemlja Ukrajine in s tem
prepreči nadaljnje žrtve in razseljevanje oseb ter uničujoče posledice tako za
ukrajinski narod kot tudi za državljane Ruske federacije;
7.     
poziva vse vpletene strani, naj si prizadevajo za mirno reševanje
konflikta preko diplomatskih poti, saj je politični dialog, ki temelji na spoštovanju
temeljnih demokratičnih vrednot, edino sredstvo za dosego trajnega miru;
8.     
izraža podporo do sedaj sprejetim mednarodnim sankcijam zoper
Rusko federacijo in Belorusijo;
9.     
izraža podporo evropski perspektivi Ukrajine, njeni prošnji za
članstvo v EU in obravnavi te prošnje po posebnem postopku s ciljem sprejetja
jasnega načrta z jamstvom članstva do leta 2030 ob izpolnitvi potrebnih
pogojev;
10.  
pozdravlja in podpira takojšen začetek preiskave Situacije v
Ukrajini s strani tožilstva Mednarodnega kazenskega sodišča na podlagi
naznanitve 39 držav pogodbenic;
11.  
poziva Vlado Republike Slovenije, da nadaljuje z aktivnostmi za
nudenje humanitarne pomoči Ukrajini; da podpira aktivnosti v mednarodni
skupnosti, usmerjene v vzpostavitev pogovorov med ukrajinsko in rusko stranjo;
da ob nadaljevanju sovražnosti podpre mednarodne sankcije proti Ruski
federaciji; da zaščiti slovenski informacijski prostor pred morebitnimi
dezinformacijami, kibernetski prostor in infrastrukturo pa pred kibernetskimi
napadi s strani Ruske federacije;
12.  
pooblašča predsednika Državnega zbora, da o pričujoči deklaraciji
obvesti predsednika Republike Slovenije, predsednika Vlade Republike Slovenije,
predsednico Evropskega parlamenta, predsednika Evropskega sveta in predsednico
Evropske komisije.
Št. 007-01/22-4/13
Ljubljana, dne 9. marca 2022
EPA 2570-VIII
Državni zbor
Republike Slovenije
Igor Zorčič
predsednik