I. SPLOŠNE DOLOČBE
1. člen
(vsebina)
Ta pravilnik določa minimalno kakovost in označevanje sadnih
sokov in nekaterih podobnih izdelkov (v nadaljnjem besedilu: izdelki),
namenjenih prehrani ljudi, v skladu z Direktivo Sveta 2001/112/ES z dne 20.
decembra 2001 o sadnih sokovih in nekaterih podobnih proizvodih, namenjenih za
prehrano ljudi (UL L št. 10 z dne 12. 1. 2002, str. 58), zadnjič spremenjeno z
Direktivo Komisije 2009/106/ES z dne 14. avgusta 2009 o spremembi Direktive
Sveta 2001/112/ES o sadnih sokovih in nekaterih podobnih proizvodih, namenjenih
za prehrano ljudi (UL L št. 212 z dne 15. 8. 2009, str. 42).
2. člen
(izrazi)
Posamezni izrazi, uporabljeni v tem pravilniku, imajo
naslednji pomen: 
1.     
sadje so vse vrste sadja, razen paradižnika; 
2.     
sadna kaša ali pire je izdelek, ki lahko fermentira, a ni fermentiran,
pridobljen s pasiranjem užitnega dela sadeža, celega ali olupljenega, skupaj s
sokom; 
3.     
zgoščena sadna kaša je izdelek, pridobljen iz sadne kaše, kateri se s
fizikalnimi postopki odvzame določen del vsebovane vode; 
4.     
sadna pulpa ali sadne celice so nefermentiran izdelek, pridobljen iz
užitnih delov nepasiranih sadežev iste vrste, skupaj s sokom. Pri sadežih
citrusov sadno pulpo tvorijo ovojnice soka iz endokarpa; 
5.     
zgoščena izdelka sta zgoščeni sadni sok in zgoščena sadna kaša; 
6.     
sladkorji za proizvodnjo: 
a)   
sadnih nektarjev so: 
-   sladkorji, ki izvirajo
iz sadja, 
-   sladkorji, opredeljeni
v predpisu, ki ureja sladkorje, namenjene za prehrano ljudi, 
-   fruktozni sirup; 
b)   
sadnih sokov iz zgoščenih sadnih sokov so: 
-   sladkorji, opredeljeni
v predpisu, ki ureja sladkorje, namenjene za prehrano ljudi, 
-   fruktozni sirup; 
c)   
sadnih sokov so: 
-   sladkorji, navedeni v
prejšnjem odstavku, z največ 2% vode; 
7.     
med je izdelek, opredeljen v predpisu, ki ureja med.
II. VRSTE IZDELKOV
3. člen
(sadni sok)
(1) Sadni sok je nefermetiran izdelek, ki je pridobljen iz
ene ali več vrst zdravih in zrelih sadežev, svežih ali zamrznjenih, in ima
barvo, aromo ter okus, značilne za sok sadja, iz katerega je proizveden. 
(2) Sadni sok iz citrusov se pridobiva samo iz mesnatega dela
plodu. 
(3) Ne glede na prejšnji odstavek se lahko sadni sok iz
limete pridobiva iz celega plodu s tehnološkimi postopki, pri katerih preide
čim manj sestavin zunanjega dela plodu v sok.
4. člen
(zgoščeni sadni sok)
Zgoščeni sadni sok je izdelek, pridobljen tako, da se sadnemu
soku iz ene ali več vrst sadja s fizikalnimi postopki odvzame določen del
vsebovane vode. Če je izdelek namenjen končnemu potrošniku, je treba odvzeti
najmanj 50% vode.
5. člen
(sadni sok iz zgoščenega sadnega soka)
(1) Sadni sok iz zgoščenega sadnega soka je izdelek,
pridobljen tako, da se zgoščenemu sadnemu soku ponovno dodajo voda, ki mu je
bila odvzeta med zgoščevanjem, arome ter, če je primerno, sadna pulpa, izločene
iz soka med postopkom njegove proizvodnje ali proizvodnje sadnega soka iste vrste.
Voda, ki se v skladu s tem odstavkom ponovno doda zgoščenemu sadnemu soku, mora
imeti ustrezne kemijske, mikrobiološke in organoleptične lastnosti, ki
zagotavljajo značilno kakovost sadnega soka. 
(2) Sadni sok iz zgoščenega sadnega soka mora imeti organoleptične
in analitske lastnosti, ki so najmanj enakovredne lastnostim povprečne vrste
sadnega soka, proizvedenega iz sadja iste vrste v skladu s prvim odstavkom 3.
člena tega pravilnika. 
(3) Najmanjše stopnje vrednosti Brix za sadne sokove iz
zgoščenih sadnih sokov so navedene v Prilogi 1, ki je sestavni del tega
pravilnika.
6. člen
(sadni sok v prahu)
Sadni sok v prahu je dehidrirani sadni sok, pridobljen tako,
da se sadnemu soku iz ene ali več vrst sadja s fizikalnimi postopki odvzame
vsebovana voda.
7. člen
(sadni nektar)
(1) Sadni nektar je nefermentiran izdelek, pridobljen z
dodatkom vode, sladkorjev oziroma medu izdelkom, navedenim v 3., 4. ali 5.
členu tega pravilnika, sadni kaši, zgoščeni sadni kaši ali mešanici teh
izdelkov. 
(2) Poleg zahtev iz prejšnjega odstavka mora sadni nektar
izpolnjevati tudi zahteve, navedene v Prilogi 2, ki je sestavni del tega
pravilnika. 
(3) Sadnemu nektarju je dovoljeno dodati do 20% sladkorjev
oziroma medu glede na skupno maso končnega izdelka. 
(4) Pri proizvodnji sadnih nektarjev brez dodanega sladkorja
oziroma z nizko energijsko vrednostjo se lahko sladkorje deloma ali v celoti
nadomesti s sladili v skladu s predpisi, ki urejajo aditive za živila. 
(5) Ne glede na določbe prvega, tretjega in četrtega odstavka
tega člena je lahko sadni nektar proizveden tudi brez dodatka sladkorja, medu
oziroma sladil. V teh primerih je za proizvodnjo sadnega nektarja dovoljena
uporaba sadja, navedenega v II. in III. točki Priloge 2 in marelic. 
(6) Sadje iz prejšnjega odstavka se za proizvodnjo sadnega
nektarja lahko uporabi posamezno ali kot mešanica sadja.
III. DOVOLJENE SESTAVINE, OBDELAVE IN SNOVI
8. člen
(splošno)
(1) Pri proizvodnji izdelkov se lahko uporabijo samo
sestavine, obdelave in snovi, določene s tem pravilnikom. 
(2) Ne glede na določbo prejšnjega odstavka je izdelkom
dovoljeno dodajati aditive v skladu s predpisi, ki urejajo aditive za živila.
9. člen
(vitamini in minerali)
Izdelkom je dovoljeno dodajanje vitaminov in mineralov v
skladu s predpisom, ki ureja označevanje hranilne vrednosti živil.
10. člen
(dovoljene sestavine)
(1) Sadnemu soku in sadnemu soku iz zgoščenega sadnega soka
se lahko ponovno doda aromo in sadno pulpo, izločeni med postopkom proizvodnje
tega sadnega soka. Sadnemu soku iz zgoščenega sadnega soka se lahko v skladu s
prvim odstavkom 5. člena tega pravilnika ponovno doda tudi aromo in sadno
pulpo, izločeni med postopkom proizvodnje sadnega soka iste vrste. 
(2) Grozdnemu soku se smejo ponovno dodati soli vinske
kisline. 
(3) Izdelkom iz 3., 4. in 5. člena tega pravilnika, razen
hruškovemu in grozdnemu soku, je pod pogojem, da skupna količina dodanega
sladkorja za uravnavanje kislosti in dosladkanje ne presega 150 g na liter
soka, dovoljeno dodajati sladkorje: 
-       
za uravnavanje kislosti, pri čemer količina dodanih sladkorjev, izražena
kot suha snov, ne sme presegati 15 g na liter soka; 
-       
za dosladkanje, pri čemer količina dodanih sladkorjev, izražena kot suha
snov, ne sme presegati 150 g na liter soka. 
(4) Izdelkom je za uravnavanje kislosti dovoljeno dodajati
limonin sok oziroma zgoščen limonin sok do 3 g na liter soka, izražen kot
anhidrid citronske kisline. 
(5) Prepovedano je istemu sadnemu soku hkrati dodajati
sladkorje in limonin sok, zgoščen ali nezgoščen, oziroma snovi za nakisanje,
dovoljene s predpisi, ki urejajo aditive za živila. 
(6) Izdelkom je dovoljeno dodajati ogljikov dioksid.
11. člen
(dovoljene obdelave in snovi)
(1) Pri proizvodnji izdelkov so dovoljene naslednje obdelave:
-       
mehanski postopki ekstrakcije; 
-       
običajni fizikalni postopki, vključno z ekstrakcijo vode (difuzija) iz
užitnega dela sadežev, razen pri grozdju, za proizvodnjo zgoščenih sadnih
sokov, pod pogojem, da tako proizvedeni zgoščeni sadni sokovi ustrezajo
zahtevam iz 4. člena tega pravilnika; 
-       
pri grozdnemu soku, kjer je bilo grozdje obdelano z žveplovim dioksidom,
je dovoljeno razžveplanje s fizikalnimi postopki pod pogojem, da skupna
količina SO(2) v končnem izdelku ne presega 10 mg/l. 
(2) Pri proizvodnji izdelkov so dovoljene naslednje snovi: 
-       
pektolitični encimi; 
-       
proteolitični encimi; 
-       
amilolitični encimi; 
-       
užitna želatina; 
-       
tanin; 
-       
bentonit; 
-       
silikonski aerogel; 
-       
oglje; 
-       
kemično inertna filtracijska sredstva in sredstva za pospeševanje
sedimentacije (npr. perlit, diatomejska zemlja, celuloza, netopni poliamidi, polivinilpolipirolidon,
polistiren), ki ustrezajo zahtevam predpisov, ki urejajo snovi in predmete,
namenjene za stik z živili; 
-       
kemično inertne snovi za adsorbcijo, ki ustrezajo zahtevam predpisov, ki
urejajo snovi in predmete, namenjene za stik z živili, in se uporabljajo za
znižanje vsebnosti limonoida in naringina v soku citrusov, ne da bi se opazno
spremenila vsebnost limonoidnih glukozidov, kislin, sladkorjev (vključno z
oligosaharidi) ali mineralnih snovi.
IV. OZNAČEVANJE
12. člen
(splošno)
Izdelki morajo biti označeni v skladu s predpisom, ki ureja
splošno označevanje predpakiranih živil, in s tem pravilnikom.
13. člen
(pogoji za označevanje)
Izdelki morajo glede označevanja izpolnjevati naslednje
pogoje: 
1.     
imena izdelkov, navedena v 3. do 7. členu tega pravilnika, se
uporabljajo samo za izdelke iz navedenih členov in za njihovo poimenovanje v
prometu. Imena določenih izdelkov se lahko nadomestijo s posebnimi
poimenovanji, navedenimi v Prilogi 3, ki je sestavni del tega pravilnika. Ta
poimenovanja se smejo uporabiti v jeziku in pod pogoji, opredeljenimi v Prilogi
3; 
2.     
če je izdelek iz ene vrste sadja, se beseda »sadni« nadomesti z imenom
sadja; 
3.     
imena izdelkov, proizvedenih iz dveh ali več vrst sadja, morajo biti
dopolnjena z navedbo uporabljenih vrst sadja po padajočem vrstnem redu glede na
volumsko vsebnost sadnih sokov ali sadnih kaš. Navedba uporabljenih vrst sadja
se lahko pri izdelkih, proizvedenih iz treh ali več vrst sadja, nadomesti z
navedbo števila vrst uporabljenega sadja, z izrazom »več vrst sadja« ali s
podobnim besedilom; 
4.     
določbe prejšnje točke se ne uporabljajo za limonin sok, ki se doda
izdelkom v skladu s četrtim odstavkom 10. člena tega pravilnika; 
5.     
pri sadnih sokovih, ki so sladkani z dodatkom sladkorja, mora ime
izdelka vsebovati besedo »sladkan« ali »z dodatkom sladkorja«, ki ji sledi
navedba največje količine dodanega sladkorja, izračunane kot suha snov in
izražene v gramih na liter; 
6.     
pri vrnitvi izdelkov v njihovo prvotno stanje s pomočjo snovi, ki so za
to neobhodno potrebne, sestavin, uporabljenih v ta namen, na označbi ni treba
navesti; 
7.     
če je sadnemu soku dodana sadna pulpa, mora biti to navedeno na označbi;
8.     
mešanica sadnega soka in sadnega soka iz zgoščenega sadnega soka ter
sadni nektar, ki je izdelan v celoti ali delno iz enega ali več zgoščenih
izdelkov, morata imeti na označbi navedene besede »iz zgoščenega(nih) soka(ov)«
ali »delno iz zgoščenega(ih) soka(ov)«. Ta navedba mora biti v istem vidnem
polju kot ime izdelka in mora dobro izstopati iz ozadja, z jasno vidnimi črkami;
9.     
pri sadnih nektarjih mora označba navajati najmanjšo vsebnost sadnega
soka, sadne kaše ali mešanice teh sestavin s podatkom »Sadni delež najmanj:
...%«. Ta navedba mora biti v istem vidnem polju kot ime izdelka.
14. člen
(označevanje zgoščenega sadnega soka)
Označba zgoščenega sadnega soka, ki ni namenjen končnemu
potrošniku, mora vsebovati podatek o prisotnosti in količini dodanih sladkorjev
ali limoninega soka oziroma snovi za nakisanje v skladu s predpisi, ki urejajo
aditive za živila. Ta podatek mora biti naveden na embalaži, na etiketi na
embalaži ali v spremnem dokumentu.
15. člen
(neto količina)
Nazivna oziroma neto količina izdelkov, način označevanja
neto količine in dovoljeni negativni odstotek neto količin predpakiranih
izdelkov morajo biti v skladu s predpisom, ki ureja predpakirane izdelke.
V. PREHODNI IN KONČNA DOLOČBA
16. člen
(prehodno obdobje)
Izdelki, ki so pridobljeni oziroma izdelani in označeni v
skladu z določbami, veljavnimi do uveljavitve tega pravilnika, ter dani na trg
do 1. januarja 2012, se lahko tržijo do prodaje zalog.
17. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o kakovosti sadnih sokov in določenih istovrstnih izdelkov (Uradni list RS, št.
31/04).
18. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-216/2010
Ljubljana, dne 15. decembra 2010
EVA 2010-2311-0022
mag. Dejan Židan l.r. 
Minister 
za kmetijstvo, gozdarstvo in prehrano

Priloga
1: Najmanjše stopnje vrednosti brix za sadne sokove iz zgoščenih sadnih sokov
Priloga
2: Zahteve za sadne nektarje
Priloga
3: Posebna poimenovanja določenih izdelkov