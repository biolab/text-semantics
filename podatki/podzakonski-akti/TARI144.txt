1. člen
Ta začasna tarifa določa višino in način izračunavanja
avtorskega honorarja za uporabo zaščitenega repertoarja Združenja skladateljev
in avtorjev za zaščito avtorske pravice Slovenije (v nadaljevanju: Združenje
SAZAS) za prenose glasbenih videospotov preko interneta končnim uporabnikom.
2. člen
Definicije pojmov po tej tarifi: 
'Repertoar Združenja SAZAS' – repertoar Združenja SAZAS
zajema vsa domača in tuja glasbena (že objavljena) neodrska dela z besedilom
ali brez, ki so zaščitena z ZASP in jih ščiti Združenje SAZAS na podlagi 147.
člena ZASP in na podlagi pogodb o vzajemnem zastopanju s tujimi avtorskimi
društvi. Združenju SAZAS je bilo z odločbo št. 800-3/96 z dne 12. 3. 1998 Urada
Republike Slovenije za intelektualno lastnino izdano dovoljenje za kolektivno
uveljavljanje avtorskih pravic na delih s področja glasbe. 
'Uporabniki' – so končni uporabniki, ki izvedejo prenos
glasbenega videospota s tem, da izberejo glasbeni videospot, ki ga ponuja
ponudnik ter ga prenesejo in shranijo na opremo za lastno uporabo. Končni
uporabnik pridobi pravico do zasebne uporabe glasbenih del, pridobljenih na ta
način. 
'Glasbeni videospot' – je katerokoli avdiovizualno delo,
znotraj katerega je reproducirano eno avtorsko glasbeno delo, bodisi kot živa
izvedba, bodisi kot posnetek ali kakršnakoli druga vizualna ponazoritev
glasbenega dela, ki spada v repertoar Združenja SAZAS.
3. člen
Pri določanju višine te tarife se upoštevajo zlasti celotni
bruto prihodek, ki se doseže z uporabo avtorskega dela, ali, če to ni mogoče,
celotni bruto stroški, povezani s to uporabo, pomen avtorskega dela za
dejavnost uporabnika, razmerje med varovanimi in nevarovanimi avtorskimi deli,
ki so uporabljena, razmerje med pravicami, ki se upravljajo kolektivno ali
individualno, posebna zahtevnost kolektivnega upravljanja pravic zaradi
določene uporabe avtorskih del, in primerljivost predlagane tarife s tarifami
istovrstnih kolektivnih organizacij v drugih, predvsem sosednjih, državah
Evropske skupnosti, ob upoštevanju bruto domačega proizvoda na prebivalca v
enoti kupne moči.
4. člen
a)    
Nadomestilo za prenose glasbenih videospotov na ozemlju Republike
Slovenije znaša 6,80 % prodajne
cene prenosa (brez DDV), kolikor uporabnik prenese en glasbeni videospot. 
b)    
Nadomestilo za prenose glasbenih videospotov na ozemlju Republike
Slovenije znaša 6,80 % prodajne
cene prenosa (brez DDV), kolikor uporabnik prenese več glasbenih videospotov v
enem samem prenosu (bundle track prenos). 
c)    
Minimalno nadomestilo za prenos glasbenega videospota na ozemlju
Republike Slovenije znaša 0,07 EUR (brez DDV) na posamezno glasbeno delo, ki
sodi v zaščiten repertoar Združenja SAZAS. 
d)    
Minimalno nadomestilo za prenos glasbenega videospota na ozemlju
Republike Slovenije znaša 0,0435 EUR (brez DDV) na posamezno glasbeno delo,
kolikor je prenesenih več videospotov v enem prenosu (bundle track prenos), ki
sodijo v zaščiten repertoar Združenja SAZAS.
5. člen
Pogoji iz te tarife veljajo do sklenitve skupnega sporazuma
med Združenjem SAZAS in reprezentativnim združenjem uporabnikov.
6. člen
Ta tarifa začne veljati z dnem objave v Uradnem listu
Republike Slovenije.
Predsednik Upravnega odbora 
Združenja SAZAS 
Matjaž Zupan l.r.