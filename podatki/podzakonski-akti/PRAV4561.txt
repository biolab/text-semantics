I. SPLOŠNE DOLOČBE
1. člen
(1) Ta pravilnik v skladu z Direktivo Sveta 97/43/Euratom z
dne 30. junija 1997 o varstvu zdravja posameznikov pred nevarnostjo
ionizirajočega sevanja zaradi izpostavljenosti sevanju v zdravstvu in o
razveljavitvi Direktive 84/466/EURATOM (UL L št. 180 z dne 9. 7.
1997, str. 22) določa splošna načela in ureja varstvo pacientov in drugih oseb,
izpostavljenih ionizirajočim sevanjem v zdravstvu in se nanaša na naslednja
področja: 
a)    
izpostavljenost pacientov zaradi medicinske diagnostike in/ali
zdravljenja, 
b)    
izpostavljenost posameznikov v okviru poklicnih preventivnih
zdravstvenih pregledov, 
c)    
izpostavljenost posameznikov v okviru programov zgodnje diagnostike, 
d)    
izpostavljenost zdravih oseb ali pacientov prostovoljcev, ki sodelujejo
v programih diagnostičnega ali terapevtskega medicinskega oziroma
biomedicinskega raziskovanja, 
e)    
izpostavljenost oseb v okviru pravno-medicinskih postopkov. 
(2) Ta pravilnik se nanaša tudi na izpostavljenost
posameznikov, ki zavestno in prostovoljno, izven okvira svojega poklica,
pomagajo pri negi in skrbi za udobje pacientov in drugih oseb, ki so
izpostavljeni ionizirajočim sevanjem v zdravstvu.
II. POJMOVNIK
2. člen
(1) V tem pravilniku uporabljeni pojmi imajo naslednji pomen:
-       
Obsevanost pacienta: doza ionizirajočega sevanja, ki jo prejme pacient
ali druga oseba izpostavljena ionizirajočim sevanjem v zdravstvu. 
-       
Dozimetrija: določitev obsevanosti pacienta ali drugega posameznika,
izpostavljenega ionizirajočim sevanjem v zdravstvu. 
-       
Imetnik dovoljenja: vsaka fizična ali pravna oseba, ki ima dovoljenje za
izvajanje sevalne dejavnosti oziroma dovoljenje za uporabo vira ionizirajočega
sevanja v radiološkem objektu. 
-       
Inšpekcijski pregled: pregled, s katerim inšpektorji ministrstva,
pristojnega za zdravje, preverijo skladnost izvajanja sevalnih dejavnosti,
radioloških postopkov in uporabljane opreme ali radioloških objektov z veljavnimi
predpisi s področja varstva pred ionizirajočimi sevanji. 
-       
Izvajalec radiološkega posega: oseba, ki izvede radiološki poseg. 
-       
Napotena oseba: pacient ali druga oseba, ki jo na radiološki poseg
napoti napotni zdravnik. 
-       
Ocenjevanje in preverjanje postopkov izvedbe radiološkega posega:
sistematični pregled izvedbe radiološkega posega s primerjavo postopkov posega
z dogovorjenimi standardi dobre radiološke prakse. Namen ocenjevanja in
preverjanja je dvig kakovosti oskrbe pacienta oziroma namena oziroma cilja
posega. Kadar se ugotovijo pomanjkljivosti postopkov ali so na voljo novejši
standardi, je potrebno izvedbo posega spremeniti oziroma prilagoditi tem
standardom. 
-       
Poklicni preventivni zdravstveni pregledi: preventivni zdravstveni
pregledi določenih kategorij delavcev, ki so v svojem delovnem okolju
izpostavljeni škodljivim vplivom ionizirajočih sevanj. 
-       
Preverjanje kakovosti: načrtovanje, usklajevanje in izvajanje vseh
postopkov namenjenih vzdrževanju ali izboljšanju kakovosti. Preverjanje
kakovosti je del sistema zagotavljanja kakovosti in obsega nadzor, ocenjevanje
in vzdrževanje zahtevanih nivojev tistih značilnosti delovanja opreme, ki jih
je mogoče določiti, meriti in nadzirati. 
-       
Radiodiagnostični: ki se nanaša na in vivo diagnostično nuklearno medicino,
medicinsko diagnostično radiologijo in radiologijo v dentalni medicini. 
-       
Radiološki: ki se nanaša na vsak poseg, ki vključuje izpostavljenost
pacientov ali drugih oseb ionizirajočim sevanjem v zdravstvu, to so
radiodiagnostični ali radioterapevtski posegi, intervencijsko-diagnostična ali
terapevtska radiologija in načrtovanje v radiologiji.
-       
Radiološki objekt: postavitev radiološke opreme. 
-       
Radiološka praksa: praktična izvedba radiološkega posega, vključno z
vsemi potrebnimi spremljajočimi dejanji, kot so: uporaba oziroma rokovanje z
radiološko opremo, ocena in izbira tehničnih in fizikalnih parametrov posega
vključno s prejeto dozo sevanja, umerjanje in vzdrževanje opreme, priprava in
aplikacija radiofarmakov, razvijanje filmov. 
-       
Radioterapevtski: ki se nanaša na radioterapijo ali nuklearno medicino
za terapevtske namene. 
-       
Škoda za zdravje: klinično ugotovljivi škodljivi učinki ionizirajočega
sevanja na posameznikih ali njihovih potomcih, ki se lahko pojavijo takoj ali
po določenem času. Če gre za stohastične učinke sevanja, ki se lahko pojavijo
šele po določenem času, škodo izrazimo z verjetnostjo pojavljanja teh učinkov. 
-       
Zdravnik, odgovoren za radiološki poseg: zdravnik oziroma doktor
dentalne medicine, ki je pooblaščen, da prevzame odgovornost za to, da bo
poseg, pri katerem se uporablja ionizirajoče sevanje, izveden na način, ki je
za pacienta najmanj škodljiv, a še doseže želene rezultate.
-       
Zgodnja diagnostika: izvajanje radioloških posegov v radioloških
objektih z namenom zgodnjega odkrivanja bolezni pri rizičnih skupinah
prebivalstva.
-       
Intervencijski radiološki poseg: minimalno invaziven diaskopsko
nadzorovan poseg z uporabo rentgenske svetlobe, namenjen diagnostiki ali
zdravljenju.
(2) Drugi pojmi, uporabljeni v tem pravilniku, imajo enak
pomen kot pojmi, opredeljeni v zakonu o varstvu pred ionizirajočimi sevanji in
jedrski varnosti.
III. NAČELA VARSTVA PACIENTOV IN DRUGIH OSEB PRED
IONIZIRAJOČIMI SEVANJI V ZDRAVSTVU
Upravičenost
3. člen
(1) Radiološki poseg je upravičen, če je pričakovana skupna korist
zaradi posega večja od tveganja oziroma škode zaradi posega. 
(2) Pri presoji o upravičenosti je potrebno upoštevati: 
a)    
namen in cilje diagnostičnega ali terapevtskega posega, 
b)    
skupno predvideno korist za posameznika oziroma družbo, 
c)    
škodo za zdravje, ki jo obsevanost lahko povzroči in 
d)    
učinkovitost, dostopnost in tveganje drugih razpoložljivih tehnik
oziroma posegov, ki ne vključujejo obsevanosti pacienta ali je ta manjša.
4. člen
(1) Pozornost pri presoji upravičenosti radioloških posegov
je potrebno posvetiti predvsem: 
a)    
vsem novim vrstam radioloških posegov, še preden so na splošno privzeti
v prakso, 
b)    
vsem obstoječim radiološkim posegom, ki jih je potrebno ponovno
preveriti, kadarkoli se pojavijo novi pomembni dokazi o njihovi učinkovitosti
ali posledicah, ki jih lahko povzročajo, 
c)    
obsevanosti zaradi biomedicinskih ali medicinskih raziskav, ki jih mora
preveriti in odobriti pristojna etična komisija, 
d)    
posegom, pri katerih ni neposredne koristi za zdravje izpostavljene
osebe in posegom, ki se izvajajo zaradi pravno-medicinskih indikacij. 
(2) V primeru izpostavljenosti iz drugega odstavka 1. člena
tega pravilnika mora biti pričakovana skupna korist, upoštevajoč pri tem
neposredne zdravstvene koristi za pacienta in koristi teh oseb, večja od škode
za zdravje teh oseb, ki jo izpostavljenost sevanju lahko povzroči.
5. člen
V primerih, pri katerih radiološki poseg ni upravičen, je v
posebnih okoliščinah lahko upravičen, vendar je upravičenost potrebno oceniti
in utemeljiti za vsak posamezen primer posebej.
6. člen
(1) Napotni zdravnik, ki predpiše radiološki poseg, mora za
vsako napoteno osebo vnaprej oceniti upravičenost posega, pri čemer upošteva
cilje posega, predvideno raven obsevanosti zaradi posega in individualne
posebnosti napotene osebe, kot so vrsta, oblika in stanje bolezni, starost,
spol, stopnja ogroženosti življenja in zdravja, pričakovana korist zanj ter
možne škodljive posledice posega. 
(2) Pri napotitvi osebe na preiskave ali zdravljenje si
morata napotni zdravnik in zdravnik, odgovoren za poseg, prizadevati pridobiti
in preučiti ustrezne diagnostične informacije in/ali drugo medicinsko
dokumentacijo, pomembno za načrtovanje posega, da bi se izognila nepotrebni
obsevanosti pacienta.
7. člen
(1) Zdravnik, odgovoren za radiološki poseg, odobri radiološki
poseg, če ugotovi, da je ta upravičen in da namena oziroma cilja posega ne bi
bilo mogoče doseči na drug, manj tvegan način. 
(2) Zdravnik, odgovoren za radiološki poseg, ob upoštevanju
namena oziroma cilja posega določi takšne pogoje posega, da se ta opravi z
najmanjšo možno obsevanostjo pacienta. 
(3) Zdravnik, odgovoren za radiološki poseg, mora odreči vsak
neupravičen radiološki poseg.
8. člen
Če radiološkega posega ni mogoče upravičiti, se ga ne sme
izvesti.
Optimizacija
9. člen
(1) Obsevanost pri radioloških posegih, razen pri posegih v
radioterapiji, mora biti tako nizka kot je to razumno mogoče doseči, ob
upoštevanju pričakovanih ciljev posega ter ekonomskih in socialnih dejavnikov. 
(2) Obsevanost v radioterapiji mora biti načrtovana za vsakega
pacienta posebej. Obsevanost organov in tkiv izven kliničnih volumnov mora biti
tako nizka, kot je to razumno mogoče doseči, upoštevajoč ekonomske in socialne
dejavnike. Za načrtovanje radioterapije je odgovoren pooblaščeni izvedenec
medicinske fizike.
10. člen
V procesu optimizacije mora zdravnik, odgovoren za radiološki
poseg, ob upoštevanju ekonomskih in socialnih dejavnikov posega: 
a)    
izbirati ustrezno opremo za izvedbo posega, 
b)    
izbrati primerno radiološko prakso, ki vključuje zagotavljanje in preverjanje
kakovosti, 
c)    
zagotoviti stalno raven kakovosti in ustreznosti diagnostičnih
rezultatov ali izidov zdravljenja, 
d)    
oceniti in ovrednotiti prejeto obsevanost pacientov oziroma aktivnosti
vnešenih radiofarmakov z upoštevanjem diagnostičnih referenčnih nivojev.
Diagnostični referenčni nivoji
11. člen
Ob upoštevanju priporočil Evropske unije na tem področju
pripravi ministrstvo, pristojno za zdravje, navodila za uporabo uveljavljenih
diagnostičnih referenčnih nivojev za standardne radiodiagnostične posege iz
točk a), b), c) in e) prvega odstavka 1. člena tega pravilnika, v okviru meril
za napotitve s postopki načrtovanja radioloških posegov.
Biomedicinske in medicinske raziskave
12. člen
(1) Imetnik dovoljenja mora za vsak biomedicinski ali
medicinski raziskovalni projekt, kot je omenjeno v točki d) prvega odstavka 1.
člena tega pravilnika, zagotoviti: 
a)    
da bodo udeležene osebe sodelovale prostovoljno, 
b)    
da bodo udeležene osebe informirane o nevarnostih zaradi
izpostavljenosti sevanju in 
c)    
da bodo izdelane dozne ograde za osebe, pri katerih ni pričakovati
neposredne medicinske koristi zaradi izpostavljenosti sevanju. 
(2) Pri pacientih, ki prostovoljno sodelujejo v poskusnem
diagnostičnem ali terapevtskem posegu in pri katerih je pričakovati
diagnostično ali terapevtsko korist zaradi posega, morata zdravnik, odgovoren
za radiološki poseg, in napotni zdravnik načrtovati nivo prejete doze za
vsakega pacienta posebej.
Pravno-medicinski posegi
13. člen
(1) Pri posegih zaradi pravno-medicinskih indikacij, mora
zdravnik, odgovoren za radiološki poseg, presoditi, da ta ne bo pomembno
vplival na zdravje preiskovane osebe. Pri izvedbi posega pa mora posebno
pozornost posvetiti načelu optimizacije zaščite, kot ga določata 9. in 10. člen
tega pravilnika. 
(2) Pravno-medicinska radiološka preiskava, s katero se
ugotavlja prisotnost tujkov v človekovem telesu, se lahko izvede le na podlagi
suma, da gre za kaznivo dejanje. 
(3) Pravno-medicinska radiološka preiskava, s katero se
ugotavljajo morebitne poškodbe oseb, se lahko izvede le, če zdravnik, odgovoren
za radiološki poseg, presodi, da bi preiskava lahko koristila preiskovani
osebi. 
(4) Pravno-medicinska radiološka preiskava v zavarovalniške
namene se lahko izvede le, če preiskovana oseba vanjo prostovoljno privoli.
Prostovoljna pomoč pri negi in oskrbi pacientov
14. člen
(1) Imetnik dovoljenja mora zagotoviti izdelavo in uporabo
doznih ograd za osebe iz drugega odstavka 1. člena tega pravilnika. 
(2) Osebe iz prejšnjega odstavka mora zdravnik, odgovoren za
radiološki poseg podučiti o sevanju, povezanem z radiološkim posegom, in jim po
potrebi izdati ustrezna pisna navodila.
IV. POGOJI ZA IZVAJANJE RADIOLOŠKIH POSEGOV
Napotni zdravnik in zdravnik, odgovoren za radiološki
poseg
15. člen
(1) Radiološki poseg se lahko izvede, če ga:
-       
predpiše napotni zdravnik in odobri zdravnik, odgovoren za radiološki
poseg, ali
-       
predpiše zdravnik, odgovoren za radiološki poseg.
(2) Zdravnik, odgovoren za radiološki poseg, nosi
klinično odgovornost za izpostavljenost pacienta ionizirajočemu sevanju s
poudarkom na upravičenosti in optimizaciji posega.
(3) Za posamezne vrste radioloških posegov je zdravnik,
odgovoren za radiološki poseg, lahko zdravnik naslednjih specialnosti:
a)    
zdravnik specialist radiolog, pri diagnostičnih posegih v radiologiji, z
izjemo nuklearne medicine,
b)    
zdravnik specialist nuklearne medicine, pri posegih v nuklearni
medicini, vključno z uporabo računalniške tomografije za lokalizacijo in
popravke atenuacije,
c)    
zdravnik specialist radioterapevt, pri posegih v radioterapiji, vključno
z načrtovanjem radioterapije.
(4) Ne glede na prejšnji odstavek so zdravniki,
odgovorni za radiološki poseg, na področju intervencijskih in terapevtskih
posegov, lahko le posamezniki, ki so izkazali ustrezno znanje, usposobljenost
in izkušnje s področja varstva pred sevanji pri teh posegih. Merila za
preverjanje usposobljenosti pripravi in posodablja ministrstvo, pristojno za
zdravje. Pri tem se upoštevajo smernice in priporočila Evropske komisije in
mednarodnih strokovnih združenj s tega področja.
(5) Zdravniki specialnosti, ki niso naštete v tretjem
odstavku tega člena, so lahko odgovorni za radiološke posege na področju
njihove ožje specialnosti, če izkazujejo, da so v okviru njihovega
izobraževanja in usposabljanja pridobili potrebna znanja s področja varstva
pred ionizirajočimi sevanji. Seznam specialnosti in posegov, za katere so
zdravniki te specialnosti lahko zdravniki, odgovorni za radiološki poseg,
pripravi in posodablja ministrstvo, pristojno za zdravje, v sodelovanju z
najvišjimi strokovnimi organi s področij iz tretjega odstavka tega člena. Pri
pripravi in spremembah seznama se upoštevajo smernice in priporočila Evropske
komisije in mednarodnih strokovnih združenj s tega področja.
(6) Imetnik dovoljenja v programu radioloških posegov
navede specializacijo zdravnikov, odgovornih za radiološke posege, oziroma
poimensko navede zdravnike iz četrtega odstavka tega člena, ki bodo nosili
odgovornost za radiološke posege. Ob tem mora imetnik dovoljenja zagotoviti, da
so navedeni zdravniki vzdrževali usposobljenost na področju, za katerega bodo
nosili odgovornost za radiološki poseg.
Izvajalec radiološkega posega
16. člen
(1) Pri izvajanju radioloških posegov mora izvajalec posega
pacienta ustrezno pripraviti na poseg, poseg izvesti skladno s pogoji dobre
radiološke prakse in uporabiti ustrezna sredstva za zaščito pacienta. 
(2) Izvajalec radiološkega posega je lahko: 
-       
zdravnik, odgovoren za radiološki poseg, 
-       
radiološki inženir, 
-       
zdravnik specialist drugih strok, na katerega je zdravnik, odgovoren za
radiološki poseg, prenesel izvedbo ali njen del, če je za delo s temi viri in
za izvajanje ukrepov varstva pred sevanji ustrezno usposobljen in ima dokazila
o tem. 
(3) Pri standardnih diagnostičnih radioloških posegih iz
drugega odstavka 21. člena tega pravilnika, za katere ni potrebno podati ocene
prejetih doz, je lahko izvajalec radiološkega posega, poleg navedenih iz
prejšnjega odstavka tudi oseba, ki ima izobrazbo najmanj VI. stopnje
zdravstvene usmeritve ter je usposobljena za delo z viri sevanj in za izvajanje
ukrepov varstva pred sevanji in ima dokazila o tem. 
(4) Izvajalec radiološkega posega v dentalni medicini je
lahko doktor dentalne medicine ali radiološki inženir.
Pooblaščeni izvedenec medicinske fizike
17. člen
(1) Imetnik dovoljenja mora zagotoviti sodelovanje
pooblaščenega izvedenca s področja medicinske fizike, ki svetuje pri
dozimetriji pacientov oziroma oceni obsevanosti pacientov, optimizaciji,
razvoju, načrtovanju in uporabi radioloških posegov in opreme, zagotavljanju in
preverjanju kakovosti in glede drugih vidikov varstva pred sevanji. 
(2) Način sodelovanja pooblaščenega izvedenca iz prejšnjega
odstavka je odvisen od vrste radioloških posegov: 
a)    
na področju radioterapije mora imetnik dovoljenja zagotoviti, da je
pooblaščeni izvedenec medicinske fizike vključen v proces vsakega
radioterapevtskega posega; 
b)    
na področju terapevtske in diagnostične nuklearne medicine mora
pooblaščeni izvedenec medicinske fizike sodelovati pri načrtovanju postopkov; 
c)    
na ostalih področjih mora biti pooblaščeni izvedenec medicinske fizike
vključen kot svetovalec pri optimizaciji in pri vseh drugih vidikih varstva
pred sevanji iz prejšnjega odstavka.
Izobraževanje in usposabljanje
18. člen
(1) Imetnik dovoljenja zagotavlja, da imajo zdravniki,
odgovorni za radiološki poseg, iz 15. člena tega pravilnika, izvajalci
radioloških posegov iz 16. člena tega pravilnika in pooblaščeni izvedenci
medicinske fizike iz prejšnjega člena ustrezno teoretično in praktično znanje,
usposobljenost za izvajanje radioloških posegov ter si pridobijo ustrezno
dodatno znanje s področja varstva pred sevanji. Ministrstvo, pristojno za
zdravje, v ta namen pripravi primerne učne načrte v skladu s priporočili
Evropske unije in zagotavlja priznavanje ustreznih diplom, potrdil ali
formalnih kvalifikacij. 
(2) Oseba, ki se usposablja za izvajanje radioloških posegov,
lahko radiološki poseg ali del posega izvede pod nadzorom izvajalca radioloških
posegov iz 16. člena tega pravilnika tudi, če za to še ni ustrezno strokovno
usposobljena. 
(3) Imetnik dovoljenja zagotavlja dopolnjevanje in
obnavljanje izobraževanja in strokovnega usposabljanja izvajalcev radioloških
posegov in pooblaščenih izvedencev medicinske fizike tudi po pridobitvi osnovne
izobrazbe. Pred začetkom klinične uporabe novih radioloških tehnik, mora
imetnik dovoljenja zagotoviti, da se bodo vse osebe za izvajanje teh tehnik in
s tem povezanih zahtev varstva pred sevanji ustrezno usposobile. 
(4) Obseg in vsebina teoretičnega in praktičnega znanja ter
pogostost dopolnjevanja in obnavljanja izobraževanja in strokovnega
usposabljanja iz prvega in tretjega odstavka tega člena so podani v programu
zagotavljanja in preverjanja kakovosti radioloških posegov v okviru programa
radioloških posegov. 
(5) Ministrstvo, pristojno za zdravje, si mora prizadevati za
uvedbo predmetov s področja varstva pred sevanji v osnovne učne načrte
medicinskih in stomatoloških izobraževalnih ustanov.
Merila za napotitve
19. člen
Imetnik dovoljenja mora napotnim zdravnikom zagotoviti merila
za napotitve s postopki načrtovanja radioloških posegov, ki morajo vsebovati tudi
podatek o dozi, ki jo pri posegu prejme pacient.
Oprema
20. člen
(1) Radiološki poseg se lahko izvede samo z uporabo opreme,
ki ustreza merilom sprejemljivosti za izbrano vrsto posegov. Če radiološka
oprema ne ustreza merilom sprejemljivosti, imetnik dovoljenja opreme ne sme
uporabljati, dokler pomanjkljivosti niso odpravljene. Imetnik dovoljenja je
dolžan izvesti potrebne ukrepe za odpravo neustreznosti ali pomanjkljivosti
radiološke opreme. 
(2) Merila sprejemljivosti posamezne vrste radiološke opreme
so del programa zagotavljanja in preverjanja kakovosti radioloških posegov v
okviru programa radioloških posegov. Imetnik dovoljenja pri pripravi meril
sprejemljivosti upošteva priporočila Evropske unije s tega področja. 
(3) Nova radiodiagnostična oprema naj, kjer je to izvedljivo,
vključuje naprave ali sisteme, ki izvajalca posega obveščajo o parametrih, ki
vplivajo na obsevanost pacienta med radiološkim posegom.
Postopki
21. člen
(1) Za vse radiološke posege je potrebno pridobiti odobritev
programa radioloških posegov. 
(2) Razen pri izvajanju meritev kostne gostote je za vse
standardne diagnostične radiološke posege v programu radioloških posegov
potrebno podati oceno obsevanosti pacientov. 
(3) Imetnik dovoljenja mora zagotoviti, da se radiološki
posegi izvajajo v skladu s pisnimi postopki. Pisni postopki z navodili za
izvedbo radiološkega posega morajo biti izdelani za standardne radiološke
posege in za vsako radiološko opremo. 
(4) Program zagotavljanja in preverjanja kakovosti
radioloških posegov mora vsebovati pisne postopke iz prejšnjega odstavka.
22. člen
(1) Imetnik dovoljenja mora zagotoviti redno ocenjevanje in
preverjanje izvajanja postopkov radioloških posegov iz prvega odstavka 23.
člena tega pravilnika. Redne strokovne presoje opravi neodvisna komisija, ki jo
na predlog razširjenega strokovnega kolegija s področja, na katerem se opravlja
presoja, potrdi ministrstvo, pristojno za zdravje. V komisiji morajo sodelovati
vsaj predstavnik zdravnikov, odgovornih za radiološke posege, predstavnik
izvajalcev radioloških posegov in predstavnik pooblaščenih izvedencev
medicinske fizike, vsi s področja, na katerem se opravlja presoja. 
(2) Komisija iz prejšnjega odstavka izdela poročilo presoje s
predlogi za odpravo morebitnih pomanjkljivosti, ki ga mora imetnik dovoljenja
posredovati ministrstvu, pristojnemu za zdravje, najpozneje v treh dneh po
prejemu. Ministrstvo, pristojno za zdravje, predpiše roke, v katerih je potrebno
ugotovljene pomanjkljivosti odpraviti. Če pomanjkljivosti niso odpravljene v
predpisanem roku, se dovoljenje odvzame. 
(3) Pogostost ocenjevanja in preverjanja radioloških posegov
iz prvega odstavka tega člena in njihov obseg ter vsebina se določijo v programu
zagotavljanja in preverjanja kakovosti radioloških posegov. 
(4) Ocenjevanje in preverjanje postopkov radioloških posegov
iz prvega odstavka tega člena izvede imetnik dovoljenja najmanj enkrat v petih
letih. 
(5) Ministrstvo, pristojno za zdravje, samo odredi
ocenjevanje in preverjanje radioloških posegov, če: 
-       
so diagnostični referenčni nivoji nenehno preseženi, 
-       
se v okviru inšpekcijskega pregleda ugotovi: 
-   
da se radiološki posegi izvajajo v nasprotju s pisnimi postopki, 
-   
da radiološke posege izvajajo osebe, ki za to niso ustrezno
usposobljene, 
-   
se uporablja oprema, ki ne ustreza merilom sprejemljivosti.
Posebni radiološki posegi
23. člen
(1) Pri posebnih radioloških posegih, kot so: 
a)    
posegi pri otrocih, 
b)    
posegi v programih zgodnje diagnostike in 
c)    
posegi, pri katerih prihaja do večje obsevanosti pacientov kot npr.
radioterapija, interventna radiologija ali računalniška tomografija, 
mora imetnik dovoljenja zagotoviti, da se posegi izvajajo z
uporabo posegom prilagojene radiološke in druge potrebne opreme ter po pisnih
postopkih. 
(2) Pri posegih iz prejšnjega odstavka je potrebno posebno
pozornost posvetiti zagotavljanju in preverjanju kakovosti, vključno z oceno
obsevanosti pacienta oziroma odmerka radiofarmacevtskega preparata. 
(3) Imetnik dovoljenja mora zagotoviti ustrezno dodatno
usposabljanje izvajalcev za izvajanje posegov iz prvega odstavka tega člena.
Varstvo med nosečnostjo in dojenjem
24. člen
(1) Pri ženskah v reproduktivni dobi morata tako napotni
zdravnik kot tudi zdravnik, odgovoren za radiološki poseg, poizvedeti o
morebitni nosečnosti oziroma dojenju. Podatek o nosečnosti ali dojenju mora
napotni zdravnik označiti na napotnici. 
(2) Kadar nosečnosti ni mogoče izključiti, je potrebno
posebno pozornost posvetiti upravičenosti posega in optimizaciji, upoštevajoč
nujnost posega in obsevanost tako matere, kot nerojenega otroka. To je še
posebej pomembno v primeru posegov, ki vključujejo obsevanost abdominalnega ali
medeničnega predela. 
(3) Posegi pri doječih materah v nuklearni medicini zahtevajo
posebno pozornost pri presoji o upravičenosti in optimizaciji, upoštevajoč pri
tem obsevanost tako matere, kot tudi otroka ter nujnost posega. 
(4) Kjer je smiselno in mogoče (npr. čakalnice pred prostori,
v katerih potekajo radiološki posegi), mora imetnik dovoljenja z ukrepi, kot so
obvestila, opozorila ali zloženke, opozoriti ženske, da izvajalca posega
obvestijo o možnosti, da so noseče, ali da dojijo.
Potencialna izpostavljenost sevanju v zdravstvu
25. člen
(1) Imetnik dovoljenja mora zagotoviti vse razumne ukrepe za
zmanjšanje verjetnosti in obsega nesreč oziroma nenamernega ali naključnega
obsevanja med izvajanjem radioloških posegov, pri čemer mora upoštevati tudi ekonomske
in socialne dejavnike. 
(2) Ukrepi iz prejšnjega odstavka so zlasti: 
a)    
priprava navodil za delo ter pisnih postopkov radioloških posegov iz
tretjega odstavka 21. člena tega pravilnika, 
b)    
izvajanje programov zagotavljanja kakovosti iz tretjega odstavka 32.
člena tega pravilnika in 
c)    
upoštevanje meril sprejemljivosti radiološke opreme iz 20. člena tega
pravilnika. 
(3) Zlasti pomembno je preprečevanje nesreč oziroma
nenamernega ali naključnega obsevanja na področju radioterapije, vendar mora
biti ustrezna pozornost namenjena tudi interventni radiologiji in
radiodiagnostiki.
V. RADIOTERAPIJA
26. člen
Potek radioterapije, ki vključuje izbiro vrste radioterapije, določitev doze in
režima obsevanja, lahko predpiše le zdravnik specialist radioterapevt.
27. člen
(1) V primerih terapevtske uporabe radionuklidov, ki se
vnesejo v telo pacienta, mora imetnik dovoljenja ali izvajalec terapevtskega
posega zagotoviti, da pacient oziroma njegov zakoniti zastopnik prejme pisna
navodila o ravnanju preden pacient zapusti zdravstveno ustanovo. 
(2) Pisna navodila iz prejšnjega odstavka morajo pacienta
oziroma njegovega zakonitega zastopnika seznaniti z nevarnostmi ionizirajočega
sevanja in načinom ravnanja, da se, kolikor je to razumno dosegljivo, zmanjša
obsevanost oseb, ki pridejo v stik s pacientom.
VI. DIAGNOSTIČNA IN INTERVENTNA RADIOLOGIJA
28. člen
(1) Za radiološke posege, pri katerih se uporablja
presvetljevanje, se smejo uporabljati le rentgenske naprave z ojačevalci slike
ali podobno tehnologijo. 
(2) Preiskave s presvetljevanjem, pri katerih se ne
uporabljajo avtomatski sistemi za nadzor hitrosti doze, je potrebno omejiti
zgolj na posebej upravičene posege, ki jih v danih pogojih ni mogoče izvesti
drugače.
VII. NUKLEARNA MEDICINA
29. člen
(1) Aktivnost odmerka radiofarmacevtskega preparata, ki se
uporablja za diagnostične ali terapevtske postopke, predpiše zdravnik,
odgovoren za poseg v nuklearni medicini. 
(2) Aktivnosti in pripravo odmerkov radiofarmacevtskih
preparatov iz prejšnjega odstavka sme meriti in pripraviti oseba, ki je za to
strokovno usposobljena. 
(3) Obseg in vsebino strokovne usposobljenosti, ki vključuje tudi
usposobljenost s področja varstva pred sevanji iz drugega odstavka tega člena,
poda imetnik dovoljenja v programu zagotavljanja in preverjanja kakovosti
radioloških posegov.
30. člen
Aktivnost odmerkov radiofarmacevtskih preparatov za terapijo
se določi na podlagi izračuna potrebne doze sevanja in merjenja aktivnosti
odmerka.
31. člen
(1) Imetnik dovoljenja ali izvajalec nuklearnomedicinskega
posega mora zagotoviti, da pacient oziroma njegov zakoniti zastopnik prejme
pisna navodila o ravnanju, preden pacient zapusti zdravstveno ustanovo. 
(2) Pisna navodila iz prejšnjega odstavka morajo pacienta
oziroma njegovega zakonitega zastopnika seznaniti z nevarnostmi ionizirajočega
sevanja in načinom ravnanja, da se, kolikor je to razumno dosegljivo, zmanjša
obsevanost oseb, ki pridejo v stik s pacientom.
VIII. ODGOVORNOST, NADZOR, EVIDENCE
32. člen
(1) Imetnik dovoljenja je odgovoren za izvajanje vseh ukrepov
varstva pred ionizirajočimi sevanji, ki se nanašajo na radiološko opremo in
sevalno dejavnost, za katero je izdano dovoljenje. 
(2) Imetnik dovoljenja mora zagotoviti, da je vsa radiološka
oprema pod natančnim strokovnim nadzorom, ki dokazuje sprejemljivost radiološke
opreme za izvajanje radioloških posegov, za katere se uporablja. Strokovni
nadzor obsega: 
a)    
preskus sprejemljivosti radiološke opreme pred začetkom uporabe v
klinične namene, 
b)    
redne preskuse sprejemljivosti v rokih, ki so določeni v programu
zagotavljanja in preverjanja kakovosti v okviru programa radioloških posegov in
c)    
preskuse sprejemljivosti po vseh posegih na radiološki opremi, ki lahko
vplivajo na njeno delovanje. 
(3) Imetnik dovoljenja mora za radiološko opremo in sevalno
dejavnost, za katero je izdano dovoljenje, zagotoviti izvajanje programa
zagotavljanja kakovosti, vključno s preverjanjem kakovosti in določanjem
obsevanosti pacientov pri posameznih radioloških posegih. 
(4) Imetnik dovoljenja mora voditi ažurno evidenco o
izobrazbi in strokovni usposobljenosti zdravnikov, odgovornih za radiološki
poseg, izvajalcev radioloških posegov in pooblaščenih izvedencev medicinske
fizike. 
(5) Imetnik dovoljenja mora voditi ažurno evidenco o
radiološki opremi v vsakem radiološkem objektu. Evidenca mora vsebovati: 
a)    
seznam radiološke opreme, 
b)    
zapise o servisnih posegih in vzdrževanju opreme, 
c)    
zapise o rednem preskušanju sprejemljivosti radiološke opreme in 
d)    
zapise o preverjanju kakovosti. 
(6) Imetnik dovoljenja mora voditi evidenco o številu in
vrsti izvedenih radioloških posegov, ter poročati ministrstvu, pristojnemu za
zdravje, o izpostavljenosti pacientov zaradi radioloških posegov, na način in v
obsegu, kot je določeno v programu radioloških posegov oziroma vsaj enkrat v
petih letih.
33. člen
Ministrstvo, pristojno za zdravje, mora: 
a)    
preprečiti nepotrebno večanje števila radiološke opreme, 
b)    
zagotoviti izvajanje inšpekcijskih pregledov, s katerimi se zagotovi
izpolnjevanje določil tega pravilnika, 
c)    
voditi evidenco radiološke opreme v uporabi v zdravstvu v Republiki
Sloveniji in 
d)    
zagotoviti oceno obsevanosti celotnega prebivalstva in izpostavljenih
referenčnih skupin prebivalstva, ki je posledica uporabe ionizirajočega sevanja
v zdravstvu.

Pravilnik o pogojih za uporabo virov
ionizirajočih sevanj v zdravstvu (Uradni list RS, št. 111/03) vsebuje naslednje prehodne in
končne določbe:
»IX. PREHODNE IN KONČNE DOLOČBE
34. člen
(1) Zdravstvene ustanove, ki uporabljajo ionizirajoča sevanja
v zdravstvu, morajo v enem letu po uveljavitvi tega pravilnika uskladiti svojo
dejavnost z njegovimi določbami. 
(2) Za zdravnike, ki so na dan uveljavitve tega pravilnika
več kot 10 let opravljali dela zdravnika, odgovornega za radiološki poseg,
velja, da izpolnjujejo pogoje iz 15. člena tega pravilnika. 
(3) Za izvajalce radioloških posegov, ki so na dan uveljavitve
tega pravilnika več kot 10 let opravljali dela izvajalcev radioloških posegov,
velja, da izpolnjujejo pogoje iz 16. člena tega pravilnika.
35. člen
Z dnem uveljavitve tega pravilnika se prenehajo uporabljati: 
-       
pravilnik o pogojih za uporabo virov ionizirajočih sevanj v medicini
(Uradni list SFRJ, št. 40/86 in 10/87); 
-       
določbe 3., 4. in 6. člena pravilnika o strokovni izobrazbi,
zdravstvenih pogojih in zdravstvenih pregledih oseb, ki smejo delati z viri
ionizirajočih sevanj (Uradni list SFRJ, št. 40/86).
36. člen
Ta pravilnik začne veljati osmi dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o pogojih za uporabo virov ionizirajočih sevanj v zdravstvu (Uradni
list RS, št. 75/15) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
Imetnik dovoljenja svojo dejavnost uskladi s tem pravilnikom
v enem letu od dneva njegove uveljavitve.
7. člen
Ta pravilnik začne veljati petnajsti dan po objavi v Uradnem
listu Republike Slovenije.«.