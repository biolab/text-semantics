1. člen
(vsebina)
(1) S to uredbo se ureja zeleno javno
naročanje. Za zeleno javno naročanje šteje naročanje, pri katerem naročnik po
Zakonu o javnem naročanju (Uradni list RS, št. 128/06, 16/08, 19/10 in 18/11; v
nadaljnjem besedilu: ZJN-2) ali Zakonu o javnem naročanju na vodnem,
energetskem, transportnem področju in področju poštnih storitev (Uradni list
RS, št. 72/11 – uradno prečiščeno besedilo; v nadaljnjem besedilu:
ZJNVETPS) naroča blago, storitve ali gradnje, ki imajo v primerjavi z običajnim
blagom, storitvami in gradnjami v celotni življenjski dobi manjši vpliv na
okolje in enake ali boljše funkcionalnosti.
(2) S to uredbo se v pravni red Republike
Slovenije prenašajo:
-      
Direktiva 2009/33/ES Evropskega parlamenta in
Sveta z dne 23. aprila 2009 o spodbujanju čistih in energetsko učinkovitih
vozil za cestni prevoz (UL L št. 120 z dne 15. maja 2009, str. 5) ter
-      
6. člen in del priloge III Direktive 2012/27/EU
Evropskega parlamenta in Sveta z dne 25. oktobra 2012 o energetski
učinkovitosti, spremembi direktiv 2009/125/ES in 2010/30/EU ter razveljavitvi
direktiv 2004/8/ES in 2006/32/ES (UL L št. 315 z dne 14. novembra 2012, str. 1;
v nadaljnjem besedilu: Direktiva 2012/27/EU).
(3) Ta uredba se izda ob upoštevanju
postopka informiranja v skladu z Direktivo 98/34/ES Evropskega parlamenta in
Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne
21. julija 1998, str. 37), nazadnje spremenjeno z Direktivo Sveta
2006/96/ES z dne 20. novembra 2006 o prilagoditvi nekaterih direktiv na področju
prostega pretoka blaga zaradi pristopa Bolgarije in Romunije (UL L št. 336
z dne 20. decembra 2006, str. 81).
2. člen
(namen)
Namen te uredbe je zmanjšati negativen
vpliv na okolje z javnim naročanjem okoljsko manj obremenjujočega blaga,
storitev in gradenj in dajanje zgleda zasebnemu sektorju ter potrošnikom.
3. člen
(pomen v uredbi uporabljenih izrazov)
Izrazi, uporabljeni v tej uredbi in
prilogah, ki so njen sestavni del, imajo naslednji pomen:
1.    
»Temeljne okoljske zahteve« so minimalne
zahteve, ki jih mora naročnik v postopku javnega naročanja upoštevati pri
opredelitvi predmeta javnega naročila, tehničnih specifikacij, pogojev za
ugotavljanje sposobnosti ponudnika, pogodbenih določil in meril za izbor
najugodnejše ponudbe.
2.    
»Dodatne okoljske zahteve« so zahteve, ki jih
naročnik na podlagi lastne presoje vključi v postopek javnega naročanja, kadar
želi uveljavljati dodatne ali višje standarde varstva okolja, kot so določeni v
temeljnih okoljskih zahtevah.
3.    
»Ocena stroškov v celotni življenjski dobi
blaga, storitve ali gradnje« pomeni, da naročnik, ob upoštevanju predvidene
življenjske dobe blaga, storitve ali gradnje, v postopku oddaje javnega
naročila smiselno upošteva:
-  
stroške nakupa, najema ali zakupa, vključno z
morebitnimi premijami, pristojbinami, provizijami in drugimi oblikami plačil,
-  
stroške uporabe in delovanja, vključno s
stroški potrošnega materiala,
-  
stroške vzdrževanja,
-  
stroške, ki nastopijo po prenehanju uporabe
blaga, stavbe ali gradbeno inženirskega objekta ali po končanem izvajanju
storitve, vključno s stroški odstranitve, razgradnje in sanacije,
-  
zunanje okoljske stroške.
4.    
»Znak za okolje tipa I« je prostovoljna
okoljska oznaka, ki označuje okoljske prednosti določenega blaga, storitve ali
gradnje. Merila za pridobitev okoljskega znaka tipa I temeljijo na proučitvi
vpliva blaga, storitve ali gradnje na okolje v njihovi življenjski dobi in na
evropskih, mednarodnih ali slovenskih okoljskih standardih. Podeljuje ga
državni ali regionalni organ ali neodvisna institucija, ki je bila v skladu s
standardom SIST EN 45011 ali Vodnikom ISO 65 (Splošne zahteve za organe, ki
izvajajo sisteme potrjevanja proizvodov) akreditirana za potrditev uporabe
določenega okoljskega znaka tipa I.
5.    
»Sistem okoljskega ravnanja« je prostovoljni
sistem ravnanja organizacije ali posameznika, ki se vzpostavi po standardu ISO
14001, shemi EMAS ali drugem standardu ali shemi, je sestavni del celotnega
sistema vodenja, organizacijske strukture, postopkov planiranja, delovnih
procesov, razvojnih virov in odgovornosti, vodi k izvajanju, doseganju,
nadzorovanju ter vzdrževanju okoljske politike organizacije in obvladovanju
njenih okoljskih vplivov ter si organizacija ali posameznik v skladu z njim
prizadeva za nenehno izboljševanje svojega ravnanja z okoljem.
6.    
»Znak za okolje tipa III« je prostovoljna
okoljska oznaka, ki ob upoštevanju predhodno opredeljenih parametrov količinsko
oziroma vrednostno opredeljuje okoljske vplive določenega blaga, storitve ali
gradnje (deklaracija). Parametri temeljijo na proučitvi vpliva blaga, storitve
ali gradnje na okolje v njihovi življenjski dobi in na slovenskih, evropskih
ali mednarodnih okoljskih standardih. Oznaka ima deklaratoren značaj. Navedbe
proizvajalca o okoljskih vplivih posameznega blaga, storitve ali gradnje
preveri neodvisna institucija.
4. člen
(način vključevanja okoljskih zahtev)
(1) Naročnik v postopek javnega
naročanja vključi okoljske zahteve tako, da jih opredeli na enega ali več
naslednjih načinov:
-      
kot predmet javnega naročila,
-      
v tehničnih specifikacijah kot tehnični
standard, učinkovitost, funkcionalnost ali drugo lastnost predmeta javnega
naročanja, znak za okolje oziroma oceno življenjske dobe,
-      
kot pogoj za ugotavljanje sposobnosti
ponudnika,
-      
kot merilo za izbor najugodnejše ponudbe,
-      
kot dodatna določila v pogodbi, ki jo sklene z
izbranim ponudnikom ali, v primeru okvirnih sporazumov, z izbranimi ponudniki.
(2) Naročnik mora določiti predmet
javnega naročanja tako, da je iz opisa predmeta jasno razvidno, da je predmet
javnega naročanja okoljsko manj obremenjujoče blago, storitev ali gradnja in da
se pri oddaji javnega naročila upoštevajo vsaj temeljne okoljske zahteve iz te
uredbe in Prilog 1 do 13, ki so njen sestavni del.
(3) Kadar uredba za posamezen predmet
javnega naročanja določa več tehničnih specifikacij, pogojev za ugotavljanje
sposobnosti ponudnika, meril za izbor najugodnejše ponudbe ali dodatnih
določil, ki se vključijo v pogodbo o izvedbi javnega naročila ali okvirni
sporazum, mora naročnik v postopek javnega naročanja vključiti vse temeljne
okoljske zahteve, opredeljene v tej uredbi in njenih prilogah.
(4) Če je predmet javnega naročanja
storitev iz Seznama storitev B, ki ga določa Uredba o seznamih naročnikov,
seznamih gradenj, storitev, določenih vrst blaga, obveznih informacijah v
objavah, opisih tehničnih specifikacij in zahtevah, ki jih mora izpolnjevati
oprema za elektronsko naročanje (Uradni list RS, št. 18/07), ali Uredba o
seznamih naročnikov, področni zakonodaji skupnosti, seznamih gradenj in
storitev, obveznih informacijah v objavah, opisih tehničnih specifikacij in
zahtevah, ki jih mora izpolnjevati oprema za elektronsko naročanje (Uradni list
RS, št. 18/07 in 12/13), naročnik pri oddaji javnega
naročila upošteva okoljske zahteve, ki se vključijo v opredelitev predmeta
javnega naročila in tehnične specifikacije.
4.a člen
(izjema od zelenega javnega naročanja)
Ta uredba se ne uporablja, kadar se blago, storitve ali
gradnje naročajo v humanitarne namene.
5. člen
(predmeti javnega naročanja, za katere so
opredeljene temeljne in dodatne okoljske zahteve)
Ta uredba določa okoljske zahteve za
naslednje predmete javnega naročanja:
-      
električna energija,
-      
živila, pijače, kmetijski pridelki za prehrano
in gostinske storitve,
-      
pisarniški papir in higienski papirnati
proizvodi,
-      
elektronska pisarniška oprema,
-      
avdio in video oprema,
-      
hladilniki, zamrzovalniki in njihove
kombinacije, pralni stroji, pomivalni stroji, sušilni stroji, sesalniki in
klimatske naprave,
-      
stavbe,
-      
pohištvo,
-      
čistila, storitve čiščenja in storitve pranja
perila,
-      
osebna vozila, lahka tovorna vozila, težka
tovorna vozila in avtobusi,
-      
pnevmatike,
-      
električne sijalke in svetilke.
6. člen
(temeljne in dodatne okoljske zahteve)
(1) Okoljske zahteve ter natančnejša
opredelitev predmetov javnega naročanja so določene v Prilogah 1 do 13 te uredbe.
(2) V prilogah iz prejšnjega odstavka
so opredeljene temeljne okoljske zahteve za vse predmete javnega naročanja iz
prejšnjega člena, dodatne okoljske zahteve pa so v prilogah te uredbe
opredeljene za predmete javnega naročanja iz prve, druge, tretje, četrte, osme
in desete alineje prejšnjega člena.
(3) Kadar je predmet javnega naročanja
osebno ali lahko tovorno vozilo ali avtobus kategorije
I, mora biti delež merila »ocena stroškov v življenjski
dobi vozila« iz Priloge 10 te uredbe ovrednoten z
najmanj 50% vseh meril za izbor najugodnejše ponudbe.
(4) Kadar naročnik upošteva strožje
okoljske zahteve od temeljnih okoljskih zahtev iz Prilog 1 do 13 te uredbe ali kadar temeljne okoljske zahteve, za katere ta uredba
določa, da se vključijo med merila za izbor najugodnejše ponudbe, vključi med
tehnične specifikacije, pogoje za ugotavljanje sposobnosti ali kot določila
pogodbe o izvedbi javnega naročila ali okvirnega sporazuma, se šteje, da je
ravnal v skladu s to uredbo.
(5) Naročnik lahko upoštevaje temeljna
načela javnega naročanja in določbe ZJN-2 oziroma ZJNVETPS v postopek javnega
naročanja vključi tudi okoljske zahteve, ki jih ta uredba ne določa, in sicer
ne glede na to, ali uredba določa temeljne oziroma dodatne okoljske zahteve za
posamezen predmet javnega naročanja ali ne. V tem primeru mora te zahteve
navesti v obvestilu o naročilu ali v razpisni dokumentaciji.
(6) Kadar narava predmeta javnega
naročanja in okoliščine oddaje javnega naročila to dopuščajo, mora naročnik pri
oddaji javnega naročila upoštevati oceno stroškov v celotni življenjski dobi
blaga, storitve ali gradnje, pri čemer v tej oceni upošteva zunanje okoljske
stroške le, če obstaja metodologija za njihov izračun.
(7) Kadar je to skladno s stroškovno
učinkovitostjo, ekonomsko izvedljivostjo, širšo trajnostjo, tehnično
ustreznostjo in zadostno konkurenco ter je predmet javnega naročanja vezan na
rabo energije, mora naročnik na en ali več načinov iz prvega odstavka 4. člena
te uredbe v postopek javnega naročanja vključiti okoljsko zahtevo za blago
najvišjega razreda energijske učinkovitosti, razen če je v Prilogah 4, 5, 6,
10, 11 ali 13 te uredbe drugače določeno. Javno naročilo mora naročnik
oblikovati tako, da se glede na celoten predmet naročanja doseže najboljša
mogoča energetska učinkovitost. Javna naročila storitev, ki imajo znaten
energetski vidik, mora naročnik naročati ob upoštevanju možnosti dolgoročnega
prihranka energije. Pri naročanju storitev mora naročnik zahtevati, da jih
ponudniki opravljajo z uporabo blaga, ki izpolnjuje merila najvišjega razreda
energijske učinkovitosti oziroma zahteve glede energijske učinkovitosti iz
Prilog 1 do 13 te uredbe, razen če uporaba blaga ni neposredno povezana s
predmetom naročanja, ponudnik že razpolaga s potrebnim blagom ali namerava za
izvedbo naročila uporabiti rabljeno blago.
(8) Kadar so predmet javnega naročanja
pnevmatike, mora naročnik javno naročilo oblikovati tako, da najmanj 90 %
števila vseh artiklov pnevmatik izpolnjuje zahteve iz točke 11.1.2 Priloge 11
te uredbe.

Priloga 1: Temeljne in dodatne okoljske zahteve za
električno energijo
Priloga 2: Temeljne in dodatne okoljske zahteve za
živila, pijače, kmetijske pridelke za prehrano in gostinske storitve
Priloga 3: Temeljne in dodatne okoljske zahteve za
pisarniški papir in higienske papirnate proizvode
Priloga 4: Temeljne in dodatne okoljske zahteve za
elektronsko pisarniško opremo
Priloga 5: Temeljne okoljske zahteve za avdio in video
opremo
Priloga
6: Temeljne okoljske zahteve za hladilnike, zamrzovalnike in njihove
kombinacije, pralne stroje, pomivalne stroje, sušilne stroje,
sesalnike in klimatske naprave
Priloga 7: Temeljne okoljske zahteve za stavbe
Priloga 8: Temeljne in dodatne okoljske zahteve za
pohištvo
Priloga 9: Temeljne okoljske zahteve za čistila,
storitve čiščenja in storitve pranja perila
Priloga 10: Temeljne okoljske zahteve za osebna in
transportna vozila ter storitve avtobusnega prevoza
Priloga 11: Temeljne in dodatne okoljske
zahteve za pnevmatike
Priloga 12: Okoljska merila za postopke javnega
naročanja, v katerih naročnik temeljne okoljske zahteve vključi le med merila
za izbor najugodnejše ponudbe
Priloga
13: Temeljne okoljske zahteve za električne sijalke in svetilke

Uredba o zelenem javnem naročanju (Uradni list
RS, št. 102/11)
vsebuje naslednje prehodne in končno določbo:
»PREHODNE IN KONČNA DOLOČBA
7. člen
(prehodno obdobje
za zeleno javno naročanje)
(1) Naročnik iz 3. člena ZJN-2, razen
naročnika iz prve alineje prvega odstavka 3. člena ZJN-2 in Javne agencije za
javno naročanje Republike Slovenije, in naročnik iz 3. člena ZJNVETPS, razen
naročnika iz prve alineje prvega odstavka 3. člena ZJNVETPS ter Javne agencije
za javno naročanje Republike Slovenije, mora temeljne okoljske zahteve v
postopek javnega naročanja vključiti najkasneje do 1. januarja 2013. Do
takrat mora temeljne okoljske zahteve vključiti le med merila za izbor, in
sicer tako da iz Priloge 12 te uredbe izbere najmanj eno merilo za posamezen
predmet javnega naročanja, pri čemer morajo biti okoljska merila za vsak
predmet javnega naročanja, razen za osebna in transportna vozila ter storitev
avtobusnega prevoza, skupaj ovrednotena z najmanj 25% vseh meril za izbor
najugodnejše ponudbe. Kadar je predmet javnega naročanja osebno ali transportno
vozilo ali storitev avtobusnega prevoza, pa mora biti delež okoljskih meril
ovrednoten z najmanj 50% vseh meril za izbor najugodnejše ponudbe.
(2) Ne glede na temeljne zahteve iz
točke 2.1.2 in točke 2.3.2 Priloge 2 te uredbe mora naročnik pri javnem
naročanju živil, pijač, kmetijskih pridelkov za prehrano ali gostinskih
storitev do 31. decembra 2013 v tehničnih specifikacijah, ki jih opredeli
v razpisni dokumentaciji ali obvestilu o naročilu, ki ga objavi na portalu
javnih naročil, določiti, da mora biti najmanj 5% živil pridelanih na ekološki
način.
8. člen
(zaključitev
postopkov, začetih pred začetkom uporabe uredbe)
(1) Postopki javnega naročanja, za
katere je bilo obvestilo o naročilu iz 2., 4., 6. in 10. točke prvega odstavka
57. člena ZJN-2 ali 2., 4., 6. in 10. točke prvega odstavka 57. člena ZJNVETPS
objavljeno pred začetkom uporabe te uredbe, se izvedejo po dosedanjih
predpisih.
(2) Postopki javnega naročanja, za
katere na portalu javnih naročil ni treba objaviti obvestila o naročilu in so
jih naročniki začeli izvajati pred začetkom uporabe te uredbe, se izvedejo po
dosedanjih predpisih.
(3) Naročnik vključi temeljne okoljske
zahteve iz drugega odstavka 6. člena te uredbe v posamezna naročila, ki se
oddajo na podlagi okvirnega sporazuma, za sklenitev katerega je naročnik
objavil obvestilo o naročilu iz 2., 4. in 6. točke prvega odstavka 57. člena
ZJN-2 ali 2., 4. in 6. točke prvega odstavka 57. člena ZJNVETPS, pred začetkom
uporabe te uredbe, če narava in določbe okvirnega sporazuma to dopuščajo. Kadar
sklene naročnik okvirni sporazum po postopku s pogajanji, v katerem ni objavil
obvestila o naročilu, v posamezna naročila, ki se oddajo na podlagi takega
okvirnega sporazuma, vključi temeljne okoljske zahteve, če narava in določbe
okvirnega sporazuma to dopuščajo in če je postopek s pogajanji začel pred
začetkom uporabe te uredbe.
(4) Posamezna naročila v dinamičnem
nabavnem sistemu, za vzpostavitev katerega je naročnik objavil obvestilo o
naročilu iz 2. točke prvega odstavka 57. člena ZJN-2 ali 2. točke prvega
odstavka 57. člena ZJNVETPS pred začetkom uporabe te uredbe, se oddajajo po
dosedanjih predpisih.
9. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne devetdeset
dni po njeni uveljavitvi.«.

Uredba o spremembah in dopolnitvah Uredbe o
zelenem javnem naročanju (Uradni list RS, št. 18/12) spreminja 9. člen uredbe tako, da
se glasi:
»9. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije, uporabljati pa se začne devetdeset
dni po njeni uveljavitvi, razen Priloge 7 te uredbe,
ki se začne uporabljati 30. junija 2012.«;
ter vsebuje naslednjo končno določbo:
»KONČNA DOLOČBA
8. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zelenem javnem naročanju (Uradni list RS, št. 24/12) vsebuje naslednjo končno določbo:
»4. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zelenem javnem naročanju (Uradni list RS, št. 64/12) spreminja 7. člen uredbe tako, da
se glasi:
»7. člen
(prehodno
obdobje za zeleno javno naročanje)
(1) Naročnik iz 3. člena ZJN-2, razen
naročnika iz prve alineje prvega odstavka 3. člena ZJN-2 in Javne agencije za
javno naročanje Republike Slovenije, in naročnik iz 3. člena ZJNVETPS, razen
naročnika iz prve alineje prvega odstavka 3. člena ZJNVETPS ter Javne agencije
za javno naročanje Republike Slovenije, mora temeljne okoljske zahteve v
postopek javnega naročanja vključiti najkasneje do 1. januarja 2013. Do
takrat mora temeljne okoljske zahteve vključiti le med merila za izbor, in
sicer tako da iz Priloge 12 te uredbe izbere najmanj eno merilo za posamezen
predmet javnega naročanja, pri čemer morajo biti okoljska merila za vsak
predmet javnega naročanja, razen za osebna in lahka
tovorna vozila ter avtobuse kategorije I, skupaj
ovrednotena z najmanj 25% vseh meril za izbor najugodnejše ponudbe. Kadar je
predmet javnega naročanja osebno ali lahko tovorno
vozilo ali avtobus kategorije I, pa mora biti delež
okoljskih meril ovrednoten z najmanj 50% vseh meril za izbor najugodnejše
ponudbe.
(2) Ne glede na temeljne zahteve iz
točke 2.1.2 in točke 2.3.2 Priloge 2 te uredbe mora naročnik pri javnem
naročanju živil, pijač, kmetijskih pridelkov za prehrano ali gostinskih
storitev do 31. decembra 2013 v tehničnih specifikacijah, ki jih opredeli
v razpisni dokumentaciji ali obvestilu o naročilu, ki ga objavi na portalu
javnih naročil, določiti, da mora biti najmanj 5% živil pridelanih na ekološki
način.«;
ter vsebuje naslednjo prehodno in končno
določbo:
»PREHODNA IN KONČNA DOLOČBA
9. člen
Postopki javnega naročanja, za katere so
bila obvestila iz 2., 4., 6. ali 10. točke prvega odstavka 57. člena Zakona o
javnem naročanju (Uradni list RS, št. 128/06, 16/08, 19/10, 18/11 in 43/12 –
odl. US) ali iz 2., 4., 6. ali 10. točke prvega odstavka 57. člena Zakona o
javnem naročanju na vodnem, energetskem, transportnem področju in področju
poštnih storitev (Uradni list RS, št. 72/11 – uradno prečiščeno besedilo in
43/12 – odl. US) poslana v objavo na portal javnih naročil pred uveljavitvijo
te uredbe, se izvedejo po dosedanjih predpisih. Če še ni potekel rok za oddajo
ponudb, lahko naročnik ob upoštevanju te uredbe spremeni razpisno dokumentacijo
in javno naročilo odda v skladu z določbami te uredbe.
Postopki s pogajanji brez predhodne objave
in postopki s pogajanji po predhodni objavi, v katerih naročnik ne objavi
obvestila iz 2. točke prvega odstavka 57. člena Zakona o javnem naročanju
(Uradni list RS, št. 128/06, 16/08, 19/10, 18/11 in 43/12 – odl. US) ali 2.
točke prvega odstavka 57. člena Zakona o javnem naročanju na vodnem,
energetskem, transportnem področju in področju poštnih storitev (Uradni list
RS, št. 72/11 – uradno prečiščeno besedilo in 43/12 – odl. US), ki so jih
naročniki začeli izvajati pred uveljavitvijo te uredbe, se izvedejo po
dosedanjih predpisih.
Ne glede na prvi in drugi odstavek tega
člena lahko naročnik v postopek s pogajanji po predhodni objavi ali postopek s
pogajanji brez predhodne objave vključi okoljske zahteve iz te uredbe, če
pogajanja s ponudniki niso bila zaključena pred uveljavitvijo te uredbe.
Posamezna naročila, oddana na podlagi
okvirnega sporazuma, sklenjenega pred uveljavitvijo te uredbe, se oddajo v
skladu z določbami okvirnega sporazuma.
10. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o zelenem javnem
naročanju (Uradni list RS, št. 2/13) vsebuje naslednje prehodne in
končno določbo:
»PREHODNE IN KONČNA DOLOČBA
4. člen
Postopki javnega naročanja, za katere so
bila obvestila iz 2., 4., 6. ali 10. točke prvega odstavka 57. člena Zakona o
javnem naročanju (Uradni list RS, št. 128/06, 16/08, 19/10, 18/11, 43/12 – odl.
US in 90/12) ali iz 2., 4., 6. ali 10. točke prvega odstavka 57. člena Zakona o
javnem naročanju na vodnem, energetskem, transportnem področju in področju poštnih
storitev (Uradni list RS, št. 72/11 – uradno prečiščeno besedilo, 43/12 – odl.
US in 90/12) poslana v objavo na portal javnih naročil pred uveljavitvijo te
uredbe, se izvedejo po dosedanjih predpisih. Če še ni potekel rok za oddajo
ponudb, lahko naročnik ob upoštevanju te uredbe spremeni razpisno dokumentacijo
in javno naročilo odda v skladu s to uredbo spremenjenimi določbami uredbe.
Postopki s pogajanji brez predhodne objave
in postopki s pogajanji po predhodni objavi, v katerih naročnik ne objavi obvestila
iz 2. točke prvega odstavka 57. člena Zakona o javnem naročanju (Uradni list
RS, št. 128/06, 16/08, 19/10, 18/11, 43/12 – odl. US in 90/12) ali 2. točke
prvega odstavka 57. člena Zakona o javnem naročanju na vodnem, energetskem,
transportnem področju in področju poštnih storitev (Uradni list RS, št. 72/11 –
uradno prečiščeno besedilo, 43/12 – odl. US in 90/12), ki so jih naročniki
začeli izvajati pred uveljavitvijo te uredbe, se izvedejo po dosedanjih
predpisih.
Ne glede na prvi in drugi odstavek tega
člena lahko naročnik v postopek s pogajanji po predhodni objavi ali postopek s
pogajanji brez predhodne objave vključi s to uredbo spremenjene okoljske
zahteve, če pogajanja s ponudniki niso bila zaključena pred uveljavitvijo te
uredbe. 
Posamezna naročila, oddana na podlagi
okvirnega sporazuma, sklenjenega pred uveljavitvijo te uredbe, se oddajo v
skladu z določbami okvirnega sporazuma.
5. člen
Ne glede na temeljne zahteve iz točke
11.1.2 Priloge 11 lahko naročnik do 1. junija 2014 v tehničnih specifikacijah,
ki jih opredeli v razpisni dokumentaciji ali obvestilu o naročilu, ki ga objavi
na portalu javnih naročil, določi za: 
-      
pnevmatike, ki so uvrščene v razred C1, nižji
razred energijske učinkovitosti in razred glede na oprijem na mokri podlagi,
vendar ne nižji od razreda E, zaradi česar morajo imeti pnevmatike koeficient
kotalnega upora KKU, izražen v kg/t, manjši ali enak 10,5, in indeks oprijema
na mokri podlagi G večji ali enak 1,10,
-      
pnevmatike, ki so uvrščene v razred C2, nižji
razred energijske učinkovitosti in razred glede na oprijem na mokri podlagi,
vendar ne nižji od razreda E, zaradi česar morajo imeti pnevmatike koeficient
kotalnega upora KKU, izražen v kg/t, manjši ali enak 9,2, in indeks oprijema na
mokri podlagi G večji ali enak 0,95,
-      
pnevmatike, ki so uvrščene v razred C3, nižji
razred energijske učinkovitosti, vendar ne nižjega od razreda D, zaradi česar
morajo imeti pnevmatike koeficient kotalnega upora KKU, izražen v kg/t, manjši
ali enak 7,0.
6. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
zelenem javnem naročanju (Uradni list RS, št. 89/14) vsebuje
naslednje prehodne in končno določbo:
»PREHODNE IN KONČNA DOLOČBA
17. člen
Postopki javnega naročanja, za katere so
bila obvestila iz 2., 4. ali 6. točke prvega odstavka 57. člena Zakona o javnem
naročanju (Uradni list RS, št. 12/13 – uradno prečiščeno besedilo in 19/14) ali
iz 2., 4. ali 6. točke prvega odstavka 57. člena Zakona o javnem naročanju na
vodnem, energetskem, transportnem področju in področju poštnih storitev (Uradni
list RS, št. 72/11 – uradno prečiščeno besedilo, 43/12 – odl. US, 90/12 in
19/14) poslana v objavo na portal javnih naročil pred uveljavitvijo te uredbe,
se izvedejo po dosedanjih predpisih. Če še ni potekel rok za oddajo ponudb,
lahko naročnik ob upoštevanju te uredbe spremeni razpisno dokumentacijo in
javno naročilo odda v skladu s to uredbo spremenjenimi določbami uredbe.
Postopki s pogajanji brez predhodne objave
in postopki s pogajanji po predhodni objavi, v katerih naročnik ne objavi
obvestila iz 2. točke prvega odstavka 57. člena Zakona o javnem naročanju
(Uradni list RS, št. 12/13 – uradno prečiščeno besedilo in 19/14) ali 2. točke
prvega odstavka 57. člena Zakona o javnem naročanju na vodnem, energetskem,
transportnem področju in področju poštnih storitev (Uradni list RS, št. 72/11 –
uradno prečiščeno besedilo, 43/12 – odl. US, 90/12 in 19/14), ki so jih
naročniki začeli izvajati pred uveljavitvijo te uredbe, se izvedejo po
dosedanjih predpisih.
Ne glede na prvi in drugi odstavek tega
člena lahko naročnik v postopek s pogajanji po predhodni objavi ali postopek s
pogajanji brez predhodne objave vključi s to uredbo spremenjene okoljske
zahteve, če pogajanja s ponudniki niso bila zaključena pred uveljavitvijo te
uredbe.
Posamezna naročila, oddana na podlagi
okvirnega sporazuma, sklenjenega pred uveljavitvijo te uredbe, se oddajo v
skladu z določbami okvirnega sporazuma.
18. člen
Ne glede na temeljne zahteve iz točke
11.1.2 Priloge 11 lahko naročnik do 1. julija 2016 v tehničnih specifikacijah,
ki jih opredeli v razpisni dokumentaciji ali obvestilu o naročilu, ki ga objavi
na portalu javnih naročil, določi za:
-      
zimske pnevmatike (z oznako snežinke), ki so
uvrščene v razred C1, nižji razred glede na izkoristek goriva in razred glede
na oprijem na mokri podlagi, vendar ne nižjega od razreda E, zaradi česar
morajo imeti pnevmatike koeficient kotalnega upora KKU, izražen v kg/t, manjši
ali enak 10,5, in indeks oprijema na mokri podlagi G večji ali enak 1,10,
-      
zimske pnevmatike (z oznako snežinke), ki so
uvrščene v razred C2, nižji razred glede na izkoristek goriva in razred glede
na oprijem na mokri podlagi, vendar ne nižjega od razreda E, zaradi česar
morajo imeti pnevmatike koeficient kotalnega upora KKU, izražen v kg/t, manjši
ali enak 9,2, in indeks oprijema na mokri podlagi G večji ali enak 0,95,
-      
zimske pnevmatike (z oznako snežinke), ki so
uvrščene v razred C3, nižji razred glede na izkoristek goriva, vendar ne
nižjega od razreda D, zaradi česar morajo imeti pnevmatike koeficient kotalnega
upora KKU, izražen v kg/t, manjši ali enak 7,0.
V primeru iz prve ali druge alineje
prejšnjega odstavka mora naročnik v razpisni dokumentaciji ali obvestilu o
naročilu, ki ga objavi na portalu javnih naročil, opredeliti tudi merilo za
izbor »boljši razred glede na oprijem na mokri podlagi« in zimske pnevmatike (z
oznako snežinke), ki so uvrščene v višji razred glede na oprijem na mokri
podlagi od razreda iz prejšnjega odstavka, ob upoštevanju načela sorazmernosti
v okviru meril točkovati z dodatnimi točkami.
19. člen
Ta uredba začne veljati petnajsti dan po
objavi v Uradnem listu Republike Slovenije.«.