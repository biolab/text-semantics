1. člen
Predpisi in drugi splošni akti, ki so
veljali na dan razglasitve te ustave, ostanejo v veljavi. Določbe predpisov, ki
niso v skladu s to ustavo, je treba z njo uskladiti najkasneje do 31. 12.
1993.
Do uskladitve z ustavo oziroma do izteka
uskladitvenega roka ni mogoče začeti postopka za oceno ustavnosti predpisov in
drugih splošnih aktov, sprejetih do razglasitve Temeljne ustavne listine o
samostojnosti in neodvisnosti Republike Slovenije, oziroma prevzetih z ustavnim
zakonom za izvedbo Temeljne ustavne listine o samostojnosti in neodvisnosti
Republike Slovenije, razen če ti predpisi in drugi splošni akti posegajo v
človekove pravice in temeljne svoboščine.
2. člen
Skupščina Republike Slovenije nadaljuje
delo do prve seje državnega zbora.
Prve volitve v državni zbor in državni svet
se opravijo najkasneje eno leto po sprejemu te ustave.
Do konstituiranja državnega zbora in
državnega sveta sprejemajo zbori Skupščine Republike Slovenije zakone in druge
akte na način in po postopku, določenem z ustavo Republike Slovenije iz leta 1974 in z njenimi spremembami ter dopolnili.
Zakone, ki urejajo volilni sistem,
sprejemajo zbori z dvotretjinsko večino glasov vseh poslancev. Če zakoni, ki
urejajo volilni sistem ne bi bili sprejeti v roku, ki bi omogočil izvedbo
volitev v skladu z drugim odstavkom tega člena, se smiselno uporabljajo določbe
veljavnih predpisov o volitvah.
3. člen
Do izvolitve predsednika Republike
Slovenije opravlja njegove funkcije, kakor jih določa ta ustava, Predsedstvo
Republike Slovenije.
Prve volitve predsednika republike se
opravijo hkrati z volitvami v državni zbor.
4. člen
Izvršni svet Skupščine Republike Slovenije
nadaljuje delo kot vlada, po določbah te ustave, razen določbe 117. člena
ustave.
5. člen
Dokler država ne prevzame državnih funkcij,
ki jih je doslej opravljala občina, opravljajo te funkcije organi občine.
Skupščinam občin in posebnih družbenopolitičnih skupnostih se
podaljša mandatna doba do 31. 12. 1994.
6. člen
Sodišča, javna tožilstva, javna
pravobranilstva in družbeni pravobranilci samoupravljanja nadaljujejo delo po
dosedanjih predpisih do sprejema novih.
7. člen
Ustavno sodišče Republike Slovenije deluje
po tej ustavi, glede vprašanj postopka pred ustavnim sodiščem in pravnih posledic
odločb ustavnega sodišča, ki z ustavo niso urejena, pa do sprejema zakona o
ustavnem sodišču smiselno uporablja dosedanje ustavne in zakonske določbe.
8. člen
Sodniki ustavnega sodišča, sodišč in javni
tožilci opravljajo funkcijo do izteka mandatne dobe, za katero so bili
izvoljeni ali imenovani.
Sodniki rednih sodišč in sodišč, združenega
dela ter javni tožilci lahko v primeru nove ureditve sodišč in državnega
tožilstva dokončajo svoj mandat po prvem odstavku tega člena v novih
pravosodnih organih.
Sodnikom rednih sodišč in sodišč združenega
dela ter javnim tožilcem, ki jim bo mandat potekel pred uveljavitvijo novih
predpisov o ureditvi sodišč in državnega tožilstva, se mandat podaljša in jim
preneha v šestih mesecih po uveljavitvi novih predpisov.
9. člen
Do sprejema zakona iz 68. člena te ustave
tujci ne morejo pridobiti lastninske pravice do nepremičnin.
Tuje države lahko pridobijo lastninsko
pravico do nepremičnin, ki jih uporabljajo za dejavnost diplomatsko-konzularnih
predstavništev.
10. člen
Ta ustavni zakon se lahko spremeni z
dvotretjinsko večino glasov vseh poslancev na skupni seji vseh zborov skupščine
oziroma na seji državnega zbora.

Ustavni zakon za izvedbo ustave Republike
Slovenije (Uradni list RS, št. 33/91-I)
vsebuje naslednjo končno določbo:
»11. člen
Ta ustavni zakon začne veljati z
razglasitvijo.«.

Ustavni zakon o dopolnitvi ustavnega zakona za
izvedbo ustave Republike Slovenije (Uradni list RS, št. 21/94)
vsebuje naslednjo končno določbo:
»2. člen
Ta ustavni zakon začne veljati z
razglasitvijo.«.