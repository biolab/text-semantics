I.
Državni zbor ugotavlja, da zakonodajnega referenduma o Zakonu
o interventnih ukrepih za pomoč pri omilitvi posledic drugega vala epidemije
COVID-19 (ZIUPOPDVE, EPA 1557-VIII) ni dopustno razpisati, ker gre za zakon iz
prve alineje drugega odstavka 90. člena Ustave Republike Slovenije (Uradni list
RS, št. 33/91-I, 42/97, 66/00, 24/03, 69/04, 68/06, 47/13 in 75/16).
II.
Ta sklep začne veljati naslednji dan po objavi v Uradnem
listu Republike Slovenije.
III.
Državni zbor Republike Slovenije (v nadaljnjem besedilu:
Državni zbor) je na 55. izredni seji 29. 12. 2020 sprejel Zakon o interventnih
ukrepih za pomoč pri omilitvi posledic drugega vala epidemije COVID-19
(ZIUPOPDVE, EPA 1557-VIII; v nadaljnjem besedilu: ZIUPOPDVE).
Vlada Republike Slovenije (v nadaljnjem besedilu: Vlada) je
20. 12. 2020 Državnemu zboru v skladu s prvim odstavkom 21.a člena Zakona o
referendumu in o ljudski iniciativi (Uradni list RS, št. 26/07 – uradno
prečiščeno besedilo, 6/18 – odl. US in 52/20; v nadaljnjem besedilu: ZRLI)
predlagala sprejetje Sklepa o nedopustnosti razpisa zakonodajnega referenduma o
Zakonu o interventnih ukrepih za pomoč pri omilitvi posledic drugega vala
epidemije COVID-19.
Prva alineja drugega odstavka 90. člena Ustave Republike
Slovenije (Uradni list RS, št. 33/91-I, 42/97, 66/00, 24/03, 69/04, 68/06,
47/13 in 75/16; v nadaljnjem besedilu: Ustava) določa, da referenduma ni
dopustno razpisati o zakonih o nujnih ukrepih za zagotovitev obrambe države,
varnosti ali odprave posledic naravnih nesreč. V skladu z določbo prvega
odstavka 21.a člena ZRLI Državni zbor na predlog Vlade sprejme sklep, s katerim
ugotovi, da referenduma ni dopustno razpisati, ker gre za zakon o nujnih
ukrepih za zagotovitev obrambe države, varnosti ali odprave posledic naravnih
nesreč, takoj po preteku sedmih dni od sprejetja zakona. Če Državni svet
Republike Slovenije (v nadaljnjem besedilu: Državni svet) odloči, da glede
zakona ne bo zahteval, da Državni zbor pred razglasitvijo zakona o njem še
enkrat odloča, Državni zbor sprejme sklep takoj po prejemu obvestila o takšni
odločitvi Državnega sveta. Sklep mora vsebovati razloge, zaradi katerih
referenduma ni dopustno razpisati.
ZIUPOPDVE, glede katerega je Vlada v skladu z drugim
odstavkom 90. člena Ustave in 21.a členom ZRLI Državnemu zboru predlagala
sprejetje sklepa o ugotovitvi nedopustnosti zakonodajnega referenduma, dodatno
blaži in odpravlja posledice naravne nesreče nalezljive bolezni COVID-19 (v
nadaljnjem besedilu: COVID-19), saj določa ukrepe za omilitev in odpravo
posledic COVID-19 na področju zdravstva, dela, socialnega varstva,
gospodarstva, vzgoje in izobraževanja, izvrševanja kazenskih sankcij in pravosodja,
kmetijstva, gospodarstva in prehrane ter infrastrukture. V skladu z 8. členom
Zakona o varstvu pred naravnimi in drugimi nesrečami (Uradni list RS, št. 51/06
– uradno prečiščeno besedilo, 97/10 in 21/18 – ZNOrg) se za naravno nesrečo
šteje tudi množičen pojav nalezljive bolezni.
Izbruh okužb zaradi nalezljive bolezni COVID-19 ob koncu leta
2019 na Kitajskem se je februarja 2020 razširil tudi na območje držav Evropske
unije, že na začetku zlasti v države, na katere meji Republika Slovenija, marca
in aprila 2020 pa se je razširil tudi v Republiki Sloveniji, kljub ukrepom, ki
jih je Vlada sprejela za omejitev in zajezitev širjenja epidemije COVID-19. Vsi
sprejeti ukrepi za zajezitev COVID-19 so predstavljali omejitev javnega
življenja in javnega zbiranja ljudi na območju Republike Slovenije in nekateri
izmed njih še vedno veljajo, s čimer so nastale in še nadalje nastajajo
posledice na področju gospodarstva, trga dela, zdravstva, socialnega varstva in
šibkejših družbenih skupin oziroma na vseh ravneh družbe.
Izjemnost razmer, v katerih se je znašla Republika Slovenija
ob izbruhu COVID-19 in ki so zahtevale takojšen odziv države, izhaja tako iz
zgodovinskih virov, ki pričajo o tem, da predvidene posledice te epidemije niso
primerljive z nobenim dogodkom v zgodovini po II. svetovni vojni, gospodarske
in socialne posledice pa svetovni viri primerjajo z veliko gospodarsko krizo
oziroma veliko depresijo iz leta 1929, ki se je iz Združenih držav Amerike
razširila na ves svet. Izjemnost razmer se kaže tudi v napovedih gospodarskih
gibanj, na primer Mednarodni denarni sklad Republiki Sloveniji napoveduje padec
rasti bruto družbenega proizvoda za osem odstotkov v letu 2020, prav tako druge
institucije, ki se ukvarjajo z napovedovanjem navedenih gibanj, napovedujejo
konkretno upočasnitev gospodarske rasti oziroma padec bruto družbenega
proizvoda. Vse navedeno pa je posledično, zaradi zastoja gospodarskih
dejavnosti, kot posledice odlokov Vlade, s katerimi so se določali ukrepi za
zagotovitev javnega zdravja, pričakovano, v najkrajšem času povzročilo socialne
stiske in ima posledice tudi na drugih področjih življenja. Zato je treba
zagotoviti, da bodo do nujnih pomoči upravičeni le tisti, za katere se kaže, da
jih je COVID-19 prizadel v taki meri, da jim bo pomoč dejansko pripomogla k
preživetju, tako v gospodarskem kot socialnem pomenu besede.
ZIUPOPDVE predstavlja pravno podlago za pomoč pri omilitvi in
odpravi posledic COVID-19. S tem zakonom se določa ukrepe, da se čim prej, z
jasnimi nameni in posledicami, zagotovita omilitev in odprava posledic COVID-19
najširšemu možnemu krogu upravičencev z ukrepi, ki so bili v postopku priprave
predloga zakona zaradi prilagajanja na situacijo v povezavi s COVID-19 in
gibanjem gospodarstva zaznani kot nujni. Specifični cilji predlaganih ukrepov
so ohranjanje delovnih mest in delovanja podjetij, prilagajanje področja
zdravstva in socialnega varstva ter pomoč gospodarstvu. Ukrepi so po svoji
naravi začasni, saj urejajo vsebino, povezano s COVID-19, in sledijo načelu
varovanja zdravja in življenja ljudi ter zagotavljanja likvidnosti gospodarskim
subjektom. V luči negotovosti v zvezi s posledicami COVID-19, ki se kažejo po
svetu, zakonodajalec nima le pravice, temveč tudi dolžnost, da zakonodajo
prilagaja danim družbenim razmeram in jo tudi spreminja, če to narekujejo
spremenjena družbena razmerja. Nujni ukrepi, ki jih država sprejema za omilitev
in odpravo negativnih posledic COVID-19 na prebivalstvo in gospodarstvo, morajo
biti čim bolj učinkoviti, njihova izvedba pa mora biti hitra.
ZIUPOPDVE tako predstavlja dodatni nujni in začasni ukrep, s
katerim bo omogočena takojšnja in učinkovita zagotovitev pomoči pri omilitvi in
odpravi posledic naravne nesreče v Republiki Sloveniji tako za prebivalstvo kot
tudi gospodarstvo.
Glede na navedeno Državni zbor ugotavlja, da se ZIUPOPDVE
nanaša na vsebino, glede katere v skladu s prvo alinejo drugega odstavka 90.
člena Ustave razpis zakonodajnega referenduma ni dopusten, ker zadevni zakon
predstavlja zakon o nujnih ukrepih za zagotovitev odprave posledic naravnih
nesreč v smislu prve alineje drugega odstavka 90. člena Ustave.
Št. 411-01/20-118/112
Ljubljana, dne 30. decembra 2020
EPA 1557-VIII
Državni zbor
Republike Slovenije
Igor Zorčič
predsednik