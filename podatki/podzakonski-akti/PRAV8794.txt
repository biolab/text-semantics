1. člen
(namen pravilnika)
Ta pravilnik določa obliko in podrobnejšo vsebino dokazila o
zanesljivosti objekta, ki ga je treba priložiti zahtevi za izdajo uporabnega
dovoljenja (v nadaljnjem besedilu: dokazilo).
2. člen
(namen dokazila)
Dokazilo je elaborat, s katerim se dokazuje, da je objekt, ki
je predmet tehničnega pregleda zanesljiv ter izpolnjuje bistvene zahteve, v
primeru objekta v javni rabi, za katere je to predpisano, pa tudi zahteve s
področja zagotavljanja neoviranega gibanja funkcionalno oviranih oseb.
3. člen
(oblika in vsebina dokazila)
(1) Dokazilo obsega vodilno mapo in mapo s prilogami. 
(2) Vodilno mapo sestavljajo naslovna stran z osnovnimi
podatki o dokazilu, podatki o objektu in udeležencih pri graditvi, izjava o
zanesljivosti objekta, izjava odgovornega vodje projekta za pridobitev
gradbenega dovoljenja in tabelarično kazalo dokazil. Vodilna mapa mora biti
izdelana z obliko in mora imeti vsebino, ki je določena v Prilogi 1, ki je
sestavni del tega pravilnika. 
(3) Mapo s prilogami sestavljajo dokazila, z oštevilčenjem in
v zaporedju, kot so navedena v tabelaričnem kazalu dokazil vodilne mape.
Obsegajo listine, kot so potrdila, elaborati, poročila, ocene, atesti,
certifikati, izjave o skladnosti, meritve, komisijski zapisniki, izkazi in
druga dokazila: 
-       
o kvaliteti vgrajenih gradbenih proizvodov, inštalacij, tehnoloških
naprav in opreme, 
-       
o opravljenih preiskavah konstrukcijskih elementov, 
-       
o pregledu in merjenju vodovodnih, ogrevalnih, električnih, plinskih in
drugih inštalacij in preizkusu njihovega pravilnega delovanja in 
-       
o upoštevanju predpisov s področja zagotavljanja zdravja in varstva pri
delu, higienske in zdravstvene zaščite, varstva pred požarom, varstva pred
naravnimi in drugimi nesrečami ter varstva okolja, ohranjanja narave in varstva
kulturne dediščine. 
(4) Dokazilo z vsemi sestavinami mora biti izdelano v
slovenskem jeziku. 
(5) V primeru objektov varovanih na podlagi predpisov s
področja varstva kulturne dediščine in odstopanja od predpisanih bistvenih
zahtev določenih v kulturnovarstvenih pogojih, mora biti izjava o zanesljivosti
objekta v vodilni mapi izdelana z obliko in mora imeti vsebino, ki je določena
v Prilogi 2, ki je sestavni del tega pravilnika.
4. člen
(skupno dokazilo o zanesljivosti objekta)
Investitor v postopku izdaje uporabnega dovoljenja lahko
predloži več posameznih dokazil o zanesljivosti objekta, katerih število je
odvisno od pogodb med investitorjem in izvajalci del, ki so zbrana v skupnem
dokazilu o zanesljivosti objekta tako, da se posameznim dokazilom o
zanesljivosti doda skupna naslovna stran vodilne mape.
5. člen
(hramba dokazila)
Investitor oziroma lastnik objekta in njegov vsakokratni
pravni naslednik mora trajno oziroma dokler objekt stoji hraniti celotno
dokazilo.
6. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o obliki in vsebini dokazila o zanesljivosti objekta (Uradni list RS, št.
91/03).
7. člen
(prehodno obdobje)
(1) Ne glede na določbe prejšnjega člena se lahko dokazilo o
zanesljivosti objektov izdeluje in vlaga v upravne postopke po dosedanjih
predpisih do 31. decembra 2008. 
(2) Ne glede na določbe prvega odstavka tega člena morajo
vsebovati četrto stran vodilne mape z izjavo odgovornega vodje projekta za
pridobitev gradbenega dovoljenja, le tista dokazila o zanesljivosti objektov,
ki se prilagajo zahtevi za izdajo uporabnega dovoljenja za objekte, za katere
je bilo gradbeno dovoljenje izdano po uveljavitvi tega pravilnika.
8. člen
(začetek veljavnosti pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-39/2008
Ljubljana, dne 14. maja 2008
EVA 2008-2511-0029
Janez Podobnik l.r. 
Minister 
za okolje in prostor
Soglašamo!
dr. Vasko Simoniti l.r. 
Minister 
za kulturo
mag. Andrej Vizjak l.r. 
Minister 
za gospodarstvo
mag. Radovan Žerjav l.r. 
Minister 
za promet
Iztok Jarc l.r. 
Minister 
za kmetijstvo, gozdarstvo in prehrano
dr. Milan Zver l.r. 
Minister 
za šolstvo in šport
Marjeta Cotman l.r. 
Ministrica 
za delo, družino in socialne zadeve
Mojca Kucler Dolinar l.r. 
Ministrica 
za visoko šolstvo, znanost in tehnologijo
Zofija Mazej Kukovič l.r. 
Ministrica 
za zdravje
Dragutin Mate l.r. 
Minister 
za notranje zadeve
dr. Gregor Virant l.r. 
Minister 
za javno upravo
Karl Viktor Erjavec l.r. 
Minister 
za obrambo

Priloga
1: Osnovni podatki o dokazilu
Priloga
2: Izjava o zanesljivosti objekta