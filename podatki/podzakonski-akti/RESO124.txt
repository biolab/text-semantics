1. Uvod
Resolucija o strategiji nacionalne varnosti Republike
Slovenije (v nadaljnjem besedilu: resolucija) je temeljni razvojnousmerjevalni
dokument na področju nacionalne varnosti. Zato se z resolucijo opredeljujejo
nacionalni interesi in nacionalnovarnostni cilji Republike Slovenije, viri
ogrožanja varnosti in varnostna tveganja države, analizira varnostno okolje,
določa izhodišča politike odzivanja Republike Slovenije na posamezne varnostne
grožnje in tveganja ter določa najširše sistemskoorganizacijske rešitve
celovitega delovanja države pri zagotavljanju nacionalne varnosti.
Zagotavljanje nacionalne varnosti Republike Slovenije temelji
na Ustavi Republike Slovenije ter spoštovanju človekovih pravic, temeljnih
svoboščin, demokracije in načel pravne države. Pri tem se upoštevajo sprejeti
nacionalni razvojni dokumenti, zakoni in podzakonski akti ter spoštujejo načela
mednarodnega prava ter pravice in obveznosti Republike Slovenije, prevzete z
mednarodnimi pogodbami.
Resolucija predstavlja podlago za pripravo in dopolnjevanje
posebnih strateških ter drugih razvojnih in doktrinarnih dokumentov na področju
nacionalne varnosti ter za normativno, organizacijsko in vsebinsko urejanje
vprašanj v zvezi z zagotavljanjem nacionalne varnosti Republike Slovenije.
2. Interesi in cilji Republike Slovenije
Izhodišče za zagotavljanje nacionalne varnosti Republike
Slovenije so nacionalni interesi in nacionalnovarnostni cilji Republike
Slovenije, ki izhajajo iz temeljnih vrednot slovenske družbe, zapisanih v
Ustavi Republike Slovenije. Njihovo uresničevanje prispeva k dobrobiti in
napredku Republike Slovenije ter njenih prebivalk in prebivalcev (v nadaljnjem
besedilu: prebivalci), zato zaščita in obramba nacionalnih interesov ter ciljev
predstavljata srž zagotavljanja nacionalne varnosti.
2.1. Nacionalni interesi Republike Slovenije
Nacionalni interesi Republike Slovenije so življenjski in
strateški. Trajna življenjska interesa Republike Slovenije sta ohranitev
neodvisnosti, suverenosti in ozemeljske celovitosti države ter ohranitev
nacionalne identitete, kulture in samobitnosti slovenskega naroda tako znotraj
mednarodno priznanih meja Republike Slovenije kot v zamejstvu in po svetu. 
Strateški interesi Republike Slovenije so priznavanje in
spoštovanje nedotakljivosti njenih mednarodno priznanih meja in državnega
območja, vključno s stikom teritorialnega morja z odprtim morjem in zračnim
prostorom Republike Slovenije, delovanje demokratičnega parlamentarnega
političnega sistema, spoštovanje človekovih pravic in temeljnih svoboščin,
krepitev pravne in socialne države, blaginja prebivalcev in celovit razvoj
družbe, zaščita življenja in visoka stopnja vseh oblik varnosti prebivalcev,
zaščita pravic in razvoj slovenske avtohtone narodne skupnosti v sosednjih
državah, mir, varnost in stabilnost v svetu ter ohranitev okolja in naravnih
virov Republike Slovenije.
Republika Slovenija bo svoje življenjske in strateške
interese uresničevala samostojno, z intenzivnim dvostranskim delovanjem ter
dejavno vlogo tako v regiji kot v Organizaciji združenih narodov, Evropski
uniji, Natu in drugih mednarodnih organizacijah. Pri tem bo uporabljala
mehanizme in sredstva, ki so skladni z določili mednarodnega prava.
2.2. Nacionalnovarnostni cilji Republike Slovenije
Republika Slovenija bo svoje življenjske in strateške
interese uveljavljala z uresničevanjem nacionalnovarnostnih ciljev preko
celovitega in povezljivega delovanja vseh subjektov ter jasno določenih
pristojnosti in procesov posameznih nosilcev in mehanizmov na področju
nacionalne varnosti. Ti cilji so: zagotovitev visoke stopnje varnosti in
blaginje Republike Slovenije ter njenih državljank in državljanov (v nadaljnjem
besedilu: državljani), zaščita in krepitev ustavnih načel, nacionalne
identitete, kulture in samobitnosti slovenskega naroda, učinkovito delovanje
pravne in socialne države, varovanje okolja in trajnostni razvoj gospodarstva
ter povezanost med gospodarskimi cilji države in nacionalnovarnostnim sistemom,
krepitev mednarodnega ugleda, politično-varnostnega položaja in prepoznavnosti Republike
Slovenije, zavedanje prepletenosti nacionalnovarnostnih ciljev s cilji in z
interesi zaveznikov in partnerjev, zagotavljanje strateških virov za krepitev
vseh struktur nacionalnovarnostnega sistema, krepitev dobrih odnosov s
sosednjimi in z drugimi državami ter obramba Republike Slovenije, sodelovanje
pri odvračanju pred grožnjami in zagotavljanje miru v svetu.
3. Geopolitični in geostrateški položaj Republike
Slovenije ter njeno mednarodno varnostno okolje
3.1. Geopolitični in geostrateški položaj Republike
Slovenije
Republika Slovenija je celinska in pomorska država. Njen
geostrateški položaj v evropskem in širšem prostoru je poseben in ostaja takšen
tudi v razmerah vse močnejše globalizacije in krepitve transnacionalnih
povezav.
Leži na stičišču srednje- in južnoevropskega ter
sredozemskega geostrateškega in geopolitičnega prostora. To predstavlja tako
politične, gospodarske, družbene in kulturne ter druge prednosti in priložnosti
kot tudi določena varnostna tveganja.
Ozemlje Republike Slovenije prečkajo najkrajše kopenske poti,
ki zahodno in srednjo Evropo povezujejo z jugovzhodno Evropo in Azijo, ter
najkrajše in najugodnejše poti s srednjeevropskih celinskih območij do obale
Jadranskega morja ter iz vzhodne in jugovzhodne Evrope do Apeninskega polotoka.
Prav tako se nahaja na širšem interesnem območju med Jadranskim, Baltskim in
Črnim morjem. Oskrba Republike Slovenije in širšega evropskega prostora je zelo
odvisna od delovanja pristanišč v severnem Jadranu, pomorskega prometa,
kopenskih poti in zračnega prometa.
Na ozemlju Republike Slovenije se križajo geopolitični
interesi, zato je ozemlje Republike Slovenije predmet različnih
politično-vojaških ocen in načrtov.
Pomembne primerjalne prednosti Republike Slovenije kot
članice Evropske unije in Nata bodo tudi v prihodnje izhajale iz njenih
zgodovinskih, političnih, gospodarskih, socialnih, etničnih, kulturnih in
drugih povezav z območjem jugovzhodne Evrope. Te prednosti bo Republika
Slovenija optimalno izkoristila pri oblikovanju lastnega prispevka h krepitvi
politične stabilnosti in varnosti v regiji, kar bo pomembno z vidika
zagotavljanja dobrih političnih in gospodarskih odnosov z državami te regije
ter s tem zaščite lastnih nacionalnih interesov. V tem okviru bo posebno
pozornost namenila krepitvi odnosov in sodelovanju z državami v regiji, ki niso
vključene v evroatlantske integracije, schengenski prostor ali Evropsko unijo,
oziroma sodelovanju s tistimi državami, ki to regijo prepoznavajo kot del
njihovega interesnega območja.
3.2. Mednarodno varnostno okolje Republike Slovenije
Po desetletjih popuščanja napetosti v mednarodnem varnostnem
okolju se te v njem znova povečujejo. Sodobno mednarodno varnostno okolje se
naglo in v temeljih spreminja. Zaradi negativnih posledic procesov
globalizacije in odzivov nanje je postalo bolj povezano, kompleksno in
negotovo. Prihaja do dolgoročnih sprememb v ravnovesju gospodarskih in vojaških
sil. Ključni dejavniki so multipolarnost, širok nabor groženj in akterjev
ogrožanja z okrepljeno vlogo nedržavnih akterjev, nestabilnost neposredne
soseščine, na globalni ravni erozija demokratičnih vrednot in človekovih
pravic, mednarodne pravne ureditve in multilateralizma, uveljavljanje
enostranskih interesov ter omejena sposobnost odzivanja s strani mednarodne
globalne skupnosti. S tem se otežuje doseganje kompromisov in naslavljanje
globalnih tveganj. Pojavljajo se nove oblike groženj, ki jih omogočajo hiter
tehnološki napredek in globalizacijski učinki.
V mednarodnem varnostnem okolju se bodo pojavljali predvsem
naslednja tveganja in grožnje:
-       
hibridne grožnje,
-       
informacijsko-kibernetske grožnje,
-       
obveščevalna dejavnost tujih akterjev,
-       
vojaške grožnje,
-       
krizna žarišča,
-       
terorizem in nasilni ekstremizem,
-       
nedovoljene dejavnosti na področju konvencionalnega orožja, orožij za množično
uničevanje ter jedrskih in raketnih tehnologij,
-       
hude in organizirane oblike kriminala,
-       
nezakonite migracije,
-       
podnebne spremembe,
-       
globalna finančna, gospodarska, tehnološka in socialna tveganja,
-       
ogrožanje javne varnosti,
-       
naravne in druge nesreče,
-       
omejenost naravnih virov in degradacija življenjskega okolja ter
-       
zdravstveno-epidemiološke grožnje.
Poleg pojava novih oblik ogrožanja nacionalne varnosti se v
evroatlantskem območju in širše znova pojavljajo raznovrstne oblike rivalstva
med regionalnimi silami in velikimi silami multipolarnega sveta. Soočeni smo z
različnimi pogledi držav članic na prihodnost Evropske unije in nekatera
ključna vprašanja.
Republika Slovenija skupaj z zavezniki prepoznava pas
nestabilnosti, ki obkroža Evropsko unijo in Nato. Evropska unija in zavezništvo
se spoprijemata s celotnim naborom varnostnih tveganj in groženj iz vseh
geografskih smeri. Za Republiko Slovenijo so ključni predvsem tisti iz vzhodne
in južne smeri.
V močno soodvisnem sodobnem mednarodnem varnostnem okolju si
nobena država svoje (nacionalne) varnosti ne more več zagotavljati povsem
samostojno. Zato je predvsem za evroatlantski prostor, v katerem sta ključna
dejavnika ohranjanja in zagotavljanja mednarodnega miru in varnosti Evropska
unija in Nato, značilno zunanjepolitično, gospodarsko, kulturno,
znanstveno-tehnološko, varnostno, obrambno, obveščevalno-varnostno,
zaščitno-reševalno ter drugo povezovanje in sodelovanje držav, kar prinaša temu
prostoru kot celoti večjo varnost in stabilnost. Stabilnost in varnost
evroatlantskega prostora sta močno odvisni tudi od procesa nadaljnje krepitve
Evropske unije in Nata.
4. Grožnje in tveganja nacionalne varnosti Republike
Slovenije
V mednarodnem in nacionalnovarnostnem okolju se soočamo z
raznovrstnimi sodobnimi viri ogrožanja in tveganja varnosti. Njihovi nosilci so
tako državni kot nedržavni akterji, po naravi pa so kompleksni, pogosto težko
predvidljivi ter imajo lahko multiplikativni značaj in učinek. Republika
Slovenija je na različne vire tveganja in ogrožanja dodatno občutljiva zaradi
velikosti ozemlja, svoje geografske raznolikosti, omejenosti naravnih virov,
ozemeljske prehodnosti ter vpetosti v mednarodno okolje.
Grožnje opredeljujemo kot vire ogrožanj in aktivnosti, ki bi
lahko ogrozili nacionalno varnost Republike Slovenije ter njene cilje in
interese. Tveganja opredeljujemo kot izpostavljenost Republike Slovenije ter
njenih ciljev in interesov posameznim grožnjam, odvisna so od ranljivosti in
zmogljivosti države, da se zoperstavi in odzove na te grožnje. 
Zaradi narave in pojavnih oblik sodobnih groženj je težko
določiti jasno razmejitev med globalnimi in zgolj nacionalnimi grožnjami.
Posamezne grožnje lahko s časom spreminjajo svojo pojavno obliko in stopnjo
ogrožanja nacionalne varnosti Republike Slovenije. Na nacionalno varnost
Republike Slovenije vplivajo nekatere sodobne grožnje, tudi če se te ne
pojavljajo neposredno na ozemlju Republike Slovenije ali v njeni neposredni
okoliščini.
Z namenom učinkovitega spremljanja in odzivanja na hitro
spreminjajoče se varnostno okolje bo letno izdelana nacionalna ocena varnostnih
tveganj in groženj.
4.1. Hibridne grožnje
Hibridne grožnje niso nove oblike groženj, ampak implikacije
že obstoječih subverzivnih oblik, katerih hitrost, obseg in pogostost
pojavljanja so se s pomočjo sodobnih tehnologij okrepili. Hibridne grožnje so
večdimenzionalne, izredno horizontalno razpršene in zajemajo predvsem
političnodiplomatski, informacijski, vojaški, gospodarski, finančni,
obveščevalni in pravni vidik, pri čemer je vsak hibridni scenarij lahko
drugačen, zato morajo biti temu prilagojeni tudi odzivi.
Hibridne grožnje predstavljajo medsebojno povezano,
kompleksno in nepredvidljivo visokointegrirano uporabo prikrite ali odkrite
kombinacije tradicionalnih in neregularnih vojaških in civilnih ter kriminalnih
metod in sredstev, ki jih vodijo in izvajajo državni in nedržavni akterji. Ti
se poslužujejo različnih metod, vrst in načinov hibridnega delovanja, s čimer
se zamegljuje meja med mirom, krizo, konfliktom in vojno. Dejavnosti hibridnih akterjev
so usmerjene v šibke točke ciljane države ali družbe, z namenom
destabilizacije, povzročanja zmede in povečanja ranljivosti, za doseganje
lastnih geopolitičnih interesov in vpliva.
Akterji s svojimi hibridnimi metodami, dezinformacijami,
lažnimi novicami in vpletanjem v demokratične politične procese vplivajo na
stabilnost demokratično izvoljenih struktur oblasti, ustavne in družbene
ureditve ter mednarodnih institucij, ovirajo in slabijo zmožnost demokratičnega
in ustavno opredeljenega političnega odločanja in oblikovanja učinkovite
nacionalne politične agende, sprožajo radikalizacijo in rekrutacijo skrajnih
gibanj ter vplivajo na javno mnenje v državi, kar dosegajo z usmerjanjem
akterjev, ki so tako zlorabljeni za hibridno delovanje. Posebej ukrojeni
kibernetski napadi z zlorabo informacijske tehnologije in metodo sabotaže
predstavljajo grožnjo za vzdrževanje odpornosti ključnih funkcij države in
družbe ter kritične infrastrukture. Izvajajo ekonomsko vplivanje in
izsiljevanje ter nezakonite izrabe finančnih sistemov tudi za financiranje
terorizma ali da vplivajo na nacionalne strukture. Dejavnosti hibridnih
akterjev so bolj ali manj podprte z intenzivnim obveščevalnim delovanjem.
Upravičena je domneva, da bodo vojaške hibridne oblike delovanja poleg
nekonvencionalnega vojskovanja lahko vključevale tudi zlorabo orožja za
množično uničevanje in teroristična delovanja, na lokalno omejenem ozemlju tudi
z uporabo jedrskih, radioloških, kemičnih in bioloških elementov.
4.2. Informacijsko-kibernetske grožnje
Značilnost kibernetskega okolja so globalna narava,
asimetričnost in horizontalnost, kar se odraža v odsotnosti geografskih in
časovnih omejitev, težavni določljivosti dejanskega vira in akterja ogrožanja
ter v dejstvu, da gre lahko za aktivnost državnih in nedržavnih akterjev.
Ranljivost sodobne družbe izhaja iz močne odvisnosti od neprekinjenosti in
zanesljivosti delovanja informacijskih tehnologij in sistemov. Republika
Slovenija je s tem izpostavljena resnim grožnjam za delovanje javnega in
zasebnega sektorja ter kritične infrastrukture, zaradi česar je lahko ogroženo
izvajanje ključnih funkcij države in družbe. Zagotavljanje suverenosti
Republike Slovenije v kibernetskem prostoru je zato izrednega pomena.
Ključno grožnjo nacionalni informacijsko-komunikacijski
infrastrukturi in kritični informacijsko-komunikacijski infrastrukturi ter
podatkom znotraj njiju predstavljajo kibernetski napadi in vdori, spletno
vohunjenje, kraja intelektualne lastnine, širjenje dezinformacij, kibernetski
kriminal in terorizem ter druge oblike, ki imajo lahko velik negativen
medpodročni vpliv na gospodarstvo in finančni sistem, delovanje političnega
sistema in mednarodni ugled države, delovanje kritične infrastrukture, javno
varnost, obrambno sposobnost, varnost državljanov, zagotavljanje osnovnih
življenjskih dobrin ter delovanje sistema varstva pred naravnimi in drugimi
nesrečami.
Vključenost Republike Slovenije v mednarodne organizacije,
predvsem Evropsko unijo in Nato, povečuje interes nekaterih tujih držav in
drugih akterjev ter s tem dejansko izpostavljenost države kibernetskim napadom.
4.3. Obveščevalna dejavnost tujih akterjev
Tuji obveščevalni akterji s svojim delovanjem ogrožajo
varnostne, politične in gospodarske interese Republike Slovenije ter
izkoriščajo njeno ozemlje za delovanje proti tretjim državam. Obveščevalno
dejavnost proti slovenskim interesom izvajajo s pomočjo klasičnih oblik
pridobivanja podatkov s človeškimi viri ter z izkoriščanjem sodobnih informacijskih
tehnologij in sistemov.
Z aktivnejšo vlogo Republike Slovenije v okviru mednarodne
skupnosti, predvsem v Evropski uniji in Natu, se je okrepilo klasično
obveščevalno delovanje nekaterih tujih držav proti Republiki Sloveniji. Pri tem
izstopa interes za pridobitev vseh vrst tajnih podatkov ter zanimanje za
slovenske diplomatske in gospodarske aktivnosti v mednarodnem okolju.
Tuje obveščevalne in varnostne službe bi lahko tudi v
prihodnje agresivneje delovale proti predstavnikom Republike Slovenije v
tujini, predvsem proti tistim, ki so udeleženi v mednarodnih operacijah in
misijah, in tistim, ki diplomatsko in poslovno delujejo v tujini.
4.4. Vojaške grožnje
Vojaške grožnje bodo v prihodnje še vedno predvsem posledica
povečanega števila ter zaostrovanja lokalnih in regionalnih nestabilnosti, ki
lahko hitro presežejo svoj okvir, zaradi konfliktnih interesov globalnih
centrov moči. Globalni in z njim evroatlantski prostor sta po koncu hladne
vojne znova izpostavljena tveganju za vojaški spopad večjih razsežnosti.
Bojišče poleg kopnega, morja in zraka obsega tudi kibernetsko dimenzijo in
vesolje.
V vojaških spopadih prihodnosti nasprotniki ne bodo samo
države, temveč tudi različni nedržavni ali nadnacionalni akterji. Zaradi
različne uporabnosti in učinkovitosti konvencionalnih in nekonvencionalnih
vojaških zmogljivosti bo postala vse pogostejša in vse pomembnejša oblika
ogrožanja varnosti hibridno delovanje. To poleg konvencionalnih vključuje tudi
uporabo terorističnih, kriminalnih in drugih neregularnih oblik delovanja,
informacijske tehnologije ter različnih gospodarskih in drugih sredstev z
namero celovite destabilizacije državnih in družbenih struktur pod pragom
oboroženega konflikta. V okviru hibridnega delovanja lahko nasprotnik uporablja
tudi vojaške zmogljivosti. Ob tem lahko mnogi po naravi nevojaški dejavniki
nestabilnosti, na primer omejevanje dostopa do skupnih dobrin, napadi na
kritično infrastrukturo, kibernetski napadi, množične migracije, epidemije in
pandemije, naravne in druge nesreče, zaradi njihovega multiplikativnega učinka
zahtevajo sodelovanje vojaških zmogljivosti z namenom njihovega obvladovanja.
Varnostno okolje na obrobju evroatlantskega prostora postaja
vse bolj nepredvidljivo. Tako se na njegovem vzhodu soočamo z resnim
povečevanjem vojaške ogroženosti, medtem ko se na jugu in jugovzhodu soočamo z
nestabilnostmi in možnostjo njihovega preoblikovanja v asimetrične grožnje. Ena
največjih sprememb je povečano tveganje večjega in dolgotrajnejšega
regionalnega vojaškega konflikta, ki lahko prerase v konflikt širših
razsežnosti in zaradi česar je zaznavno odločno vračanje h krepitvi odvračalne
in obrambne drže ter kolektivne obrambe v okviru zveze Nato. Odraz in posledica
tega je tudi krepitev in razvoj vojaških zmogljivosti Evropske unije ter
oblikovanja novih pobud okrepljene skupne varnostne in obrambne politike
Evropske unije.
Tako zaradi navedenega kot zaradi geostrateškega položaja
Republike Slovenije je mogoče pričakovati, da bi bilo v primeru bistveno
poslabšanih mednarodnih ali regionalnih politično-varnostnih razmer ozemlje
Republike Slovenije lahko izpostavljeno neposrednim vojaškim grožnjam, v prvi
fazi predvsem delovanjem iz razdalje po ključni infrastrukturi, ki omogoča
strateško mobilnost vojaških sil, v kasnejših fazah pa tudi grožnji ozemeljski
celovitosti države. Nestabilne politično-varnostne razmere in oboroževalna
tekma na jugovzhodu Evrope, predvsem pa realna možnost nove globalne
oboroževalne tekme, katere del bi bila tudi Evropa, opozarjajo na latentno
prisotnost vojaških groženj tudi v širšem globalnem in regionalnem prostoru.
Zaradi aktivnega sodelovanja Republike Slovenije v
mednarodnih operacijah in misijah so vojaškim grožnjam vseskozi izpostavljeni
tudi pripadniki večine slovenskih kontingentov pri opravljanju svojih nalog v
tujini, tudi v povezavi z uporabo elementov hibridnega delovanja.
4.5. Krizna žarišča
Krizna žarišča z oboroženimi spopadi in spopadi nizke
intenzivnosti ogrožajo mednarodni mir in varnost. Posledično se mednarodna
skupnost sooča s pojavom nestabilnih in nedelujočih držav, aktivnostmi
terorističnih in skrajnih oboroženih skupin, porastom organiziranega kriminala
ter grobimi kršitvami človekovih pravic in temeljnih svoboščin. Vse to
neposredno vpliva na širšo regionalno in globalno stabilnost, razvoj,
migracijske tokove ter nastajanje zatočišč za delovanje terorističnih skupin,
nasilnega ekstremizma in organiziranega kriminala.
Republika Slovenija se kot članica Organizacije združenih
narodov, Evropske unije, Nata in drugih mednarodnih organizacij sooča tudi z
geografsko bolj oddaljenimi regionalnimi kriznimi žarišči. Dogajanja na bolj
oddaljenih kriznih žariščih imajo lahko posledice tudi na nacionalno varnost Republike
Slovenije.
Izrazit vpliv na nacionalno varnost Republike Slovenije ima
nedokončana pokonfliktna tranzicija Zahodnega Balkana, predvsem na področjih
demokratizacije, pravne države, varnosti in socialno-ekonomskega razvoja.
Slednje se kaže predvsem v večji verjetnosti nastanka nevojaških virov
ogrožanja, kot so organiziran kriminal, korupcija, nezakonite migracije in
trgovina z ljudmi, orožjem in drogami ter terorizem in nasilni ekstremizem.
Potencialno tveganje za nacionalno varnost Republike Slovenije pomenijo odprta
etnična in verska vprašanja v regiji, prav tako v regiji ostajajo pereča tudi
nerešena mejna vprašanja med državami.
Republika Slovenija skladno s svojimi nacionalnimi interesi
sodeluje v mednarodnih operacijah in misijah na posameznih kriznih žariščih, s
čimer dejavno prispeva k mednarodnemu miru, varnosti in stabilnosti ter svoji
nacionalni varnosti. Prisotnost Republike Slovenije v mednarodnih operacijah in
misijah na kriznih območjih lahko pomeni tudi tveganje v smislu
izpostavljenosti terorizmu in drugim oblikam nevojaških groženj. Povečuje se
tudi možnost, da postanejo mednarodne sile na kriznih žariščih, v katerih sodelujejo
predstavniki Republike Slovenije, tarča napada pripadnikov sprtih strani,
nasilnih ekstremističnih skupin in organiziranega kriminala.
4.6. Terorizem in nasilni ekstremizem
Terorizem in nasilni ekstremizem predstavljata eno
najpomembnejših varnostnih tveganj in groženj. Pojavne oblike terorizma in
nasilnega ekstremizma se v zadnjih letih močno spreminjajo. Zaznamujejo jih
izrazita dinamika in celovitost ter uporaba širokega nabora instrumentov, prav
tako je značilna vse večja individualizacija. Na obstoj in nastanek pogojev za
radikalizacijo, ki vodi v nasilni ekstremizem ali terorizem, vplivajo različni
socialni, ekonomski, politični in varnostni dejavniki. Pojav in širjenje
terorizma ostajata tesno povezana tudi z ideološko, politično, versko, ekonomsko
in socialno motivirano radikalizacijo relativno majhnega dela civilne družbe,
zaradi česar terorizem tudi v evroatlantskem okolju postaja vse pogostejša
pojavna oblika dolgoročne grožnje.
V sodobnih razmerah se terorizem povezuje z drugimi
varnostnimi grožnjami, predvsem z organiziranim kriminalom, nedovoljenimi
dejavnostmi na področju orožij za množično uničevanje in jedrske tehnologije,
nezakonitimi migracijami ter trgovino z ljudmi, orožjem in prepovedanimi
drogami. Cilji terorističnih groženj in napadov so predvsem civilno
prebivalstvo, državni predstavniki in ustanove, diplomatsko-konzularna
predstavništva, kritična infrastruktura ter pripadniki mednarodnih sil v
mednarodnih operacijah in misijah. 
Določeno nevarnost predstavljajo tudi različna ekstremistična
gibanja in organizacije, saj lahko njihovo sicer legitimno izražanje mnenj in
stališč preraste v grožnjo ustavni ureditvi Republike Slovenije, zanikanje ali
kršenje temeljnih človekovih pravic in svoboščin, nenadzorovano nasilje ter s
tem v ogrožanje človekovega dostojanstva, varnosti in življenja.
4.7. Nedovoljene dejavnosti na področju konvencionalnega
orožja, orožij za množično uničevanje, jedrskih in raketnih tehnologij
Širjenje konvencionalnega orožja, predvsem osebnega in
lahkega, streliva, industrijskih in vojaških razstreliv, drugih nevarnih
substanc in materialov ter blaga z dvojno rabo, je pomembna potencialna grožnja
mednarodni varnosti ter s tem tudi nacionalni varnosti Republike Slovenije.
Pogosto so te dejavnosti predmet nezakonite mednarodne trgovine, predvsem z
območja razpadlih držav ter preteklih in današnjih kriznih žarišč, hkrati pa
obstaja nevarnost uporabe teh sredstev in materialov za klasična kriminalna
dejanja ter za delovanje terorističnih ali organiziranih kriminalnih skupin.
Z vidika posledic je še večja potencialna varnostna grožnja
širjenje materialov, blaga z dvojno rabo, drugih sredstev, industrijskih naprav
in znanj, potrebnih za proizvodnjo jedrskega in drugih orožij za množično
uničevanje, vključno z raketnim balističnim orožjem. Širjenje raketnih in
sorodnih tehnologij predstavlja pomembno novo grožnjo za varnost tako Evropske
unije in Nata kot tudi Republike Slovenije.
Pomembno obliko potencialnega ogrožanja nacionalne varnosti
Republike Slovenije predstavlja nespoštovanje ali opuščanje obstoječih
mednarodnih sporazumov, ki urejajo področje širjenja konvencionalnih in
nekonvencionalnih orožij.
Varnostno zaskrbljujoče je tudi, da nekatere države, še
posebej tiste, ki podpirajo različne oblike terorizma in ekstremizma, pri
razvoju in uporabi jedrske tehnologije v civilne namene ne sprejemajo norm,
sprejetih v okviru mednarodnega (jedrsko) neširitvenega režima, ali te norme
zavestno kršijo.
4.8. Hude in organizirane oblike kriminala
Nacionalno varnost ogrožajo hude in organizirane oblike
kriminala, ki povzročajo škodo žrtvam ter zaradi negativnega vpliva na socialne
in gospodarske vidike življenja tudi družbi kot celoti. Posebej pomembne
čezmejne varnostne grožnje, povezane z delovanjem organiziranega kriminala, so
tihotapstvo prepovedanih drog, trgovina z ljudmi, nezakonite migracije,
nezakonita trgovina z odpadki, orožjem in visoko obdavčenim trošarinskim
blagom, korupcija, pranje in ponarejanje denarja ter zlorabe sodobne
informacijsko-komunikacijske tehnologije. Dodatno grožnjo predstavljajo
povezave med organiziranim kriminalom in terorizmom ter vstopanje
organiziranega kriminala v nedovoljene dejavnosti na področju trgovanja z
orožjem, odpadki, blagom z dvojno rabo in strateškimi materiali.
Hiter tehnološki razvoj, predvsem na področju digitalnih
komunikacij, že vrsto let narekuje trend, da vse več storilcev kaznivih dejanj
že v osnovi uporablja zaščiteno vrsto komunikacije (kriptiranje), saj storilci
s tem ohranjajo zaupnost in anonimnost komuniciranja. Prav tako je zaščiteno
celotno omrežje temačnega spleta in zaradi tega tudi vse komunikacijske
storitve znotraj le-tega. Omrežje temačnega spleta je tehnično zasnovano z
namenom zagotavljanja anonimnosti vseh udeležencev ter zaščite komunikacij in
transakcij. Znotraj tega omrežja se trguje z orožjem, prepovedanimi drogami,
napravami za ponarejanje denarja, bančnimi karticami, gradivi v zvezi s
spolnimi zlorabami otrok, ukradenim blagom, naročili umorov ter drugimi
oblikami hudega in organiziranega kriminala.
Dogajanja v okviru organizirane kriminalitete v Republiki
Sloveniji zaznamuje njen geografski položaj v srednji Evropi z neposredno
izpostavljenostjo tako imenovani balkanski poti. Analize opredeljujejo Zahodni
Balkan kot pomembno kriminalno žarišče, kjer je osredotočena logistika, ki
olajšuje trgovino z nezakonitim blagom, ustvarja nove trge kriminalnih
dejavnosti in zagotavlja priložnosti organiziranim kriminalnim združbam, za
katere je ozemlje Republike Slovenije pomembno tranzitno območje za vstop na
trge Evropske unije.
Organiziran kriminal pomeni kompleksno in trajno grožnjo
varnosti Republike Slovenije, čeprav je mogoče pričakovati, da bo naša država z
vidika delovanja mednarodnih kriminalnih združb, predvsem tistih vzdolž tako
imenovane balkanske poti, tudi v prihodnje predvsem tranzitno-logistična in v
manjši meri ciljna država.
4.9 Nezakonite migracije
Republike Slovenije se nezakonite migracije dotikajo predvsem
zaradi poteka migracijskih tokov čez njeno ozemlje. Od množičnih migracij v
letih 2015 in 2016 se na slovenski del zunanje kopenske schengenske meje vrši
nenehen pritisk nezakonitih migracij. Velika večina migrantov, ki v Republiki
Sloveniji zaprosi za mednarodno zaščito, Republiko Slovenijo zapusti še pred
končanjem postopka, kar nakazuje na zlorabo tega inštituta. Sekundarna gibanja
prosilcev za mednarodno zaščito tako potekajo večinoma iz Republike Slovenije v
druge države Evropske unije. Sistematična zloraba sistema mednarodne zaščite je
zaznana tako na balkanski poti kot tudi na drugih migracijskih poteh in v
celotni Evropski uniji. Dodatno težo ta varnostna grožnja pridobiva zaradi
svoje povezanosti z delovanjem organiziranega kriminala in terorizma. Balkanska
pot nezakonitih migracij ostaja zanimiva tudi zaradi vračanja morebitnih »tujih
borcev« z bojišč na Bližnjem vzhodu ter ostalih pripadnikov različnih
terorističnih organizacij, ki bi želeli vstopiti na ozemlje držav Evropske
unije.
Pritisk nezakonitih migracijskih tokov na Republiko Slovenijo
nasploh bodo tudi v prihodnje pomembno opredeljevale družbeno-gospodarske in
politično-varnostne razmere tako v svetu kot v navedeni regiji. Širši obseg
nezakonitih migracij ali množičnih migracij lahko na splošno ogrozi varnost in
dobrobit prebivalcev naše države ter predstavlja znatno obremenitev za celoten
nacionalnovarnostni sistem Republike Slovenije. Povečan migrantski pritisk na
Republiko Slovenijo in širše okolje lahko posredno vpliva tudi na razvoj
ekstremizmov, slabšanje varnostnih razmer ter zunanjo in notranjo politiko.
4.10. Podnebne spremembe
Podnebne spremembe sodijo med najbolj pereče globalne
grožnje. Zaradi spremenjenih vremenskih vzorcev in intenzivnejših izrednih
vremenskih dogodkov prihaja do pojavov z veliko materialno in gospodarsko
škodo. Dvig temperature zraka in gladine morja, spremenjeni padavinski vzorci
in intenzivnejši izredni vremenski dogodki bodo zaostrili pomanjkanje
življenjskih virov, kot sta hrana in voda, ter povečali pogostost in
intenzivnost naravnih nesreč v obliki poplav, suš, vodnih ujm in podobno.
Posredne posledice podnebnih sprememb – prisilne migracije, motnje v prehranski
varnosti, omejevanje dostopa do naravnih virov, predvsem vode in energije,
širitev epidemičnih bolezni – predstavljajo multiplikator groženj, saj
povzročajo krepitev politične, družbene in gospodarske nestabilnosti. Predvsem
pomanjkanje vodnih virov oziroma tekmovanje zanje predstavlja resen vir
napetosti in tveganje za oborožene konflikte.
4.11. Globalna finančna, gospodarska, tehnološka in
socialna tveganja
Zaradi globalnih in evropskih tveganj, izvirajočih predvsem
iz prihajajočih geopolitičnih sprememb, stopnjevanja napetosti okoli
mednarodnih trgovinskih odnosov ter potencialne krize evrskega območja, so
realno tveganje nove finančne in gospodarske krize. Na globalni ravni bodo viri
ogrožanja narodnogospodarskih interesov izhajali iz nadaljevanja globalizacije
in vzpostavljanja novega ravnovesja v svetovnem gospodarstvu, zaostrenega
tekmovanja za dostop do donosnih tržišč, surovin in obvladovanja dobavnih
verig, občutnejših sprememb razmerja med ponudbo in povpraševanjem po
energetskih virih ob skokovitem naraščanju in nihanju njihovih cen, pojavov
izolacionizma in protekcionizma ter gospodarskih sankcij, ki vodijo v
trgovinske vojne, na evropski ravni pa iz naraščanja strukturnih razlik znotraj
evrskega območja in neenotnosti glede mehanizmov zagotavljanja stabilnosti v
območju evra, ki utegnejo ogroziti stabilnost in obstoj skupne valute. Zaradi
vse pomembnejše vloge finančnih institucij z globalno prisotnostjo ter
njihovega velikega vpliva na pretok denarja in finančnih transakcij ter zaradi
naglega razvoja informacijske tehnologije se je hitrost pomembnih finančnih in
denarnih tokov povečala, posledično se je povečala tudi občutljivost teh
institucij na informacije, politike ali dogodke po svetu, kar predstavlja
stalno tveganje v zvezi z dostopnostjo do finančnih virov. Visoka stopnja
digitalizacije prinaša povečanje tveganja za kibernetske napade, nereguliran
trg kriptovalut pa omogoča nenadzorovane finančne transakcije organiziranega
kriminala in terorističnih skupin. Vsi ti viri ogrožanja bodo predstavljali
velika tveganja za ohranjanje rasti nacionalnega gospodarstva, ki se bo soočalo
tudi s starajočim se prebivalstvom na eni ter iskanju rešitev v hitri rasti
prebivalstva v nerazvitem delu sveta in migracijskimi pritiski na drugi strani.
Zaostrovanje globalnih trgovinskih razmerij, predvsem pa
vračanje nacionalnega gospodarskega protekcionizma, predstavlja za Republiko
Slovenijo in njeno blagostanje, zaradi odprtega in izvozno usmerjenega gospodarstva,
pomemben dejavnik negotovosti. Pri tem še posebej izstopa multiplikativni
učinek, ki ga imajo zaostrovanja trgovinskih sporov na vse družbene podsisteme
in niso omejeni izključno na gospodarstvo.
Zaradi neugodnih dolgoročnih demografskih trendov v Evropi in
Republiki Sloveniji (staranje prebivalstva, upadanje rodnosti, odseljevanje
prebivalstva in pomanjkanje delovne sile) prihaja do naraščanja izdatkov za
zdravstvo in socialno varstvo ter tveganj pri ohranjanju trajnostnega
ekonomskega razvoja, kar posledično zmanjšuje prožnost družbe pri soočanju z
aktualnimi varnostnimi tveganji. Negativni demografski trendi lahko dolgoročno
negativno vplivajo na sposobnost delovanja vseh podsistemov države in
uresničevanje njenih ambicij v mednarodnem prostoru.
Nove tehnologije ponujajo nove priložnosti, sočasna globalna
digitalizacija pa hkrati ustvarja nove ranljivosti in z njimi povezana
varnostna tveganja. Negativne posledice globalizacije in komercializacije
otežujejo ohranjanje in razvijanje kulturnega ustvarjanja in varovanje kulturne
dediščine slovenskega naroda ter z njima povezanega obstoja kulturne
raznolikosti, jezikovne identitete in ustvarjalnosti, ki so pomemben temelj
narodove in državne suverenosti.
4.12. Ogrožanje javne varnosti 
V zapletenih razmerah finančne, gospodarske in socialne krize
se lahko ogrožanje javne varnosti pojavlja v obliki povečanega obsega napadov
na življenje in premoženje ljudi, gospodarske kriminalitete, korupcije,
finančnih prevar, ponarejanja listin, denarja in blaga, kibernetske in okoljske
kriminalitete ter množičnih kršitev javnega reda in miru. Ti pojavi lahko med
prebivalstvom okrepijo nezadovoljstvo z delovanjem ali vsaj nezaupanje v
učinkovitost delovanja institucij nacionalnega varnostnega sistema in države nasploh,
kar je dodaten element slabitve posameznikove in nacionalne varnosti.
Revščina in drugi socialni problemi, posledice podnebnih
sprememb, naravnih in drugih nesreč ter nezakonite migracije so pojavi, ki
lahko dodatno vplivajo na nove pojavne oblike in intenziteto kriminalitete ter
na pogoje za njihov nastanek.
Glede na splošno zaostrovanje političnih, socialnih,
gospodarskih, varnostnih in drugih razmer v svetu je v prihodnje tudi v
Republiki Sloveniji mogoče pričakovati več kršitev javnega reda in miru,
vključno s hujšimi kršitvami, ki lahko posledično prerastejo v kazniva dejanja
z vsemi posledicami za varnost posameznika in širše skupnosti.
4.13. Naravne in druge nesreče
Naravne in druge nesreče so stalnica ogrožanja ljudi, živali,
premoženja, kulturne dediščine ter okolja Republike Slovenije.
Med naravnimi nesrečami Republiko Slovenijo najbolj ogrožajo
potresi, poplave, neurja, močan veter, žled, suša, veliki požari v naravnem
okolju ter množični pojavi nalezljivih bolezni pri ljudeh, živalih in rastlinah.
Intenzivnost in pogostost nekaterih naravnih nesreč se povečuje zaradi
podnebnih sprememb, prekomernega obremenjevanja okolja in prekomerne rabe
naravnih virov ter neustreznih posegov v prostor.
Med drugimi nesrečami, ki jih povzroči človek s svojo dejavnostjo
ali z ravnanjem, Republiko Slovenijo ogrožajo predvsem nesreče v prometu in
industrijske nesreče, pa tudi nesreče kot posledica različnih oblik namernega
ogrožanja. Verjetnost nastanka tovrstnih nesreč je različna, prav tako možne
posledice. Industrijske nesreče so zaradi tehnoloških ukrepov sicer manj
verjetne kot naravne, imajo pa lahko poleg kratkotrajnih tudi dolgotrajne
posledice za ljudi, živali ter okolje in hrano. Najhujše posledice bi
povzročile industrijske nesreče v obratih z nevarnimi snovmi. Zaradi čezmejnih
učinkov nesreč z nevarnimi snovmi je lahko Republika Slovenija ogrožena tudi ob
tovrstnih nesrečah v tujini.
4.14. Omejenost naravnih virov in degradacija
življenjskega okolja
Zaradi neprimerne rabe naravnih virov v preteklosti in
posledic podnebnih sprememb se kažejo resni negativni vplivi tako v naravi kot
v človekovem bivalnem okolju. 
Ker je Republika Slovenija močno energetsko in surovinsko
odvisna od uvoza, bo z vidika njene nacionalne varnosti tudi v prihodnje
pomembna predvsem stabilna in zadostna oskrba z energetskimi viri in s
strateškimi surovinami, ki bo lahko motena zaradi nestabilnosti na globalnem
trgu energentov in strateških surovin ter nezanesljivih oskrbovalnih poti.
Podobno velja tudi za uvoz hrane, saj Republika Slovenija ni prehrambno
samozadostna. Zaradi podnebnih sprememb in onesnaževanja okolja je možno, da se
bo Republika Slovenija v prihodnosti soočila tudi s težavami pri oskrbi s
kakovostno pitno vodo in z omejenimi naravnimi danostmi za pridelavo varne hrane.
Kakovost okolja v Republiki Sloveniji se zaradi izvajanja
politik in ukrepov za varovanje okolja na splošno sicer izboljšuje, vendar je
okolje na nekaterih območjih še vedno preveč obremenjeno. Največjo obremenitev
za okolje in odločilni vpliv na procese v prostoru bodo tudi v prihodnje
povzročali industrija, energetika, kmetijstvo, promet, poselitev in turizem, ki
bodo hkrati še naprej ključni nosilci razvoja in dejavniki zagotavljanja
blaginje v družbi.
4.15. Zdravstveno-epidemiološke grožnje
V razmerah vse večje globalizacije, urbanizacije in učinkov
negativnih demografskih trendov lahko varnost in blaginjo prebivalcev Republike
Slovenije ogrožajo tudi množični pojavi nalezljivih človeških, živalskih ali
rastlinskih bolezni.
Verjetnost pojava in širjenja nalezljivih bolezni dodatno
povečujejo migracije prebivalstva, naravne in druge nesreče, podnebne spremembe
in terorizem. Zaradi epidemij in pandemij nalezljivih bolezni je lahko ogroženo
nemoteno delovanje ključnih funkcij države in družbe, lahko pa je ogrožena tudi
mednarodna stabilnost.
5. Odzivanje Republike Slovenije na grožnje in tveganja
nacionalne varnosti
V sodobnem varnostnem okolju je za uspešno in učinkovito
odzivanje na grožnje in tveganja nacionalne varnosti nujno celostno odzivanje,
ki vključuje vse relevantne subjekte. Odpornost in odzivnost na sodobne grožnje
bo zahtevala celoten nabor zmogljivosti ter medinstitucionalno in medresorsko
usklajenost na nacionalni ravni ter sodelovanje z zasebnim sektorjem.
Uspešno soočanje s prihodnjimi varnostnimi grožnjami na vseh
ravneh zahteva splošen dvig varnostne kulture v Republiki Sloveniji in
preventivno varnostno osveščanje.
Nacionalnovarnostna politika
Nacionalnovarnostna politika Republike Slovenije je
uravnotežena celota vizije, strategij, programov, načrtov in dejavnosti države,
potrebnih za načrtovano odzivanje na vse vrste kriz in vire ogrožanja in
tveganja njene nacionalne varnosti ter s tem za uresničevanje njenih
nacionalnovarnostnih ciljev, usmerjenih k zaščiti slovenskih nacionalnih interesov.
Sestavljajo jo predvsem zunanja politika, obrambna politika,
politika zagotavljanja notranje varnosti, migracijska politika ter politika
varstva pred naravnimi in drugimi nesrečami.
Okrepljena bo povezanost in usklajenost med vsemi sektorskimi
politikami in nosilci področij, ki so neposredno ali posredno vključeni v
zagotavljanje nacionalne varnosti Republike Slovenije. Krovna
nacionalnovarnostna politika poleg ključnih področnih politik zajema tudi vse
druge sektorske politike, ki prispevajo k nacionalni varnosti. Skladno s
sodobnim večdimenzionalnim razumevanjem pojma nacionalne varnosti se upošteva
tudi varnostni vidik politike države na gospodarskem, socialnem, okoljskem,
zdravstvenem, demografskem, izobraževalnem, znanstveno-tehnološkem, informacijskem,
kulturnem in drugih področjih. Za učinkovito obvladovanje sodobnih groženj in
tveganj, za uspešno uveljavitev strateških interesov in ciljev Republike
Slovenije ter za vzpostavitev in ohranjanje ustrezne stopnje varnosti države in
njenih državljanov so ključne pravočasne in celovite informacije nosilcem
nacionalnovarnostnega sistema Republike Slovenije in drugim ključnim
odločevalcem, ki jih zagotavlja obveščevalno-varnostna skupnost. 
Temeljni namen uresničevanja nacionalnovarnostne politike Republike
Slovenije bo tudi v prihodnje zagotoviti čim višjo stopnjo človekove varnosti,
odpornost države in družbe, ustrezen družbeni razvoj in blaginjo slovenske
družbe ter ohraniti nacionalno identiteto slovenskega naroda, poleg tega pa
skupaj z uresničevanjem sprejetih mednarodnih obveznosti naše države prispevati
k ohranjanju miru ter h krepitvi varnosti in stabilnosti v širši in ožji
mednarodni skupnosti. Sodobne grožnje in tveganja narekujejo oblikovanje in
uporabo celostnega pristopa države k odzivanju in h kriznemu upravljanju, ki po
potrebi vključuje tudi aktivno mednarodno delovanje in angažiranje.
Za Republiko Slovenijo delovanje v kolektivni obrambi v
okviru Nata, poglobljeno sodelovanje in integracija Evropske unije
predstavljajo ključne in temeljne komplementarne dejavnike zagotavljanja
nacionalne varnosti in obrambe.
Republika Slovenija bo razvijala mehanizme za krepitev
splošne varnostne kulture, ki je utemeljena na ozaveščanju, preventivi,
strpnosti, solidarnosti, sodelovanju in pomoči med ljudmi ter na kulturi miru
in nenasilja pri zagotavljanju varnosti.
Zunanja politika
Eden temeljnih ciljev zunanje politike Republike Slovenije je
zagotavljanje in krepitev varnega in stabilnega položaja države v mednarodni
skupnosti. V tem smislu bo Republika Slovenija kot članica Organizacije
združenih narodov, Evropske unije in Nata ohranjala mesto v skupnosti držav, ki
jih povezujejo napredne civilizacijske vrednote in interesi, kot so spoštovanje
človekovih pravic in temeljnih svoboščin, parlamentarna demokracija, vladavina
prava, tržno gospodarstvo ter kolektivna obramba in varnost. Ta
zunanjepolitični in nacionalnovarnostni cilj bo Republika Slovenija tudi v
prihodnje še naprej uresničevala s sodelovanjem v globalnih regionalnih
mednarodnih organizacijah, Organizaciji združenih narodov, Organizaciji za
varnost in sodelovanje v Evropi, Svetu Evrope ter drugih mednarodnih
organizacijah in povezavah.
V mednarodnih odnosih se bo Republika Slovenija zavzemala za
mirno reševanje sporov med državami, krepitev sodelovanja in zaupanja med
njimi, spoštovanje mednarodnega prava ter dosledno spoštovanje človekovih
pravic in temeljnih svoboščin. Aktivna bo v prizadevanjih za nizkoogljični
trajnostni razvoj mednarodne skupnosti. 
Republika Slovenija si bo prizadevala svojo varnost
dolgoročno zagotavljati predvsem z urejenimi odnosi s sosednjimi državami ter z
državami srednje in jugovzhodne Evrope, ki bodo temeljili na enakopravnosti,
medsebojnem spoštovanju in zaupanju ter upoštevanju temeljnih načel demokracije
in mednarodnega prava, vključno z varstvom in zaščito narodnostnih manjšin in
etničnih skupin.
Pri določanju svojih zunanjepolitičnih prednosti bo Republika
Slovenija upoštevala stanje in možen razvoj političnih, gospodarskih in
varnostnih razmer v Evropi in svetu ter izhajala iz tistih interesov in ciljev,
ki so temeljni za varnost in razvoj Republike Slovenije. Pomembno orodje
zunanje in varnostne politike Republike Slovenije predstavlja delovanje v
mednarodnih operacijah in misijah. S sodelovanjem v mednarodnih operacijah in
misijah Republika Slovenija prispeva k skupnim prizadevanjem mednarodne
skupnosti pri soočanju z varnostnimi grožnjami v različnih regijah, s čimer se
z varnostnimi grožnjami soočamo pri izvoru in zmanjšujemo njihove neposredne
vplive na varnost Republike Slovenije. Delovanje v mednarodnih operacijah in
misijah temelji na celostnem pristopu pri načrtovanju in izvedbi, s ciljem
doseganja širših ciljev kot zgolj varnostnih. Celostni pristop temelji na
usklajenem delovanju vojaških in policijskih sil ter predstavnikov drugih
resorjev.
Obrambna politika
Obrambna politika Republike Slovenije bo usmerjena v
zagotavljanje obrambnih zmogljivosti države, tako vojaških kot civilnih,
primarno potrebnih za zagotavljanje nacionalne obrambe. Proporcionalni del
obrambnih zmogljivosti Slovenije bo namenjen uporabi in delovanju tudi v okviru
skupnih prizadevanj Nata in Evropske unije na področju varnosti in obrambe.
Konceptualno, organizacijsko in po obsegu usklajen razvoj teh zmogljivosti bo
prilagojen potrebam odzivanja na vse vrste kriz in vire ogrožanja na obrambnem
področju ter v skladu s skupno sprejetimi cilji in zavezami zagotavljal
kolektivne obrambe in odvračanja, hkrati bo upošteval prihodnje varnostne,
tehnološke in demografske trende. Pri tem bodo temeljna vodila nadaljnja
krepitev in odpornost obrambnih zmogljivosti ter prilagajanje njihovega obsega
zahtevam spremenjenega varnostnega okolja, krepitev prizadevanj po skupnem
razvoju zmogljivosti in uporabi zmogljivosti z drugimi državami v okviru Nata in
Evropske unije ter zagotavljanje sorazmernega deleža skupne odgovornosti pri
kolektivni obrambi, solidarnosti in varnosti Nata in Evropske unije.
Obrambna politika bo zagotavljala nadaljnji razvoj obrambnega
sistema Republike Slovenije skladno z nacionalnimi potrebami in ob upoštevanju
načel obrambnega načrtovanja v Natu in Evropski uniji ter usklajenost in
povezljivost obrambnega podsistema z drugimi podsistemi sistema nacionalne
varnosti Republike Slovenije. Ob zagotavljanju razvoja obrambnih zmogljivosti
bo smiselno sledila načelu povezovanja in skupnega razvoja zmogljivosti z
drugimi državami v okviru Nata in Evropske unije.
Obrambna politika Republike Slovenije bo usmerjena v
zagotavljanje nacionalne odpornosti tudi s teritorialno komponento in v sposobnosti
za uresničevanje sprejetih mednarodnih obveznosti države. Mednarodne aktivnosti
Republike Slovenije na obrambnem področju bodo skladne z določili mednarodnega
prava in bodo prednostno usmerjene v mednarodne operacije in misije v okviru
Nata, Evropske unije in Organizacije združenih narodov, ki bodo neposredno
vplivale na nacionalno varnost Republike Slovenije. To bo prispevalo k večji
varnosti in stabilnosti Republike Slovenije ter uspešnejšemu uveljavljanju
njenih nacionalnih interesov, pa tudi k njeni večji prepoznavnosti kot
odgovorne članice mednarodne skupnosti.
Politika zagotavljanja notranje varnosti
Politika zagotavljanja notranje varnosti bo temeljila na
spoštovanju ustavnih načel, predpisov in načel mednarodnega prava ter sprejetih
obveznosti Republike Slovenije v mednarodni skupnosti. Usmerjena bo v varovanje
in zaščito ustavne ureditve ter institucij demokratičnega političnega sistema,
v zagotovitev nemotenega delovanja sistema oblasti na celotnem ozemlju
Republike Slovenije ter spoštovanja človekovih pravic in temeljnih svoboščin, v
boj proti kriminalu ter v varovanje javnega reda. Republika Slovenija bo
posebno pozornost namenila varovanju schengenskih meja ter razvijala nove
oblike sodelovanja pri zagotavljanju notranje varnosti v okviru Evropske unije,
s sosednjimi in z drugimi državami v regiji, s posebnim poudarkom na
migracijski politiki.
Politika na področju notranje varnosti se bo uresničevala
skozi področne strategije nosilnih institucij varnostnega sistema, s poudarkom
na varovanju in zaščiti življenja, osebne varnosti ter premoženja ljudi,
preprečevanju in zatiranju kriminalitete, varovanju demokratične ustavne
ureditve, institucij države, njenih predstavnikov, kritične infrastrukture,
preprečevanju terorizma in nasilnega ekstremizma, upravljanju migracij ter
zagotavljanju javnega reda in miru.
Migracijska politika
Republika Slovenija se v primeru spremenjenih migracijskih
razmer lahko sooči s situacijo, ki predstavlja tveganje javnemu redu in
notranji varnosti. Zaradi nepredvidljive narave migracij so dejavniki tveganja,
ki jih slednji prinašajo, težko predvidljivi in imajo lahko multiplikativni
značaj in učinek, kar posledično vpliva na nastanek drugih varnostih groženj.
V primeru ogrožanja nacionalne varnosti si medsebojno pomoč v
obliki kadrovskih resursov in materialno-tehničnih sredstev lahko nudijo
subjekti nacionalnovarnostnega sistema.
Pripravljena bo celostna strategija na področju migracij, ki
bo definirala cilje, usmeritve in ukrepe za učinkovito upravljanje migracij v
Republiki Sloveniji. Obsegala bo celovito področje migracij, to je področje
zakonitih migracij, ekonomskih migracij, mednarodne zaščite, nezakonitih
migracij, vključevanja tujcev v slovensko družbo in zunanje dimenzije migracij.
Politika varstva pred naravnimi in drugimi nesrečami
Politika varstva pred naravnimi in drugimi nesrečami bo tudi
v prihodnje naravnana v krepitev zmogljivosti za celovito obvladovanje naravnih
in drugih nesreč, ki obsega preventivo, pripravljenost, ukrepanje ob nesrečah,
zagotavljanje osnovnih pogojev za življenje in obnovo. Glavni poudarki bodo na
krepitvi preventivnih dejavnosti, načrtnem povečevanju zmogljivosti za
pravočasno napovedovanje, odkrivanje, spremljanje in opozarjanje na nevarnosti,
krepitvi pripravljenosti sil za zaščito, reševanje in pomoč na vseh ravneh,
glede na sprejete normativne in druge rešitve, ter aktivnem mednarodnem
sodelovanju na področju varstva pred naravnimi in drugimi nesrečami. Poudarek
bo tudi na izboljševanju procesov za sodelovanje vseh vključenih v obvladovanje
naravnih in drugih nesreč v vseh fazah nesreč, glede na sprejete normativne in
druge rešitve, ter na aktivnem mednarodnem sodelovanju s sosednjimi državami, v
okviru Evropske unije, regije jugovzhodne Evrope, Organizacije združenih
narodov in drugih mednarodnih organizacij. Hitreje in sistematično bo treba
razvijati in posodabljati infrastrukturne sisteme za delovanje sil za zaščito,
reševanje in pomoč. Sistem varstva pred naravnimi in drugimi nesrečami bo tudi
v prihodnje namenil velik poudarek prostovoljstvu.
5.1. Odzivanje na hibridne grožnje
Republika Slovenija bo hibridne grožnje ter z njimi povezana
tveganja naslavljala s celovitim, medsektorskim in nadresorskim pristopom in
sodelovanjem, vključujoč vse ravni države in družbe. Pri tem sta ključni
nadgradnja in izgradnja odpornih sistemov države in družbe za odkrivanje,
odzivanje ter zaščito in obrambo pred različnimi oblikami hibridnega delovanja.
V tem kontekstu bo Republika Slovenija dvignila družbeno
zavedanje glede tveganj, ki jih predstavljajo hibridne grožnje. Usklajeno
delovanje v okviru Evropske unije in Nata bo krepilo odpornost pred hibridnimi
grožnjami in lažnimi novicami z okrepitvijo situacijskega zavedanja,
obveščevalno in protiobveščevalno dejavnostjo, strateškim komuniciranjem ter
mehanizmom kriznega upravljanja in vodenja.
Republika Slovenija si bo prizadevala za zgodnje odkrivanje
hibridnega delovanja ter iskala nadaljnje možnosti za okrepitev nacionalne in
družbene odpornosti za soočanje s hibridnimi grožnjami. Določila bo osrednji
organ za spremljanje in koordinacijo odzivanja na hibridne grožnje.
Za zagotovitev neprekinjenosti delovanja kritične
infrastrukture bo Republika Slovenija vzpostavila enoten proces ocenjevanja
tveganj za delovanje kritične infrastrukture, čemur bo sledilo načrtovanje
ukrepov za njeno zaščito in odzivanje na različne vrste groženj. Pri
načrtovanju in izvajanju zaščite kritične infrastrukture bo zagotovila
sodelovanje med nosilci sektorjev kritične infrastrukture in upravljavci
kritične infrastrukture ter med javnim in zasebnim sektorjem.
Ukrepi in rešitve, ki jih bo Republika Slovenija sprejela na
nacionalni ravni, kot primarno pristojna za soočanje s hibridnimi grožnjami,
bodo sinhronizirani in komplementarni s politikami, mehanizmi in instrumenti,
sooblikovanimi v okviru Evropske unije in Nata ter drugih relevantnih
mednarodnih organizacij za pomoč in samopomoč članicam.
V primeru nadnacionalnih učinkov in vojaških razsežnosti
hibridnih groženj se bo Republika Slovenija zanašala tudi na kolektivno obrambo
in vzajemno pomoč.
Republika Slovenija bo podpirala in pomagala partnerjem, še
posebej na področju Zahodnega Balkana, pri krepitvi njihove odpornosti pri
soočanju s hibridnimi grožnjami in z njimi povezanimi tveganji.
5.2. Odzivanje na kibernetske grožnje in zlorabo
informacijskih tehnologij in sistemov
Republika Slovenija bo na področju kibernetske varnosti in
obrambe aktivno spremljala mednarodno dinamiko odzivanja na kibernetske grožnje
ter ustrezno prilagajala nacionalno strategijo in normativno urejanje področja.
Vzpostavljen nacionalni organ za kibernetsko področje bo
zagotavljal celovito upravljanje področja in koordinacijo z vsemi resorji in
drugimi subjekti v vseh varnostnih razmerah. Za podporo strateškemu odločanju
bo na podlagi podatkov vseh subjektov nacionalnovarnostnega sistema pripravljal
analize in ocene o grožnjah in stanju na področju kibernetske varnosti.
Zagotavljal bo tudi celovitost in sistematičnost pri zaznavi, obravnavi in
odzivanju na kibernetske grožnje, incidente in napade.
Republika Slovenija bo zagotovila učinkovit sistem
zagotavljanja kibernetske varnosti s povezanimi ukrepi na področju
preprečevanja in odzivanja ter ozaveščanja vseh delov družbe. Sistem bo povezal
subjekte iz javne uprave, gospodarstva in akademsko-raziskovalne sfere ter tako
krepil njihovo medsebojno sodelovanje. S spodbujanjem uvedbe novih tehnologij v
javnem in zasebnem sektorju bo država vzpostavila pogoje za varno delovanje
kritične infrastrukture ter ključnih komunikacijsko-informacijskih sistemov.
Nacionalni ukrepi se bodo ustrezno prilagajali aktualnim aktivnostim v
mednarodnem okolju. 
Zagotavljanje učinkovitega delovanja nacionalnega sistema
kibernetske varnosti in obrambe bo zahtevalo kontinuirano prilagajanje ter
nadgradnjo virov, mehanizmov in procesov na strateški in izvedbeni ravni.
5.3. Odzivanje na obveščevalno dejavnost tujih akterjev
Obveščevalne in varnostne službe Republike Slovenije bodo
tudi v prihodnje redno obveščale nosilce nacionalnovarnostnega sistema o
obveščevalni dejavnosti tujih akterjev ter predlagale in izvajale razpoložljive
ukrepe zoper obveščevalno dejavnost iz tujine. Pri tem bodo tesno sodelovale z
odgovornimi nosilci na področju varovanja tajnih podatkov Republike Slovenije,
Nata in Evropske unije.
V sistemu nacionalne varnosti Republike Slovenije se bosta
krepili izmenjava ugotovitev in zaznav o obveščevalni dejavnosti tujih akterjev
ter priprava ukrepov za učinkovitejše preprečevanje njihovega delovanja.
Izvajala se bodo preventivna varnostna ozaveščanja ciljnih sredin, ki so
interes tujega obveščevalnega delovanja. Obveščevalne in varnostne službe
Republike Slovenije bodo tudi krepile sodelovanje z varnostnimi organi in
službami Evropske unije in Nata ter njunih članic tako pri izmenjavi informacij
in obveščevalnih podatkov kot tudi pri varnostnem preverjanju.
5.4. Preprečevanje in odzivanje na vojaške grožnje
Raznovrstne varnostne grožnje in tveganja, ki se pojavljajo v
strateškem okolju Republike Slovenije in imajo multiplikativne učinke,
zahtevajo celosten pristop k izgradnji in zagotavljanju obrambnih in vojaških
zmogljivosti.
Republika Slovenija se bo z vsemi razpoložljivimi sredstvi
odločno odzvala na vojaške grožnje in tveganja, pri čemer bo tovrsten odziv
vedno in v celoti skladen z določili mednarodnega in humanitarnega prava.
Republika Slovenija bo zagotavljala nacionalno sposobnost,
pripravljenost in odzivnost obrambnega sistema na vojaške grožnje. To vključuje
ustrezen obseg in strukturo, opremljenost in usposobljenost vojaških in
potrebnih civilnih zmogljivosti. Izvajanje vojaške obrambe Republike Slovenije
bo prednostno zagotovljeno z ustrezno stopnjo lastne obrambne sposobnosti in
pripravljenosti ter razumno stopnjo neodvisnosti in avtonomnosti na obrambnem
in vojaškem področju, ob naslonitvi na sistem kolektivne obrambe z vzajemno
pomočjo Evropske unije.
Preprečevanje in odvračanje vojaških groženj bo temeljilo na
ustrezni ravni nacionalnih obrambnih zmogljivosti, aktivnemu sodelovanju v
kolektivnih ukrepih odvračanja ter uravnoteženju varnostno-obrambnih interesov
v okviru Nata, Evropske unije, Organizacije za varnost in sodelovanje v Evropi
in Organizacije združenih narodov ter drugih mednarodnih pobud in oblik
sodelovanja. Kot verodostojna zaveznica v Natu in članica Evropske unije bo
Republika Slovenija zagotavljala po obsegu, strukturi, opremljenosti,
usposobljenosti, pripravljenosti in vzdržljivosti ustrezne nacionalne vojaške
zmogljivosti na podlagi 3. člena Severnoatlantske pogodbe. Te bodo hkrati
predstavljale temelj morebitnega sodelovanja v kolektivni obrambi na podlagi 5.
člena Severnoatlantske pogodbe.
Povečevanje celovite odpornosti države in družbe, tako na
področju vojaške kot tudi civilne obrambe, predstavlja pomemben element
nacionalne sposobnosti soočanja s potencialnimi vojaškimi grožnjami, prav tako
pa podpira odvračalno in obrambno držo zavezništva. V tem kontekstu se lahko v
primeru izrednega poslabšanja varnostnega okolja Republike Slovenije obseg in
struktura Slovenske vojske bistveno povečata skladno s konceptom vojaške
strateške rezerve, tudi na podlagi ponovne uvedbe vseh sestavin vojaške
dolžnosti. Skladno s pravico in pričakovanji državljanov Republike Slovenije,
da se lahko na podlagi prostovoljnosti vedno usposabljajo za obrambo države, bo
tudi v prihodnje v zadostnem obsegu zagotovljena možnost za prostovoljno
služenje vojaškega roka in druge prostovoljne oblike vojaškega usposabljanja.
Civilna obramba bo s civilnimi zmogljivostmi in krepitvijo
civilne pripravljenosti zagotavljala podporo Slovenski vojski in zavezniškim
silam ter s pripravami in z izvajanjem ukrepov prispevala k obrambi države,
zagotavljala pogoje za neprekinjeno delovanje oblasti, kontinuiteto ključnih
storitev in proizvodnje, preskrbo, zaščito in preživetje prebivalstva.
Republika Slovenija bo zagotavljala podporo države gostiteljice načrtovanim
premikom vojaških sil članic Nata in Evropske unije čez svoje ozemlje z
zagotavljanjem ustrezne infrastrukture.
Prilagajanje civilne obrambe spremembam v varnostnem okolju
ter trendom in zahtevam Nata in Evropske unije se bo odražalo v okviru
prilagajanja obrambnega načrtovanja ter s tem izboljšalo odzivnost obrambnega
sistema na vojaške grožnje. 
Sposobnost učinkovitega odzivanja Republike Slovenije na
vojaške grožnje in tveganja ter dejavnike nestabilnosti je odvisna od
zagotovitve kadrovskih, finančnih in materialnih virov, potrebnih za izgradnjo,
delovanje in modernizacijo celovitih in vzdržljivih, mirnodobnih in vojnih
vojaških in obrambnih zmogljivosti v ustrezni stopnji pripravljenosti. Na ta
način bo imela Republika Slovenija po obsegu in kakovosti ustrezno orodje za
uresničevanje nacionalnih interesov in ciljev na obrambnem področju ter
izpolnjevanje zavez v okviru Nata in Evropske unije.
5.5. Odzivanje na krizna žarišča
Republika Slovenija se bo tudi v prihodnje zavzemala za
aktivno vključevanje mednarodne skupnosti v urejanje razmer na različnih
kriznih žariščih. Pri tem se bo osredotočala na preventivno delovanje, iskanje
mirnih rešitev in človekovo varnost ter za spoštovanje mednarodnega prava in
človekovih pravic. V okviru članstva v mednarodnih organizacijah bo še naprej
zagovarjala aktivni pristop do kriznih žarišč oziroma sprotno reševanje dlje
trajajočih političnih in varnostnih konfliktov in kriz.
Pri odzivanju na krizna žarišča bo, v okviru uresničevanja
zunanjih politik, na vladni ravni skrbela za celovit pristop z uravnoteženimi
in usklajenimi prispevki pristojnih ministrstev, vladnih služb in drugih
državnih organov, javnih in zasebnih gospodarskih zavodov in družb ter vladnih
in nevladnih razvojnih in humanitarnih organizacij. Pri odzivanju na krizna
žarišča bo Republika Slovenija v okviru celovitega pristopa uresničevala cilje
trajnostnega razvoja ter bo pri svojih mirovnih, razvojnih in humanitarnih
prizadevanjih težiščno pozornost namenjala pomoči pri doseganju enakosti spolov
in krepitvi vloge žensk ter na ta način konkretno pripomogla k družbenemu razvoju,
miru, stabilnosti in varnosti, okrepitvi gospodarstva ter vzpostavitvi odprtih
družb v državah v razvoju.
Republika Slovenija bo dajala prednost mednarodnim operacijam
in misijam na tistih kriznih žariščih, ki imajo največji vpliv na nacionalno
varnost Republike Slovenije, kolektivno varnost Nata in varnost Evropske unije.
Z delovanjem v mednarodnih operacijah in misijah bo Republika Slovenija poleg
obrambnih in varnostnih integrirano zasledovala in uresničevala tudi
zunanjepolitične, gospodarske, kulturne ter druge nacionalne cilje in interese.
Republika Slovenija bo v prihodnje svoje delovanje na kriznih
žariščih dopolnila z oblikami, s katerimi bo lahko učinkoviteje in hitreje
prispevala k stabilizaciji in rekonstrukciji kriznih žarišč. Gre za celovitejši
medresorski pristop, ki vključuje vojaške in policijske zmogljivosti,
civilno-vojaško sodelovanje, sodelovanje mednarodnih institucij in nevladnih
organizacij ter združuje elemente razvojne, humanitarne in psihosocialne pomoči
prizadetemu prebivalstvu, gospodarsko pomoč, pomoč pri razvoju demokratičnih
institucij, reforme in usposabljanje varnostnih struktur ter pomoč pri
obvladovanju groženj in tveganj na teh območjih.
5.6. Odzivanje na področju boja proti terorizmu in
nasilnemu ekstremizmu
Republika Slovenija bo tudi v prihodnje zagovarjala popolno
nesprejemljivost terorizma kot oblike razreševanja konfliktov in načina
uresničevanja interesov. Pri tem se bo v mednarodni skupnosti dosledno
zavzemala za spoštovanje vrednot, kot so demokracija, človekove pravice in
temeljne svoboščine, človeška varnost in vladavina prava, ker je to dolgoročno
najučinkovitejši ukrep v boju proti tej grožnji. Pri oblikovanju politike in
sprejemanju protiterorističnih ukrepov bo dosledno spoštovala ustavo,
mednarodne sporazume in veljavno zakonodajo.
Odzivanje Republike Slovenije na področju boja proti
terorizmu bo tudi v prihodnje temeljilo na integriranem nacionalnem in
mednarodnem resornem sodelovanju. Republika Slovenija bo izvajala aktivnosti in
si prizadevala za nadaljnji razvoj mehanizmov ter organizacijskih rešitev za
koordinacijo pristojnih organov, da bi uspešno in pravočasno odkrivala in
preprečevala teroristične aktivnosti. Republika Slovenija bo zagotavljala
dosledno implementacijo pravnih instrumentov in strategij, sprejetih v okviru
Organizacije združenih narodov, Sveta Evrope, Evropske unije in drugih
mednarodnih organizacij ter v okviru bilateralnega sodelovanja, še posebej na
področju omejevalnih in preprečevalnih ukrepov ter pravosodnega sodelovanja v
kazenskih zadevah, povezanih s terorizmom. Z lastnimi omejevalnimi ukrepi bo po
potrebi dodatno zaščitila svoje nacionalne interese. 
Zaradi učinkovitejšega proaktivnega zoperstavljanja terorizmu
in nasilnemu ekstremizmu bo Republika Slovenija sprejela Nacionalno strategijo
za preprečevanje terorizma in nasilnega ekstremizma ter na njeni podlagi
akcijski načrt, ki podrobneje določa ukrepe in aktivnosti na področju boja
proti terorizmu in nasilnemu ekstremizmu.
Za usklajevanje dejavnosti na področju preprečevanja terorizma
na nacionalni ravni, vključno z zagotavljanjem učinkovitega izvajanja,
spremljanja, vrednotenja in poročanja o izvajanju Nacionalne strategije za
preprečevanje terorizma in nasilnega ekstremizma, ter za vzpostavitev jasne in
dosledne politike na tem področju je zadolžen Svet za nacionalno varnost
Republike Slovenije.
5.7. Odzivanje na nedovoljene dejavnosti na področju
konvencionalnega orožja, orožij za množično uničevanje ter jedrske in raketne
tehnologije
Republika Slovenija si bo prizadevala za polno implementacijo
ter čim širšo veljavnost mednarodnih pogodb in sporazumov ter drugih dokumentov
in ukrepov s področja razoroževanja in uravnavanja oboroževanja, vključno s
preprečevanjem nedovoljenih dejavnosti na področju konvencionalnega orožja ter
preprečevanjem širjenja orožij za množično uničevanje, blaga z dvojno rabo,
strateških materialov ter jedrske in drugih občutljivih tehnologij brez
mednarodnega nadzora.
Poleg tega se bo Republika Slovenija aktivno vključevala v
mednarodne mehanizme na navedenih področjih. Ob sodelovanju vseh pristojnih
organov in ustanov bo izvajala enotno in usklajeno politiko delovanja države na
področju razoroževanja, uravnavanja oboroževanja, preprečevanja nedovoljenih
dejavnosti na področju konvencionalnega orožja ter širjenja orožij za množično
uničevanje, blaga z dvojno rabo, strateških materialov ter jedrske in drugih
občutljivih tehnologij brez mednarodnega nadzora. Mednarodne pogodbe, sporazume
in izvozne režime z navedenih področij bo Republika Slovenija uveljavila z
ustreznimi predpisi.
5.8. Odzivanje na hude in organizirane oblike kriminala
Odzivanje Republike Slovenije na hude in organizirane oblike
kriminala bo usmerjeno na skupno ukrepanje na ravni Evropske unije. Zaradi
čezmejne razsežnosti organiziranega kriminala bo Republika Slovenija okrepila
sodelovanje pri izvajanju skupnih ukrepov v okviru političnega cikla Evropske
unije za boj proti hudim in organiziranim oblikam kriminala. Operativno
delovanje bo oprto na intenzivno mednarodno policijsko sodelovanje in stalno
izmenjavo kriminalistično-obveščevalnih informacij in podatkov s tujimi
varnostnimi in obveščevalnimi službami, Europolom, Eurojustom, Interpolom ter
drugimi mednarodnimi policijsko-varnostnimi organizacijami, katerih članica je
Republika Slovenija
Na nacionalni ravni bo Republika Slovenija okrepila
operativne zmogljivosti za izvajanje kriminalistično-obveščevalne dejavnosti in
prikritih preiskovalnih ukrepov ter uveljavljala nove metode, taktike in
tehnike za učinkovitejše preprečevanje, odkrivanje in preiskovanje vseh oblik
hudega in organiziranega kriminala, za kar bodo potrebne tudi ustrezne
normativne prilagoditve. Spodbujala bo izmenjavo podatkov in sodelovanje
pristojnih organov na nacionalni ravni.
Republika Slovenija bo zagotovila hiter, učinkovit in celovit
odziv na sodobne grožnje mednarodnega organiziranega in gospodarskega
kriminala, zahtevnejših kaznivih dejanj, predvsem korupcije, pranja denarja,
kaznivih dejanj, povezanih s kršitvijo finančnih in računovodskih predpisov,
ter aktivno podprla pridobivanje in vrednotenje informacij o mednarodnih
organiziranih kriminalnih združbah in terorističnih skupinah. Slednje zahteva
ustrezne normativne, organizacijske in funkcionalne spremembe ter prilagoditve
v delovanju slovenske Policije s poudarkom na proaktivnem pristopu na temelju
obveščevalno vodene policijske dejavnosti.
5.9. Odzivanje na nezakonite migracije
Republika Slovenija bo svojo politiko na področju
preprečevanja nezakonitih migracij in upravljanja migracij nasploh uresničevala
skladno z nacionalno zakonodajo in zakonodajo Evropske unije ter dokumenti,
standardi in usmeritvami Evropske unije in Organizacije združenih narodov. Na
teh podlagah se bo nadgrajevalo skladno upravljanje meja, ki bo omogočilo še
učinkovitejše prehajanje zunanjih meja, upoštevajoč tveganja, ki jih prinašajo
potencialne grožnje na teh mejah, vključno z nezakonitimi migracijami in
čezmejno kriminaliteto.
Z namenom omejevanja migracijskega pritiska, preprečevanja
nezakonitih migracij, odzivanja na širši obseg nezakonitih migracij ali
množičnih migracij, zlorab postopkov mednarodne zaščite, sekundarnih migracij
znotraj Evropske unije in schengenskega območja ter krepitve nadzora nad
zakonitim prebivanjem tujcev v Sloveniji bo Republika Slovenija spremljala in analizirala
stanje na tem področju, izvajala nadzor državne meje in izravnalne ukrepe,
preprečevala nezakonito prebivanje imigrantov v državi, spodbujala tovrstno
sodelovanje s sosednjimi državami ter v okviru Evropske unije sodelovala pri
izmenjavi statističnih podatkov in izdelavi analiz tveganj o nezakonitih
migracijah in čezmejni kriminaliteti ter pri izvajanju skupnih aktivnosti na
zunanji meji Evropske unije. Posebno pozornost bo namenjala izmenjavi
informacij z varnostnimi organi drugih držav.
5.10. Odzivanje na podnebne spremembe
Republika Slovenija se zaveda, da bo mogoče zaostrovanje
podnebnih sprememb omejiti le z odločnimi globalnimi in univerzalnimi ukrepi,
zato bo tudi sama pripravila in izvajala politike za prilagajanje podnebnim
spremembam, s katerimi bo omejila in zmanjšala škodljive posledice ter
zagotovila obvladovanje tveganj v spremenjenih podnebnih razmerah. Te politike
bodo temeljile na usmeritvah in aktivnostih Organizacije združenih narodov in
Evropske unije ter hkrati upoštevale posebne nacionalne pogoje Republike
Slovenije.
V povezavi z razvojem tehnološko visokorazvitega gospodarstva
si bo prizadevala doseči mednarodne standarde pri zmanjševanju okolju
škodljivih emisij, državam v razvoju pa bo nudila pomoč pri njihovem
prilagajanju podnebnim spremembam in obvladovanju emisij toplogrednih plinov.
Republika Slovenija si bo prizadevala predvsem za učinkovito
prilagajanje celotne družbe podnebnim spremembam, pri čemer bo poudarek na
interdisciplinarnosti in medsektorski usklajenosti ukrepov. Kratkoročno bo
pozornost prednostno namenila nadgrajevanju sistemov za zgodnje opozarjanje
pred izrednimi vremenskimi dogodki.
5.11. Odzivanje na globalna finančna, gospodarska,
tehnološka in socialna tveganja
V razmerah globalnih, gospodarskih, finančnih in socialnih
tveganj bo prizadevanje Republike Slovenije usmerjeno v preventivno delovanje,
soočanje in blažitev vplivov negativnih posledic globalizacije, predvsem z
ukrepi za povečanje zaupanja v finančne institucije, izboljšanje likvidnosti
gospodarskih družb in ohranjanje delovnih mest, s fiskalnimi spodbudami za
upočasnitev padanja gospodarske rasti ter s spodbujanjem napredka,
konkurenčnosti, raziskav, razvoja in izobraževanja ter z izrabo pozitivnih
vidikov tehnološkega napredka. Pri tem ukrepi za blažitev globalnih finančnih,
gospodarskih, tehnoloških in socialnih tveganj ne bodo zavirali sposobnosti
delovanja in razvoja nacionalnovarnostnega sistema Republike Slovenije za
zagotavljanje nacionalne varnosti ter odpornosti države in družbe na vse vrste
kriz.
Republika Slovenija si bo prizadevala vzpostaviti odporen
finančni sistem, ki bo znal prenesti morebitne šoke in prekinitve finančnih
tokov. Pri tem bo varovala in skrbela za razpršeno dostopnost do različnih
finančnih virov. Ustvarjala bo ugodno okolje za dinamično in trajnostno
gospodarstvo ter mu pomagala pri razpršitvi in iskanju novih tržišč. V času
konjunkture bo skrbela, da bo v primeru naslednje finančne ali gospodarske
krize na voljo dovolj sredstev, ki bodo usmerjena v blažitev posledic finančnih,
gospodarskih in socialnih vidikov krize, kot so izboljšanje likvidnosti
gospodarskih družb in ohranjanje delovnih mest, fiskalne spodbude za
upočasnitev padanja gospodarske rasti ter spodbujanje konkurenčnosti in
povečanje izdatkov za potrebe tehnološkega razvoja. Gospodarska politika bo
temeljila na enakovrednem obravnavanju gospodarske, socialne in okoljske
razsežnosti blaginje ter na trajnostnem razvoju. Pri tem bo gospodarska
politika temeljila na nadaljnji krepitvi globalne proste trgovine in
gospodarske menjave. Na področju energetike in surovin bo Republika Slovenija
spodbujala varčevalno politiko, razvoj novih tehnologij, uporabo alternativnih
virov energije, iskanje novih virov energije in drugih surovin ter njihovo
razpršenost.
Republika Slovenija si bo prizadevala za večjo gospodarsko
razvitost in blaginjo, izboljšanje kakovosti življenja njenih prebivalcev,
zagotavljanje trajnostnega razvoja na gospodarskem in socialnem področju ter
spodbujanje ustvarjalne, na tehnologiji temelječe in odprte družbe.
Zaostrene in zapletene gospodarske in družbene razmere bodo
nosilcem politične oblasti, državnim organom in gospodarskim subjektom
narekovale sprejemanje takšnih odločitev, ki bodo zmanjševale verjetnost, da
različne oblike socialnih napetosti in nestabilnosti prerastejo v neposredno
grožnjo nacionalni varnosti Republike Slovenije. 
Republika Slovenija se bo na revščino in druge oblike
socialne negotovosti, kot družbeni, gospodarski in politični problem v državi,
odzivala s spodbujanjem učinkovitejšega delovanja trga ob hkratnih ukrepih in
usmerjenih posegih države na različnih ravneh, vključno s spodbujanjem
humanitarne dejavnosti in z usmerjenim delovanjem socialnih služb. 
Krepitev zaposlenosti bo Republika Slovenija spodbujala z
urejanjem in ustreznimi politikami trga dela ter s širjenjem javnih del in
ukrepov aktivne politike zaposlovanja, izobraževanja, prezaposlovanja in
samozaposlovanja.
Zaradi negativnega demografskega trenda v družbi in staranja
njenega prebivalstva bo Republika Slovenija skrbela za dolgoročno finančno
vzdržno in uravnoteženo politiko na področjih, povezanih s staranjem
prebivalstva, z izvajanjem akcijskih načrtov pristojnih resornih organov in z
medgeneracijsko pravično porazdelitvijo bremen. Poleg tega bo skrbela za ustvarjanje
boljših življenjskih možnosti mladega dela prebivalstva in izvajala premišljeno
imigracijsko politiko.
Republika Slovenija se bo proti nevarnostim, ki jih prinašata
globalizacija in komercializacija, odzivala tudi s spodbujanjem razvoja
kulturnega ustvarjanja, ohranjanjem kulturne raznolikosti in identitete ter z
zagotavljanjem varstva kulturne dediščine.
5.12. Odzivanje na ogrožanje javne varnosti
Z namenom pravočasno odkrivati, predvsem pa učinkovito
preprečevati in preganjati vse vrste kriminalitete, bo Republika Slovenija tudi
v prihodnje zagotavljala združeno in usklajeno delovanje ustrezno
usposobljenega in opremljenega policijskega, pravosodnega, upravnega in
redarstvenega segmenta sistema notranje varnosti, poleg tega pa bo krepila
sodelovanje z regionalnimi mednarodnimi varnostnimi institucijami ter prenašala
in promovirala dobre prakse v regiji. Zaradi kompleksnosti preprečevanja
kriminalitete si bo prizadevala zagotoviti ustrezno raven partnerstva med
javnim in zasebnim ter skladnost politik in strategij različnih resorjev, ki
lahko prispevajo k uspešnemu spopadanju s kriminaliteto.
Republika Slovenija bo na državni ravni podpirala in
razvijala učinkovit sistem za odkrivanje in pregon kaznivih dejanj na področju
korupcije ter gospodarske in organizirane kriminalitete. Problematiko na
področju usposabljanja, opremljanja in ustrezne organiziranosti Policije bo
uredila s področno strategijo.
Republika Slovenija bo nadgrajevala varovanje svoje državne
meje skladno z evropskimi in nacionalnimi predpisi in standardi. Tudi v
prihodnje bo nadgrajevala ukrepe za izboljšanje varnosti prometa in v ta namen
podpirala dejavnost nacionalnega organa za varnost prometa. Hujše kršitve
javnega reda in miru bo preprečevala z razvijanjem preventivnih ukrepov in
usmerjenim preventivnim delom. Posebno pozornost bo namenjala varovanju
demokratične ustavne ureditve s spremljanjem, preprečevanjem in zatiranjem
kaznivih dejanj zoper suverenost Republike Slovenije in njeno demokratično
ustavno ureditev.
5.13. Obvladovanje naravnih in drugih nesreč
Republika Slovenija si bo za obvladovanje naravnih in drugih
nesreč prizadevala z nadaljnjim skladnejšim razvojem sistema varstva pred
naravnimi in drugimi nesrečami ter z njegovo večjo učinkovitostjo in
racionalnostjo. Zagotovljena bo večja usklajenost med vsemi zmogljivostmi
države in podsistemi nacionalne varnosti ter med lokalno in državno ravnjo.
Izboljšalo se bo sodelovanje v vseh fazah obvladovanja nesreč, zmanjšala se bo
tudi razlika med zmogljivostmi za zaščito in reševanje lokalnih skupnosti. Ob
sočasnem zagotavljanju čim boljše odzivnosti sil za zaščito, reševanje in pomoč
ob naravnih in drugih nesrečah bo večja pozornost kot doslej namenjena
preventivnim dejavnostim, kot so potresno odporna gradnja, premišljeni posegi v
prostor, trajnostno urejanje prostora, ukrepi za zmanjšanje posledic toče in
suše ter preventivni protipožarni ukrepi na požarno najbolj ogroženih območjih
zahodnega dela države. Izboljšana bo tudi preventivna dejavnost v zvezi s
protipoplavno zaščito in z zaščito pred plazovi. S krepitvijo funkcije
zavarovalništva na področju varstva pred naravnimi in drugimi nesrečami se bo
zmanjšala socializacija tveganj in posledic nesreč. Republika Slovenija bo
krepila odgovornost pristojnih organov in organizacij za načrtno uvajanje
preventivnih ukrepov v dejavnosti iz njihove pristojnosti. Za bolj usklajeno
izvajanje preventivne dejavnosti na področju varstva pred naravnimi in drugimi
nesrečami bo vzpostavljen ustrezen koordinacijski mehanizem.
Republika Slovenija si bo prizadevala za nadaljnji razvoj
lastnih zmogljivosti za odzivanje na naravne in druge nesreče, pri čemer bo
upoštevala multiplikativni učinek posameznih virov, tveganj in groženj.
Poudarek bo na dograjevanju infrastrukturnih sistemov, predvsem informacijsko-komunikacijskih,
ter izboljševanju pogojev delovanja služb, enot in drugih sestavov. Nadaljnji
razvoj sil za zaščito, reševanje in pomoč bo temeljil na modularni
organiziranosti in prilagodljivosti konkretnim razmeram. Izboljšal in
prilagodil se bo tudi položaj reševalcev, ki prostovoljno sodelujejo pri
zaščiti in reševanju, vključno z ugodnostmi za delodajalce, ki prostovoljce
zaposlujejo. Eno od težišč dejavnosti bo tudi krepitev ozaveščenosti in
usposobljenosti prebivalstva za izvajanje osebne in vzajemne zaščite ter
nadaljnja krepitev prostovoljstva.
Republika Slovenija bo na področju varstva pred naravnimi in
drugimi nesrečami tudi v prihodnje intenzivno sodelovala s sosednjimi državami,
še posebej v obmejnih območjih, s pripravo skupnih ukrepov pripravljenosti in
pri medsebojni pomoči ob nesrečah. Prizadevala si bo za krepitev mehanizma
Evropske unije na področju civilne zaščite kot ključnega mehanizma za
preventivo ter za krepitev pripravljenosti za zagotavljanje pomoči državam
članicam in drugim državam ob večjih nesrečah, ki presegajo nacionalne
zmogljivosti. Nadaljevala bo aktivno vlogo pri razvoju varstva pred nesrečami
in obvladovanju nesreč državam Zahodnega Balkana. Na podlagi sklenjenih
mednarodnih pogodb bo dejavna tudi v Organizaciji združenih narodov in drugih
mednarodnih organizacijah, in sicer predvsem v obliki medsebojnega obveščanja o
nevarnostih in posledicah naravnih in drugih nesreč ter pri usklajevanju
medsebojne pomoči ob nesrečah.
5.14. Odzivanje na omejenost naravnih virov in degradacijo
življenjskega okolja
Na področju zaščite naravnih virov in varovanja okolja bo
Republika Slovenija upoštevala lastne cilje in standarde ter tiste, ki veljajo
v Evropski uniji in h katerim jo zavezujejo mednarodni dogovori. Njeno
odzivanje bo usmerjeno predvsem v zmanjševanje izpusta toplogrednih plinov,
ohranjanje biotske raznovrstnosti, zmanjševanje onesnaženosti tal, učinkovito
upravljanje z vodami (odpornost vodnih virov in njihovih zalog), vključno s
čezmejnim vodnim sodelovanjem, izboljševanje kakovosti zraka, zmanjševanje
količine odpadkov in pospeševanje njihovega recikliranja ter zniževanje emisije
hrupa in elektromagnetnih emisij. Pri skrbi za družbeni razvoj se bo upoštevalo
vsa zakonsko opredeljena načela varstva okolja, zagotavljalo vključevanje
okoljskih vsebin in načel trajnostnega razvoja v programe drugih resorjev ter
krepilo zavest državljanov o pomenu varovanja okolja. Republika Slovenija bo
vplivala na zmanjševanje onesnaženosti okolja tudi s spodbujanjem uvajanja
visokorazvitih tehnologij.
Na področju kmetijske dejavnosti si bo Republika Slovenija
prizadevala za ohranjanje, varovanje in širjenje obstoječih kmetijskih zemljišč
in drugih potencialov za pridelavo hrane in krme, odpornost preskrbe ter
prilagajanje kmetijstva posledicam podnebnih sprememb. Izrednega pomena za
Republiko Slovenijo je tudi ohranjanje zalog in dostopa do pitne vode kot ene
ključnih nacionalnih strateških surovin.
Zadostno oskrbo s ključnimi energetskimi viri si bo Republika
Slovenija zagotavljala s primerno diverzifikacijo virov preskrbe, posebno
pozornost pa bo namenjala tudi večji izrabi lokalnih virov obnovljive energije
in prehodu na nadomestne vire. Podpirala bo miroljubno uporabo jedrske
energije, ki bo pod mednarodnim jedrsko neširitvenim nadzorom ter bo temeljila
na upoštevanju najvišjih meril tehnične in fizične varnosti.
5.15. Odzivanje na zdravstveno-epidemiološke grožnje
Republika Slovenija si bo na področju zdravstvenega varstva
prizadevala vzpostaviti učinkovit sistem za hitro odkrivanje zdravstveno-epidemioloških
groženj, ki so posledica spremenjenih naravnih okoliščin ali pa so povezane z
delovanjem človeka, ter sistem za ustrezno odzivanje vseh zdravstvenih služb in
drugih družbenih struktur na navedene grožnje. Še večjo pozornost bo namenila
preventivi pred posebej nevarnimi boleznimi živali in pred boleznimi, ki se z
živali prenašajo na človeka.
Republika Slovenija si bo prizadevala za še tesnejše
sodelovanje s sistemi za zgodnje odkrivanje in obvladovanje
zdravstveno-epidemioloških groženj v državah članicah Evropske unije ter s
tovrstnim sistemom Svetovne zdravstvene organizacije.
6. Sistem nacionalne varnosti Republike Slovenije
6.1. Temelji sistema nacionalne varnosti
Republika Slovenija ima za zagotavljanje nacionalne varnosti
vzpostavljen sistem nacionalne varnosti, ki temelji na političnih, pravnih,
gospodarskih, socialno-zdravstvenih, informacijskih, infrastrukturnih,
znanstveno-tehnoloških, izobraževalnih ter drugih temeljih in zmogljivostih
države. Pomemben nacionalnovarnostni temelj je tudi dosežena stopnja varnostne
kulture v družbi.
Izredno dinamično in hitro spreminjanje sodobnega varnostnega
okolja ter kompleksnost in prepletenost varnostnih groženj in tveganj v njem
zahtevajo tudi celovito organizacijsko povezanost posameznih resornih politik,
pomembnih z vidika zagotavljanja nacionalne varnosti, v skladno celoto ter
organizacijsko prožnost in prilagodljivost sistema nacionalne varnosti in
njegovih podsistemov. Le tako je mogoče zagotoviti skladno in pravočasno
odzivanje države na celoten nabor sodobnih virov ogrožanja in tveganja
nacionalne varnosti.
6.2. Organiziranost sistema nacionalne varnosti
Zagotavljanje nacionalne varnosti Republike Slovenije temelji
na delovanju obrambnega sistema, sistema notranje varnosti ter sistema varstva
pred naravnimi in drugimi nesrečami kot podsistemov sistema nacionalne
varnosti, vključuje pa tudi zunanjepolitične, gospodarske, informacijske in
druge dejavnosti, ki neposredno vplivajo na nacionalno varnost.
Obveščevalno-varnostna skupnost zagotavlja obveščevalno podporo (političnim)
nosilcem nacionalnovarnostnega sistema in ščiti vitalne interese Republike
Slovenije. Navedene (pod) sisteme se bo tudi v prihodnje nadgrajevalo, se jim
zagotavljalo ustrezne vire, predvsem pa povezovalo v skladno celoto z namenom
povečevanja učinkovitosti in odpornosti celotnega nacionalnovarnostnega
sistema.
Obrambni sistem
Obrambni sistem Republike Slovenije predstavlja celoto
političnih, normativnih, organizacijskih, vojaških, kadrovskih,
materialno-finančnih, obveščevalno-varnostnih, informacijsko-komunikacijskih,
razvojno-raziskovalnih, izobraževalnih in drugih dejavnosti, ki jih organizira
država za učinkovito zagotavljanje obrambe in obrambne sposobnosti. Obrambni
sistem Republike Slovenije tvorita vojaška in civilna obramba. Obrambne
zmogljivosti Republike Slovenije, ki so glavna podlaga njene obrambe, in
obrambne sposobnosti tvorijo vojaške in civilne zmogljivosti. Vojaško obrambo
Republike Slovenije zagotavlja Slovenska vojska, ki je nosilka izgradnje vojaških
zmogljivosti in vojaške pripravljenosti. Civilna obramba je celota ukrepov,
dejavnosti in civilnih zmogljivosti v miru, krizi, izrednem stanju in vojni, s
katerimi se podpira in dopolnjuje vojaška obramba države, zagotavlja delovanje
oblasti in izvaja podpora zavezniškim silam, s čimer prispeva k odpornosti in
pripravljenosti Republike Slovenije ter preskrbi, zaščiti in preživetju
prebivalstva. V obrambni sistem se z izvajanjem dejavnosti, ki prispevajo k
obrambi države, vključujejo tudi organi lokalnih skupnosti, državljani in
civilnodružbene organizacije, katerih dejavnosti so posebnega pomena za
obrambo.
Obrambni sistem se bo s svojo strukturo in organiziranostjo
odzival na spremembe v mednarodnem varnostnem okolju ter spremljal razvoj in
odzivanje sodobnih obrambnih sistemov v svetu. Pri sprejemanju zavez do Nata in
Evropske unije ter drugih mednarodnih organizacij bo Republika Slovenija
upoštevala načela skladnosti z nacionalnimi potrebami, uravnoteženosti med
potrebami in zmožnostmi, kar pomeni določanje prioritet glede na geografsko
umeščenost in značilnosti Republike Slovenije, ter načela sodobne vojaške
organiziranosti. Republika Slovenija bo zagotovila ustrezen obseg obrambnih
virov, da bo obseg in strukturo obrambnega sistema prilagodila dolgoročnim,
varnostnim, demografskim in tehnološkim trendom. Republika Slovenija si bo
prizadevala doseči raven obrambnih izdatkov skladno s prevzetimi mednarodnimi
zavezami, s čimer bo zagotavljala celovit razvoj obrambnih zmogljivosti države,
vključno z zmogljivostmi za soočanje z vojaškimi, informacijsko-kibernetskimi
in hibridnimi grožnjami. Zagotavljala bo pravočasno vzpostavljanje načrtovanih
obrambnih sil in zmogljivosti ter njihov uravnotežen razvoj in si prizadevala
za čim večjo učinkovitost obrambnega sistema. Potrebne sistemske spremembe bo
oprla na primerno spremenjene in dopolnjene normativne podlage.
Republika Slovenija bo razvijala zmogljivosti ob upoštevanju
enotnega nabora sil pri razvoju zmogljivosti in projektih modernizacije ter pri
uporabi zmogljivosti sledila sodobnim trendom okrepljenega sodelovanja z
drugimi državami Nata in Evropske unije. 
Krepitev civilne pripravljenosti, v okviru posodobljene
civilne obrambe, za povečanje odpornosti Republike Slovenije se bo uresničevala
z implementacijo nacionalnih rešitev za krepitev odpornosti države in družbe
pred sodobnimi in prihodnjimi varnostnimi grožnjami.
Sistem notranje varnosti
Sistem notranje varnosti predstavljajo institucionalni
nosilci varnostnih nalog. V ta sistem so poleg represivnih organov vključeni
tudi pravosodni in drugi državni organi ter institucije, ki z uresničevanjem
nalog prispevajo k notranji stabilnosti in varnosti. Republika Slovenija za
zagotavljanje notranje varnosti razvija učinkovit, fleksibilen in odziven
varnostni sistem ter omogoča sodelovanje in vključevanje drugih subjektov pri
opravljanju zadev in nalog javne varnosti. Notranjo varnost zagotavlja z
delovanjem institucij javne varnosti, policije, državnega tožilstva,
inšpekcijskih in nadzornih organov, obveščevalno-varnostnih služb, drugih
državnih organov, organizacij z javnimi pooblastili, zasebnih varnostnih družb
in drugih organizacij zasebnega prava ter organov lokalne samouprave na temelju
njihovega medsebojnega sodelovanja tako v Republiki Sloveniji kot na mednarodni
ravni. Pri upravljanju zadev javne varnosti se vzpostavlja tudi sodelovanje z
organizacijami, združenji in iniciativami državljanov, lokalno skupnostjo ter v
okvirih javnozasebnega partnerstva. 
Nadaljevalo se bo s krepitvijo pripravljenosti za preprečevanje
in obvladovanje sodobnih virov ogrožanja, varovanjem kritične infrastrukture in
izboljševanjem kakovosti varovanja premoženja na vseh ravneh.
Razvoj sistema notranje varnosti bo na normativnem in
organizacijskem področju usmerjen v dejavnosti za zagotavljanje večje stopnje
notranje varnosti, s poudarkom na razvoju območja svobode, vladavine prava in
človekovih pravic, razvoju in izvajanju nalog Nacionalnega preiskovalnega
urada, nacionalnega organa za varnost prometa, nacionalnega forenzičnega laboratorija,
zmogljivosti na področju kibernetske varnosti ter razvijanje in pospeševanje
preventivne dejavnosti na vseh področjih notranje varnosti. Za doseganje
uspešnega delovanja varnostnega sistema bo Republika Slovenija pospeševala in
spodbujala sodelovanje med institucijami znotraj sistema notranje varnosti,
njihovega povezovanja in predvsem tekoče izmenjave podatkov in informacij.
Sistem varstva pred naravnimi in drugimi nesrečami
Sistem varstva pred naravnimi in drugimi nesrečami je
namenjen zagotavljanju varstva ljudi, živali, premoženja, kulturne dediščine
ter okolja pred naravnimi in drugimi nesrečami, s ciljem zmanjšanja števila
nesreč ter preprečitve oziroma zmanjšanja žrtev in drugih posledic teh nesreč.
Kot nesreča se obravnavajo tudi posledice vojne, uporabe orožij ali sredstev za
množično uničevanje ter posledice terorističnih napadov in drugih oblik
množičnega nasilja. Sistem varstva pred naravnimi in drugimi nesrečami obsega
programiranje, načrtovanje, organiziranje, izvajanje, nadzor in financiranje
ukrepov ter dejavnosti za varstvo pred naravnimi in drugimi nesrečami.
Varstvo pred naravnimi in drugimi nesrečami zagotavljajo v
okviru svojih pristojnosti oziroma pravic in dolžnosti prebivalci Republike
Slovenije bodisi kot posamezniki bodisi prostovoljno organizirani v društva,
strokovna združenja ter druge nevladne organizacije, ki opravljajo dejavnost,
pomembno za varstvo pred naravnimi in drugimi nesrečami, javne reševalne
službe, gospodarske družbe, zavodi in druge organizacije ter lokalne skupnosti
in država.
Varstvo pred naravnimi in drugimi nesrečami se uresničuje kot
enoten in celovit podsistem nacionalne varnosti na lokalni in nacionalni ravni.
Sistem varstva pred naravnimi in drugimi nesrečami je povezan z drugimi
podsistemi sistema nacionalne varnosti ter je vpet v mednarodne mehanizme na
tem področju.
Razvoj sistema varstva pred naravnimi in drugimi nesrečami na
normativnem in organizacijskem področju bo usmerjen v uveljavljanje celovitega
pristopa k varstvu pred nesrečami s poudarkom na preventivnih dejavnostih,
zmanjševanju tveganj nesreč, številčnemu zmanjšanju dolžnostnih sestavov ob
hkratnem povečanju učinkovitosti in ustreznega odziva vseh sil za zaščito,
reševanje in pomoč ter krepitvi zmožnosti za vzajemno zagotavljanje reševalne
pomoči v okviru Evropske unije in z državami v regiji.
Obveščevalno-varnostna skupnost
Obveščevalno-varnostno skupnost sestavljajo subjekti, ki se
skladno z zakonskimi pooblastili ukvarjajo z obveščevalno-varnostnimi nalogami.
Narava obveščevalnega dela je usmerjena k pravočasni
prepoznavi in oceni groženj nacionalni varnosti Republike Slovenije, pri čemer
mora zagotoviti obveščevalno-varnostno podporo drugim subjektom
nacionalnovarnostnega sistema za pravočasno izvajanje ukrepov iz njihovih
zakonskih pristojnosti.
Sodobne grožnje narekujejo tako poglabljanje sodelovanja s
partnerskimi službami in z organizacijami v evroatlantskem prostoru ter v
širšem strateškem okolju Republike Slovenije kot tudi izboljšanje koordinacije
med različnimi subjekti nacionalnovarnostnega sistema Republike Slovenije.
Razvoj obveščevalno-varnostne dejavnosti bo na normativnem in
organizacijskem področju usmerjen v zagotavljanje ustreznih pooblastil,
kadrovskih in materialnih virov ter sistemskih in tehnoloških rešitev za učinkovito
izvajanje obveščevalno-varnostnih nalog, pa tudi zagotavljanje ustreznega
sodnega, parlamentarnega in strokovnega nadzora.
6.3. Upravljanje in vodenje sistema nacionalne varnosti
Skladno s parlamentarno organiziranostjo državne oblasti v
Republiki Sloveniji so v upravljanje in vodenje sistema nacionalne varnosti
vključeni organi zakonodajne in izvršilne veje oblasti.
Državni zbor, ki predstavlja politično (institucionalno)
raven upravljanja in vodenja sistema nacionalne varnosti, določa zakonske okvire
in dolgoročne smernice razvoja nacionalnovarnostne politike in sistema
nacionalne varnosti. S sprejemanjem državnega proračuna zagotavlja materialne
možnosti za uresničevanje nacionalnovarnostne politike in preko pristojnih
delovnih teles izvaja nadzor nad področjem nacionalne varnosti, predvsem pa nad
zakonitostjo dela obveščevalnih in varnostnih služb.
Predsednik republike je po ustavi vrhovni poveljnik obrambnih
sil Republike Slovenije.
Vlada, ki kot nosilka izvršilne veje oblasti predstavlja
politično-izvršilno raven upravljanja in vodenja sistema nacionalne varnosti,
usmerja in usklajuje izvajanje nacionalnovarnostne politike in delovanje
sistema nacionalne varnosti na vseh ravneh ter v ta namen sprejema potrebne
politične, pravne, organizacijske, finančne in druge ukrepe.
Kot svoj posvetovalni in usklajevalni organ za področje
nacionalne varnosti ima vlada Svet za nacionalno varnost. Svet za nacionalno
varnost usklajuje nacionalnovarnostno politiko ter usmerja in usklajuje
dejavnosti, ki se izvajajo zaradi uresničevanja interesov in ciljev nacionalne
varnosti Republike Slovenije. Aktivnosti za delovanje Sveta za nacionalno
varnost operativno usklajuje njegov sekretariat. Analitično in strokovno
podporo sekretariatu Sveta za nacionalno varnost opravlja operativna skupina
sekretariata Sveta za nacionalno varnost. Nacionalni center za krizno
upravljanje se bo razvijal v osrednji nacionalni organ za spremljanje in
posredovanje v primeru uveljavitve ukrepov kriznega odzivanja na obrambnem
področju v miru, izrednem in vojnem stanju ter za zagotavljanje prostorskih,
tehničnih, informacijskih in telekomunikacijskih pogojev za delovanje vlade in
teles kriznega upravljanja v krizah, pojavih in izrednih dogodkih, ki lahko
pomembno ogrozijo nacionalno varnost.
Krizno upravljanje in vodenje, ki je namenjeno podpori vlade
pri sprejemanju odločitev za odzivanje na krize ter za usklajevanje med
ministrstvi in podsistemi nacionalne varnosti, se bo tudi v prihodnje
prilagajalo novim zahtevam pri vodenju sistema nacionalne varnosti, s ciljem
učinkovitejšega odzivanja države na možne grožnje in tveganja nacionalne
varnosti.
Na normativnem in organizacijskem področju se bo na ravni
države nadaljevalo uveljavljanje usklajenih postopkov, mehanizmov in ukrepov za
učinkovito odzivanje na vse vire ogrožanj in varnostnih tveganj v nacionalnem
okolju ter za prispevanje k obvladovanju kriz v mednarodnem okolju. Pri tem
bodo upoštevani načela kriznega upravljanja in rešitve na področju kriznega
upravljanja, uveljavljeni v Evropski uniji in Natu. S tem bodo zagotovljeni
pogoji za učinkovito načrtovanje in izvajanje priprav v posameznih podsistemih
sistema nacionalne varnosti.
V postopku oblikovanja in uveljavljanja pokrajin kot širših
samoupravnih skupnosti se bo proučilo ter novi politično-teritorialni
organiziranosti po potrebi prilagodilo tudi posamezne naloge in pristojnosti na
različnih področjih in podsistemih nacionalne varnosti.
7. Uresničevanje in dopolnjevanje resolucije
Uresničevanje te resolucije bo na podlagi pristojnosti, ki
jih določajo ustava, zakoni, poslovnik Državnega zbora in odloki, izdani na
podlagi tega poslovnika, spremljal Državni zbor neposredno in preko pristojnih
delovnih teles. Državni zbor bo po potrebi celovito ocenil uveljavljanje
resolucije in jo dopolnil.
8. Začetek veljavnosti resolucije
Z dnem uveljavitve te resolucije preneha veljati Resolucija o
strategiji nacionalne varnosti Republike Slovenije (Uradni list RS, št. 27/10,
z dne 2. 4. 2010).
Ta resolucija začne veljati naslednji dan po objavi v Uradnem
listu Republike Slovenije.
Št. 200-01/19-2/24
Ljubljana, dne 26. septembra 2019
EPA 496-VIII
Državni zbor
Republike Slovenije
mag. Dejan Židan
predsednik