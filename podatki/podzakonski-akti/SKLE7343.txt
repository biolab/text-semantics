1. UVODNE DOLOČBE
1. člen
(vsebina sklepa)
(1) Ta sklep določa:
1.    
dejavnike v zvezi z opredelitvijo dovoljenih tržnih ravnanj oziroma
priznanih tržnih običajev,
2.    
merila za opredelitve predpostavk notranje informacije v zvezi z
izvedenimi finančnimi instrumenti na blago.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat veljavnem
besedilu.
2. člen
(pojmi)
Pojmi, uporabljeni v tem sklepu, imajo enak
pomen kot v določbah Zakona o trgu finančnih instrumentov (Uradni list RS, št.
67/07; v nadaljevanju: ZTFI), kot na primer:
1.    
notranja informacija v 373. členu,
2.    
tržna manipulacija v 374. členu,
3.    
priznani tržni običaji v 376. členu.
2. DEJAVNIKI V ZVEZI Z OPREDELITVIJO DOVOLJENIH TRŽNIH
RAVNANJ OZIROMA PRIZNANIH TRŽNIH OBIČAJEV
3. člen
(presoja tržnih ravnanj)
(1) Agencija za trg vrednostnih papirjev
(v nadaljevanju: Agencija) pri presoji, ali gre pri posameznem ravnanju za
nedovoljeno ravnanje tržne manipulacije ali pa gre za dovoljeno ravnanje
oziroma priznani tržni običaj, upošteva zlasti naslednje:
1.    
stopnjo preglednosti ravnanj na trgu,
2.    
potrebno stopnjo varstva vlagateljev ter varstva delovanja trga, zlasti
medsebojnega delovanja ponudbe in povpraševanja po finančnih instrumentih,
3.    
vpliv na likvidnost in učinkovitost trga,
4.    
stopnjo, do katere je ravnanje usklajeno z obstoječim režimom in sistemom
trgovanja na posameznem trgu,
5.    
ali ravnanje omogoča tržnim udeležencem pravočasen in ustrezen odziv na
nove tržne pogoje, ustvarjene s takšnim ravnanjem,
6.    
ali ravnanje predstavlja tveganje za integriteto organiziranih oziroma
neorganiziranih trgov finančnih instrumentov, neposredno ali posredno povezanih
s tem ravnanjem,
7.    
ugotovitve zaključenih postopkov sodišča, državnega tožilstva, policije,
Banke Slovenije, organa, pristojnega za zavarovalni nadzor, Urada RS za
preprečevanje pranja denarja, organizatorja trga, upravljavca poravnalnega sistema
ali pristojnega nadzornega organa druge države članice, ki so jih vodili v
zvezi s kršenjem etičnih kodeksov, pravil oziroma predpisov, ki se nanašajo na
odkrivanje in preprečevanje tržnih manipulacij oziroma trgovanja na podlagi
notranjih informacij,
8.    
strukturne značilnosti posameznega organiziranega oziroma
neorganiziranega trga, vrsto finančnih instrumentov, značilnosti udeležencev na
tem trgu,
9.    
pomembne spremembe tržnega okolja, kot so na primer spremembe pravil
trgovanja ali sistema trgovanja.
(2) Pri upoštevanju potrebne stopnje
varstva vlagateljev in delovanja trga iz 2. točke prvega odstavka tega člena
Agencija oceni vpliv posameznega ravnanja na podlagi osnovnih tržnih kazalcev,
kot so tržne razmere v času ravnanja in povprečna ali zaključna cena finančnega
instrumenta.
(3) Vsaka nova vrsta ravnanj, ki se
pojavi na trgu finančnih instrumentov, se sama po sebi ne šteje za nedovoljeno
ravnanje.
4. člen
(ravnanje Agencije pri presoji tržnih
ravnanj)
(1) Agencija se pri presoji, ali naj
določena ravnanja na trgu finančnih instrumentov prične šteti oziroma šteje za
dovoljena ravnanja oziroma priznane tržne običaje, po potrebi posvetuje:
1.    
z drugimi pristojnimi nadzornimi organi v Republiki Sloveniji,
2.    
s pristojnimi nadzornimi organi drugih držav članic, zlasti tistimi s
primerljivimi trgi finančnih instrumentov,
3.    
z organizatorjem organiziranega trga finančnih instrumentov,
4.    
z interesnimi združenji udeležencev organiziranega trga finančnih
instrumentov.
(2) Agencija pri presoji, ali naj
določena ravnanja na trgu finančnih instrumentov šteje za dovoljena oziroma za
priznane tržne običaje, upošteva tudi morebitna navodila oziroma priporočila
ali smernice Evropske komisije.
(3) Agencija nemudoma obvesti Odbor
evropskih regulatorjev vrednostnih papirjev o ravnanjih na trgu finančnih
instrumentov, ki jih šteje za dovoljena ravnanja oziroma za priznane tržne
običaje. V obvestilu navede dejavnike, ki jih je upoštevala pri oceni, ali naj
določena ravnanja šteje za dovoljena oziroma za priznane tržne običaje, ter
navede primere teh ravnanj.
(4) Agencija obvestilo iz tretjega
odstavka tega člena javno objavi na svoji spletni strani.
(5) Če Agencija določeno ravnanje
šteje za dovoljeno oziroma za priznani tržni običaj na podlagi predhodnega
posvetovanja, izvedenega v skladu s tem členom, lahko takšno ravnanje prične
šteti za nedovoljeno le, če pri tem uporabi enak postopek posvetovanja.
3. OPREDELITVE PREDPOSTAVK NOTRANJE INFORMACIJE V ZVEZI
Z IZVEDENIMI FINANČNIMI INSTRUMENTI NA BLAGO
5. člen
(notranje informacije v zvezi z izvedenimi
finančnimi instrumenti na blago)
Okoliščine iz 3. točke drugega odstavka
373. člena ZTFI v zvezi z opredelitvijo notranje informacije v zvezi z izvedenimi
finančnimi instrumenti na blago so:
1.    
tovrstne informacije so redno na voljo uporabnikom omenjenih trgov,
2.    
razkritje tovrstnih informacij je zahtevano z zakonskimi ali
podzakonskimi predpisi, pravili trga, pogodbami ali običaji na zadevni blagovni
borzi ali blagovni borzi z izvedenimi finančnimi instrumenti.

Sklep o podrobnejših merilih za opredelitev
predpostavk pri ugotavljanju tržnih manipulacij in opredelitvi notranjih
informacij (Uradni list RS, št. 106/07)
vsebuje naslednjo končno določbo:
»4. KONČNA DOLOČBA
6. člen
(uveljavitev
sklepa)
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o
podrobnejših merilih za opredelitev predpostavk pri ugotavljanju tržnih
manipulacij in opredelitvi notranjih informacij (Uradni list RS, št. 62/10) vsebuje naslednjo končno določbo:
»5. člen
Ta sklep začne veljati naslednji dan po
objavi v Uradnem listu Republike Slovenije«.