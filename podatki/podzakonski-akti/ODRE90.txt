1. člen
(delno prenehal veljati)
Domače živali: parkljarji (goveda, drobnica, prašiči) in
kopitarji, ki niso označene po pravilniku o vodenju rodovništva, ugotavljanju
proizvodnosti živali, ocenjevanju plemenske vrednosti in priznavanju
plemenjakov (Uradni list SRS, št. 21/81), morajo biti v prometu označene na
način, določen s to odredbo.
2. člen
(delno prenehal veljati)
Parkljarji v prometu morajo biti individualno označeni s
predpisano ušesno znamko v levem uhlju.
Določba prejšnjega odstavka ne velja za prašiče in jagnjeta,
rojene in vzrejene na isti farmi, ki se v skupini prevažajo v klavnico in je ta
skupina v klavnici do zakola vhlevljena ločeno od drugih živali. V tem primeru
mora biti pošiljka ob prevozu zapečatena, zdravstvenemu spričevalu pa priložena
ena skupinska znamka. Skupinska znamka je po obliki, dimenzijah, barvi in
oznakah enaka ušesnim znamkam.
Uvoženi parkljarji se v karanteni označijo z ušesno znamko za
parkljarje iz uvoza, kopitarji pa prav tako v karanteni z identifikacijskim
trakom.
3. člen
(delno prenehal veljati)
Ušesna znamka za govedo je zelene barve.
Na prednji strani ušesne znamke so v črni barvi vtisnjene 10
mm velike identifikacijske oznake: v zgornji vrsti je dvomestna šifra regije,
iz katere izhaja žival ter z eno črko označena serija, v spodnji vrsti je
petmestna serijska številka.
Na zadnji strani ušesne znamke je reliefno izražena oznaka za
Slovenijo »SVN«, obdana z elipso dimenzije 27 x 20 mm.
Na spojnem delu je v zgornji vrsti v črni barvi vtisnjen
napis »RVU«, v spodnji vrsti pa dvomestna šifra regije. Velikost obeh napisov
je 7 mm.
4. člen
Ušesna znamka za prašiče je zelene barve.
Na prednji strani ušesne znamke je v črni barvi in velikosti
8 mm vtisnjena oznaka serije ter petmestna serijska številka.
Na zadnji strani je reliefno izražena oznaka za Slovenijo
»SVN«, obdana z elipso dimenzije 20 x 12 mm.
Na spojnem delu je v zgornji vrsti v črni barvi vtisnjen
napis »RVU«, v spodnji vrsti pa šifra regije. Velikost obeh napisov je 5 mm.
5. člen
Ušesna znamka za ovce in koze je rumene barve.
Določbe drugega, tretjega in četrtega odstavka 4. člena te
odredbe veljajo tudi za ušesno znamko za ovce in koze.
6. člen
(delno prenehal veljati)
Ušesne znamke za parkljarje iz uvoza so rdeče barve in so po
obliki, dimenzijah in identifikacijskih oznakah, razen šifre regije, enake
ušesnim znamkam, opisanim v 3., 4., in 5. členu te odredbe.
Namesto šifre regije je na ušesnih znamkah za vse uvožene
parkljarje šifra 05.
7. člen
Kopitarji v prometu, ki nimajo veljavnega identifikacijskega
dokumenta, morajo biti označeni z identifikacijskim trakom, ki se kopitarju
trajno spne v biclju prednje leve noge.
Na identifikacijskem traku so v velikosti 10 mm naslednje
oznake:
-       
oznaka za Slovenijo s kratico »SVN«;
-       
oznaka organa, ki skrbi za označenje, Republiška veterinarska uprava, s
kratico »RVU«;
-       
številčna oznaka, ki vsebuje dvomestno šifro regije, iz katere izhaja
žival, in štirimestno serijsko številko.
Barva identifikacijskega traku je zelena za kopitarje v
notranjem prometu in rdeča za kopitarje iz uvoza.
8. člen
Šifre regij se oblikujejo po občinah, kakršne veljajo na dan
uveljavitve te odredbe, in sicer:
1) šifra 01 za občine: Dravograd, Gornja Radgona, Lenart,
Lendava, Ljutomer, Maribor, Murska Sobota, Ormož, Pesnica, Ptuj, Radlje ob
Dravi, Ravne na Koroškem, Ruše, Slovenj Gradec, Slovenska Bistrica;
2) šifra 02 za občine: Celje, Hrastnik, Laško, Mozirje,
Šentjur pri Celju, Slovenske Konjice, Šmarje pri Jelšah, Trbovlje, Velenje,
Zagorje ob Savi, Žalec;
3) šifra 03 za občine Brežice, Cerknica, Domžale, Črnomelj,
Grosuplje, Jesenice, Kamnik, Kočevje, Kranj, Krško, Litija, vse občine v
Ljubljani, Logatec, Metlika, Novo mesto, Radovljica, Ribnica, Sevnica, Škofja
Loka, Tržič, Trebnje, Vrhnika;
4) šifra 04 za občine: Ajdovščina, Idrija, Ilirska Bistrica,
Izola, Koper, Nova Gorica, Piran, Postojna, Sežana, Tolmin.
9. člen
(delno prenehal veljati)
Ušesne znamke in identifikacijske trakove izdajajo imetniku
živali organi, pooblaščeni za izdajo zdravstvenih spričeval. Predpisano obvezno
označevanje živali zagotovi imetnik živali pod nadzorom veterinarske
inšpekcije.
Na zdravstveno spričevalo za živali v prometu se morajo poleg
drugih podatkov obvezno vpisati tudi imetnik živali, novi imetnik živali in
identifikacijske oznake živali. Imetnik živali, ki mu ob izdaji zdravstvenega
spričevala novi imetnik živali ni poznanje dolžan sporočiti novega imetnika
živali izdajatelju zdravstvenega spričevala. Izdajatelj zdravstvenega
spričevala pošlje podatke o novem imetniku živali Republiški veterinarski
upravi.
Skupini individualno označenih živali, ki pripada istemu
imetniku in je namenjena za zakol, se izda eno zdravstveno spričevalo, na
katerem pa moramo biti napisane identifikacijske oznake vseh živali v skupini.
Skupinske pošiljke živali iz drugega odstavka 2. člena te
odredbe zapečati s skupinsko znamko pooblaščeni delavec oddelka za
epizootiologijo območnega veterinarskega zavoda. Na zdravstveno spričevalo,
izdano za skupino živali v prometu, se morajo poleg drugih podatkov obvezno
vpisati tudi imetnik živali, naslov klavnice, število živali in
identifikacijske oznake s skupinske znamke, ki je dodeljena pošiljki.
10. člen
(delno prenehal veljati)
Republiška veterinarska uprava izdaja ušesne znamke za
parkljarje, identifikacijske trakove za kopitarje ter vodi evidenco o prometu z
živalmi in ušesnimi znamkami ter identifikacijskimi trakovi.
Podatki iz evidence živali v prometu so dostopni Ministrstvu
za kmetijstvo in gozdarstvo, ministrstvu za notranje zadeve, območnim
veterinarskim in živinorejskim zavodom, veterinarski inšpekciji ter selekcijski
in rodovniški službi.
11. člen
(delno prenehal veljati)
Organi, pooblaščeni za izdajanje zdravstvenih spričeval za
živali v prometu, morajo Republiški veterinarski upravi štirinajstdnevno
pošiljati seznam izdanih ušesnih znamk identifikacijskih trakov ter podatke o
izdanih zdravstvenih spričevalih.
Oddelki za higieno živil pri območnih veterinarskih zavodih
morajo štirinajstdnevno pošiljati Republiški veterinarski upravi seznam
identifikacijskih oznak zaklanih oziroma poginjenih živali.
Ušesne znamke in identifikacijski trakovi zaklanih oziroma
poginjenih živali se uničijo. Uničenje ušesnih znamk in identifikacijskih
trakov v klavnici nadzirajo pooblaščeni delavci območnega veterinarskega
zavoda.
Oddelki za ugotavljanje vzroka pogina pri območnih
veterinarskih zavodih in Inštitut za patološko morfologijo, sodno in upravno
veterinarstvo pri Veterinarski fakulteti v Ljubljani morajo štirinajstdnevno
pošiljati Republiški veterinarski upravi seznam oznak seciranih živali. Ušesne
znamke in identifikacijski trakovi se uničijo.
12. člen
(delno prenehal veljati)
Imetnik živali, ki je izgubila ušesno znamko ali
identifikacijski trak, mora izgubo v treh dneh prijaviti organu, pooblaščenemu
za izdajo zdravstvenih spričeval. Organ, pooblaščen za izdajo zdravstvenih
spričeval, sporoči izgubo Republiški veterinarski upravi.
Imetnik označene živali, ki je bila zaklana na domu ali je
poginila in ni bila odpeljana na sekcijo, mora izročiti ušesno znamko
veterinarju, ki je žival pregledal oziroma odredil odvoz kadavra, ta pa jo mora
v enem tednu posredovati oddelku za higieno živil, pri območnem veterinarskem
zavodu.
13. člen
(delno prenehal veljati)
Stroške ušesnih znamk, identifikacijskih trakov, in vodenja
registra živali v prometu krije poseben račun za zdravstveno varstvo živali
proračuna Republike Slovenije.
14. člen
Če živali v prometu niso na predpisan način označene, se
šteje, da nimajo zdravstvenega spričevala.

Odredba o označevanju domačih živali v prometu
(Uradni list RS, št. 38/94) vsebuje naslednjo prehodno in
končno določbo:
»15. člen
Živali v prometu morajo biti označene v skladu s to odredbo v
30 dneh od uveljavitve te odredbe.
16. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o
spremembi odredbe o označevanju domačih živali v prometu (Uradni list RS, št. 47/94) spreminja 15. člen odredbe tako,
da se glasi:
»15. člen
Živali v prometu morajo biti označene v skladu s to odredbo od
1. oktobra 1994 dalje.«;
ter vsebuje naslednjo končno določbo:
»2. člen
Ta odredba začne veljati naslednji dan po objavi v Uradnem
listu Republike Slovenije.«.

Odredba o
označevanju in registraciji govedi (Uradni list RS, št. 86/99) poseže v 15. člen odredbe:
»15. člen
(delno prenehal veljati)
Živali v prometu morajo biti označene v skladu s to odredbo od
1. oktobra 1994 dalje.«;
ter vsebuje naslednjo končno določbo:
»23. člen
(veljavnost odredbe)
Ta odredba začne veljati petnajsti dan po objavi v Uradnem
listu Republike Slovenije.«.

Odredba o
označevanju in registraciji drobnice (Uradni list RS, št. 77/00) v zvezi z delnim prenehanjem
veljavnosti te odredbe določa:
»15. člen
(prenehanje veljavnosti)
S 1. 1. 2002 prenehajo veljati določbe odredbe o označevanju
domačih živali v prometu (Uradni list RS, št. 38/94, 47/94 in 86/99), ki se
nanašajo na drobnico.
[…]«;
ter vsebuje naslednjo končno določbo:
»16. člen
(veljavnost)
Ta odredba začne veljati petnajsti dan po objavi v Uradnem
listu Republike Slovenije, določba 13. člena te odredbe pa se začne uporabljati
1. 1. 2005.«.

Odredba o
označevanju in registraciji drobnice (Uradni list RS, št. 106/01) v zvezi z delnim prenehanjem
veljavnosti te odredbe določa:
»15. člen
(prenehanje veljavnosti)
[…]
31. 12. 2002 prenehajo veljati določbe odredbe o označevanju
domačih živali v prometu (Uradni list RS, št. 38/94, 47/94, 86/99, 77/00 in
33/01 – ZVet), ki se nanašajo drobnico.
[...]«;
ter vsebuje naslednjo končno določbo:
»16. člen
(veljavnost)
Ta odredba začne veljati naslednji dan po objavi v Uradnem
listu Republike Slovenije, določba 13. člena te odredbe pa se začne uporabljati
1. 1. 2005.«.

Pravilnik o
identifikaciji in registraciji prašičev (Uradni list RS, št. 97/03) v zvezi z delnim prenehanjem
uporabe te odredbe določa:
»22. člen
(prenehanje uporabe)
1. januarja 2004 se prenehajo uporabljati določbe odredbe o
označevanju domačih živali v prometu (Uradni list RS, št. 38/94, 47/94, 41/99,
77/00, 31/01-Zvet-1 in 106/01) v delih, ki se nanašajo na označevanje prašičev,
razen za primere iz prvega odstavka prejšnjega člena.«;
ter vsebuje naslednjo končno določbo:
»23. člen
(končna določba)
Ta pravilnik začne veljati osmi dan po objavi v Uradnem listu
Republike Slovenije.«.