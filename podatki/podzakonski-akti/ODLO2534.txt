1. člen
S tem odlokom se ustanovi Urad Vlade Republike Slovenije za
informacijsko varnost (v nadaljnjem besedilu: urad) ter se v skladu s tem
odlokom, Zakonom o informacijski varnosti (Uradni list RS, št. 30/18 in 95/21;
v nadaljnjem besedilu: zakon) in z drugimi predpisi določijo njegove naloge in
organiziranost.
2. člen
Urad je samostojna vladna služba, ki kot pristojni državni
organ za informacijsko varnost opravlja naloge na področju informacijske in
kibernetske varnosti po zakonu, ki ureja informacijsko varnost, predpisih
Evropske unije s področja informacijske varnosti, po ratificiranih mednarodnih
sporazumih in drugih predpisih. V povezavi z navedenim opravlja zlasti
naslednje naloge:
1.     
usklajuje delovanje sistema informacijske varnosti;
2.     
vzpostavlja zmogljivosti za izvajanje kibernetske obrambe;
3.     
vsem zavezancem iz 5. člena zakona pri izvajanju njihovih nalog nudi
strokovno podporo pri zagotavljanju informacijske varnosti;
4.     
zagotavlja analize, metodološko podporo in preventivno delovanje na
področju informacijske varnosti ter daje mnenja s področja svojih pristojnosti;
5.     
sodeluje z organi in organizacijami, ki delujejo na področju
informacijske varnosti, predvsem z nacionalnim CSIRT, varnostno-operativnimi
centri, regulatorji in nadzorniki področij iz drugega odstavka 5. člena zakona,
z Agencijo za komunikacijska omrežja in storitve Republike Slovenije, z
informacijskim pooblaščencem in organi kazenskega pregona ter ponudniki
varnostnih rešitev;
6.     
zavezance iz 5. člena zakona ozavešča o pomembnosti prijave incidenta z
znaki kaznivega dejanja, ki se preganja po uradni dolžnosti, organom kazenskega
pregona v skladu s Kazenskim zakonikom;
7.     
usklajuje usposabljanje, vaje in izobraževanje glede informacijske
varnosti ter ozavešča javnost o informacijski varnosti;
8.     
spodbuja in podpira raziskave in razvoj na področju informacijske
varnosti;
9.     
izvaja preskuse informacijsko-komunikacijskih tehnologij na področju
informacijske varnosti;
10.  
zagotavlja pripravo in izvajanje strategije kibernetske varnosti;
11.  
izdela državni načrt odzivanja na incidente ob upoštevanju strategije,
načrtov nacionalnega CSIRT in CSIRT organov državne uprave, drugih pristojnih
organov ter varnostne dokumentacije zavezancev;
12.  
pregleduje ustreznost določitve izvajalcev bistvenih storitev in organov
državne uprave najmanj vsaki dve leti ter Vladi Republike Slovenije (v
nadaljnjem besedilu: vlada) po potrebi predlaga posodobitev določitev;
13.  
za namene pregleda Direktive 2016/1148/ES Evropsko komisijo najmanj
vsaki dve leti obvešča o ukrepih za določitev storitev izvajalcev bistvenih storitev,
o njihovem številu ter pomenu, seznamu bistvenih storitev ter pragih za
določitev ustrezne ravni opravljanja storitev izvajalcev bistvenih storitev
glede na število uporabnikov ali pomen posameznega izvajalca bistvenih
storitev;
14.  
je enotna kontaktna točka za zagotavljanje čezmejnega sodelovanja z
ustreznimi organi drugih držav članic EU ter mrežo skupin CSIRT in skupino za
sodelovanje, v katero prispeva svojega predstavnika;
15.  
izpolnjuje druge obveznosti obveščanja Evropske komisije in skupine za
sodelovanje ter uradnega obveščanja drugih mednarodnih organizacij;
16.  
izvaja druge naloge mednarodnega sodelovanja;
17.  
pripravlja predloge predpisov s področja informacijske in kibernetske
varnosti;
18.  
izvaja naloge državnega certifikacijskega organa za kibernetsko varnost;
19.  
odloča o sprejetju ukrepov ob težjem ali kritičnem incidentu ali
kibernetskem napadu ali stanju povečane ogroženosti ter obvešča vlado in Svet
za nacionalno varnost o sprejetih ukrepih;
20.  
obvešča vlado in Svet za nacionalno varnost o stanju povečane ogroženosti
varnosti omrežij ali informacijskih sistemov zaradi verjetnosti izvedbe
kritičnega incidenta ali kibernetskega napada;
21.  
izvaja nadzor nad izvajanjem določb zakona, ki ureja informacijsko
varnost, in na njegovi podlagi sprejetih predpisov;
22.  
opravlja naloge CSIRT organov državne uprave;
23.  
določa enotno informacijsko varnostno politiko v skladu z zakonom, ki
ureja informacijsko varnost;
24.  
načrtuje in upravlja proračunske vire na področju informacijske varnosti
v državni upravi v skladu z zakonom, ki ureja informacijsko varnost;
25.  
opravlja druge naloge s področja informacijske in kibernetske varnosti,
določene z zakonom in predpisi, sprejetimi na njegovi podlagi, ter s sklepi
vlade.
3. člen
Urad vodi direktor, ki je za delo urada odgovoren predsedniku
vlade in vladi.
Direktorja urada imenuje in razrešuje vlada na predlog
predsednika vlade.
Pri vodenju urada ima direktor enaka pooblastila, kakor jih
ima minister pri vodenju ministrstva.

Odlok o ustanovitvi, nalogah in organizaciji
Urada Vlade Republike Slovenije za informacijsko varnost (Uradni list RS, št. 114/21) vsebuje naslednji prehodni in
končno določbo:
»PREHODNI IN KONČNA DOLOČBA
4. člen
Akt o notranji organizaciji in sistemizaciji delovnih mest v
uradu izda vršilec dolžnosti direktorja urada po predhodnem soglasju vlade
najpozneje v desetih dneh od ustanovitve urada.
5. člen
Urad se ustanovi 20. julija 2021, naloge pa začne opravljati
31. julija 2021.
6. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok
o dopolnitvi Odloka o ustanovitvi, nalogah in organizaciji Urada Vlade
Republike Slovenije za informacijsko varnost (Uradni list RS, št. 69/23)
vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po objavi v Uradnem
listu Republike Slovenije.«.