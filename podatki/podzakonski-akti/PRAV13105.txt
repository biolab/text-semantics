1. člen
(vsebina)
Ta pravilnik določa pravila postopanja detektivov in izvršiteljev,
kadar opravljajo vročanje v pravdnem postopku, njihovo nagrado ter vsebino
sporočil pri vročanju in vročilnic.
2. člen
(identifikacijski dokument)
Detektiv se pri opravljanju vročanja izkazuje z detektivsko
izkaznico, izdano na podlagi zakona, ki ureja detektivsko dejavnost, izvršitelj
pa z izkaznico izvršitelja, izdano na podlagi zakona, ki ureja izvršbo in
zavarovanje.
3. člen
(obveznosti in dolžnosti vročevalca)
(1) Detektiv ali izvršitelj, ki mu sodišče na predlog
stranke odredi opravo vročitve (v nadaljnjem besedilu: vročevalec), mora
vročanje opraviti v skladu z Zakonom o pravdnem postopku (Uradni list RS, št,
73/07 – uradno prečiščeno besedilo, 45/08 – ZArbit, 45/08, 111/08 – odl. US,
57/09 – odl. US, 12/10 – odl. US, 50/10 – odl. US, 107/10 – odl. US, 75/12 –
odl. US, 40/13 – odl. US, 92/13 – odl. US, 10/14 – odl. US, 48/15 – odl. US,
6/17 – odl. US in 10/17; v nadaljnjem besedilu: zakon), v skladu s pravili,
določenimi v tem pravilniku in v skladu z odredbo sodišča.
(2) Vročevalec mora na zahtevo naslovnika pisanja ali
osebe, kateri sme v skladu z zakonom izročiti pisanje namesto naslovniku,
pokazati identifikacijski dokument.
4. člen
(evidenca zadev vročanja)
(1) Vročevalec vodi evidenco zadev, v katerih opravlja
vročanje.
(2) Evidenca se vodi v posebni knjigi ali s podporo
računalniškega programa in vsebuje naslednje podatke:
1.     
zaporedno številko zadeve,
2.     
datum prejema zadeve,
3.     
navedbo sodišča, ki je odredilo vročitev, z opravilno številko zadeve,
4.     
navedbo naslovnika in pisanja, ki naj se vroči,
5.     
datum in način vročitve, in sicer:
- 
za pisanja, ki jih je v skladu z zakonom treba osebno vročiti: ali je
bilo pisanje vročeno osebno naslovniku, ali je bila opravljena nadomestna
vročitev in komu, ali je bilo pisanje vrnjeno sodišču z obvestilom naslovniku,
kje in kdaj lahko pisanje prevzame, pa je v skladu z zakonom nastopila domneva
vročitve,
- 
za pisanja, za katera v zakonu ni določena osebna vročitev: ali je bilo
pisanje vročeno neposredno naslovniku, ali je bila opravljena nadomestna
vročitev in komu, ali neposredna vročitev ni bila uspešno opravljena, pa je v
skladu z zakonom nastopila domneva vročitve,
6.     
v primeru, da vročitve sploh ni bilo mogoče opraviti, datum in ura
neuspelega poskusa vročitve, razlog za to in datum, ko je zadeva vrnjena
sodišču.
5. člen
(hramba evidence zadev vročanja)
Podatke v evidencah mora vročevalec hraniti deset let od
vnosa podatka v evidenco.
6. člen
(vsebina sporočil pri vročanju)
(1) Vsebina sporočil pri vročanju in vročilnic v
pravdnem postopku je določena z obrazci.
(2) Ko sodišče odredi vročitev, obrazec iz tretjega in
četrtega odstavka tega člena v dvojniku skupaj s pošiljko izroči vročevalcu.
Pred izročitvijo sodišče v obrazec vnese naslednje podatke:
-       
ime in priimek naslovnika ter njegov naslov,
-       
opravilno številko zadeve,
-       
naziv in naslov sodišča, ki pošilja pošiljko,
-       
vsebino pošiljke,
-       
v vseh primerih, ko odprava sodnih pošiljk poteka prek informacijske
rešitve EVIP, pa tudi dodelitev enolične oznake pošiljki.
(3) Če sodišče odredi osebno vročitev v skladu s
142. členom zakona, izroči vročevalcu obrazec VRO/P – št. 3 in obrazec
VRO/P – št. 4.
(4) Če sodišče odredi vročitev v skladu s 140. in
141. členom zakona, izroči vročevalcu obrazec VRO/P – št. 1 in obrazec
VRO/P – št. 2.
(5) Obrazec VRO/P – št. 1, obrazec VRO/P – št. 2,
obrazec VRO/P – št. 3 in obrazec VRO/P – št. 4 so kot priloga sestavni del tega
pravilnika.
(6) Na območju občin, kjer sta pri sodišču poleg
slovenskega jezika uradna jezika tudi italijanski ali madžarski jezik, mora
biti besedilo na obrazcih napisano tudi v italijanskem ali madžarskem jeziku,
če stranka v postopku uporablja italijanski ali madžarski jezik.
7. člen
(ravnanje vročevalca v primeru uspele in neuspele vročitve)
(1) Vročevalec izpolni neizpolnjene rubrike obrazcev in
sodišču vrne enega od dvojnikov vsakega obrazca.
(2) Če vročevalec ugotovi, da vročitve ni mogoče
opraviti v skladu z odredbo sodišča, mora pisanje nemudoma vrniti sodišču
skupaj z neizpolnjeno vročilnico.
(3) Po uspešno opravljeni vročitvi mora vročevalec takoj
obvestiti sodišče, ki je vročitev odredilo, in priložiti vsa ustrezna
obvestila.
8. člen
(nagrada in povrnitev stroškov vročevalca)
(1) Vročevalec je upravičen do nagrade za uspešno
opravljeno vročitev in do povračila prevoznih stroškov ter do povrnitve drugih
stroškov, za katere sodišče na podlagi predloženih dokazil oceni, da so bili
potrebni.
(2) Nagrada za navadno vročitev znaša 5 eurov, nagrada
za osebno vročitev pa 50 eurov. Nagrada za delo vročevalca se poveča za davek
na dodano vrednost, če je vročevalec zavezanec za plačilo tega davka.
(3) Za neuspešno vročitev pripada vročevalcu 20 %
nagrade, določene v prejšnjem odstavku.
(4) Ne glede na prejšnji odstavek, lahko sodišče odmeri
višji delež nagrade, ki ne sme presegati 50 % nagrade, določene v drugem
odstavku tega člena, če iz priloženega izpisa podatkov iz evidence oziroma
drugih ustreznih dokazil izhajajo utemeljeni razlogi, ki upravičujejo določitev
višjega deleža nagrade.
(5) Med utemeljene razloge, ki upravičujejo določitev
višjega deleža nagrade za neuspešno vročitev, štejejo zlasti dejanske
okoliščine, ki onemogočajo uspešno vročitev ter aktivno ravnanje vročevalca v
smeri uspešne vročitve.
(6) Če vročitev ni opravljena v skladu z odredbo sodišča
(rok in način) ali s tem pravilnikom, vročevalcu ne pripada nagrada, povrnitev
prevoznih stroškov in povrnitev drugih stroškov.
9. člen
(postopek za izplačilo nagrade in obračun stroškov)
(1) O izplačilu nagrade in povrnitvi stroškov ter drugih
izdatkov iz prejšnjega člena odloča sodišče, ki je odredilo vročitev, na
podlagi pisne zahteve vročevalca, v kateri mora natančno opredeliti stroške,
katerih povrnitev zahteva. Zahtevi za plačilo nagrade v obliki stroškovnika in
povrnitvi stroškov ter drugih izdatkov mora vročevalec priložiti izpis podatkov
iz evidence ter predložiti druga dokazila v originalu.
(2) Sodišče odloči o zahtevi vročevalca najkasneje v
15 dneh od prejema zahteve. Priznana nagrada in odmerjeni stroški se izplačajo
iz predujma, ki ga založi predlagatelj vročitve, ali iz proračuna, v skladu s
plačilnimi roki, določenimi v zakonu, ki ureja izvrševanje proračuna Republike
Slovenije.
(3) Prevozni stroški se obračunavajo v višini stroškov
prevoza z javnim prevoznim sredstvom. Če vročevalec uporablja lastno motorno
vozilo, se mu prizna kilometrina v višini 8 % cene neosvinčenega motornega
bencina – 95 oktanov. Prevozni stroški se povrnejo za potovanje po najkrajši
poti.
10. člen
(začetek veljavnosti)
Ta pravilnik začne veljati dva meseca po objavi v Uradnem
listu Republike Slovenije.
Št. 007-125/2017
Ljubljana, dne 28. junija 2018
EVA 2017-2030-0005
mag. Goran Klemenčič l.r.
Minister
za pravosodje

Priloga 1: Obrazec:
Obrazec VRO/P – št. 1: Obvestilo pri navadnem vročanju po drugem odstavku 141.
člena ZPP
Priloga 2: Obrazec:
Obrazec VRO/P – št. 2: Vročilnica za navadno vročanje po 141. členu ZPP
Priloga 3: Obrazec:
Obrazec VRO/P – št. 3: Obvestilo pri osebni vročitvi po tretjem odst. 142.
člena ZPP
Priloga 4: Obrazec:
Obrazec VRO/P – št. 4: Vročilnica za osebno vročitev po 142. členu ZPP