1. člen
S to odredbo se z namenom
zagotovitve zadostnih zmogljivosti pri javnih zdravstvenih zavodih za
opravljanje zdravstvene dejavnosti v času obvladovanja in preprečevanja
širjenja nalezljive bolezni COVID-19 (v nadaljnjem besedilu: COVID-19) določajo
začasni ukrepi na področju izvajanja pripravništva zdravstvenih delavcev in
zdravstvenih sodelavcev, kot jih določa predpis, ki ureja pripravništvo in
strokovne izpite zdravstvenih delavcev in zdravstvenih sodelavcev na področju
zdravstvene dejavnosti, z izjemo zdravnikov in doktorjev dentalne medicine (v
nadaljnjem besedilu: pripravnik).
2. člen
(1) Pripravništvo zdravstvenih
delavcev in zdravstvenih sodelavcev se izvaja, če so za to izpolnjeni
predpisani pogoji.
(2) Če pripravništva ni mogoče
izvesti v skladu s prejšnjim odstavkom, se programi pripravništva prilagodijo
tako, da se pripravnika pri delodajalcu kar najbolj vključi v izvajanje zdravstvenih
storitev, potrebnih za obvladovanje in preprečevanje širjenja COVID-19.
(3) Če pripravništva ni mogoče
izvesti, kot je navedeno v prvem oziroma drugem odstavku tega člena, lahko za
potrebe izvajanja ukrepov zaradi obvladovanja in preprečevanja širjenja
COVID-19 pripravnika pozove na delo izvajalec zdravstvene dejavnosti, pri
katerem je pripravnik na kroženju.
(4) Pripravnik delo iz drugega
in tretjega odstavka tega člena opravlja pod nadzorom in odgovornostjo
nadzornega mentorja, ki ga določi izvajalec zdravstvene dejavnosti, pri katerem
je pripravnik na kroženju, oziroma delodajalec.
3. člen
(1) Pripravniku, ki na podlagi
drugega oziroma tretjega odstavka prejšnjega člena ne opravlja dela, ki bi bilo
po vsebini ustrezno programu pripravništva, se pripravništvo ustrezno podaljša.
(2) Predlog za podaljšanje
pripravništva iz prejšnjega odstavka da nadzorni mentor pripravnika.
4. člen
Pogodbe o zaposlitvi pripravnikov,
veljavne ob uveljavitvi te odredbe, ostanejo v veljavi za čas trajanja ukrepov
iz te odredbe oziroma do prvega možnega opravljanja strokovnega izpita.
5. člen
Strokovno utemeljenost ukrepov iz
te odredbe minister, pristojen za zdravje, ugotavlja vsakih 14 dni in ob
upoštevanju strokovnih razlogov odloči, da se ti ukrepi še naprej uporabljajo,
ali pa ukrepe spremeni oziroma odpravi ter o tem obvesti Vlado Republike
Slovenije in Državni zbor Republike Slovenije.
6. člen
Ta odredba začne veljati naslednji
dan po objavi v Uradnem listu Republike Slovenije.
Št. 0070-135/2020
Ljubljana, dne 26. oktobra 2020
EVA 2020-2711-0106
Tomaž Gantar
minister za zdravje