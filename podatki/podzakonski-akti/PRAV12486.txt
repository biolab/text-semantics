1. člen
(vsebina pravilnika)
Ta pravilnik ureja način in postopek
preverjanja in potrjevanja nacionalnih poklicnih kvalifikacij.
2. člen
(izvajanje postopkov preverjanja in
potrjevanja)
(1) Preverjanje in potrjevanje
nacionalne poklicne kvalifikacije izvaja komisija za preverjanje in potrjevanje
(v nadaljnjem besedilu: komisija), imenovana v skladu s pravilnikom, ki ureja
sestavo komisij za preverjanje in potrjevanje nacionalnih poklicnih
kvalifikacij.
(2) Postopek preverjanja in
potrjevanja nacionalnih poklicnih kvalifikacij izvajajo izvajalci postopkov za
ugotavljanje in potrjevanje nacionalnih poklicnih kvalifikacij (v nadaljnjem
besedilu: izvajalci), vpisani v register izvajalcev, ki ga vodi Državni izpitni
center.
(3) Center Republike Slovenije za
poklicno izobraževanje objavi dokumente, ki so sestavni del postopka
preverjanja in potrjevanja, na spletni strani nacionalnega informacijskega
središča za poklicne kvalifikacije (v nadaljnjem besedilu: nacionalno
informacijsko središče), in sicer:
-       
vlogo za pridobitev certifikata z osnutkom navodila za izpolnitev vloge,
-       
navodilo za pripravo osebne zbirne mape,
-       
zapisnik o svetovanju,
-       
zapisnik oziroma zapisnike o vrednotenju dokazil v osebni zbirni mapi,
-       
zapisnik oziroma zapisnike o neposrednem preverjanju nacionalne poklicne
kvalifikacije.
(4) Center Republike Slovenije za
poklicno izobraževanje določi dokumente iz prve do vključno četrte alineje,
Državni izpitni center pa iz pete alineje prejšnjega odstavka.
3. člen
(administrativno tehnična in strokovna
dela izvajalca)
Izvajalec opravlja v postopku preverjanja
in potrjevanja zlasti naslednja administrativno tehnična in strokovna dela:
-       
razpis roka za preverjanje in potrjevanje nacionalne poklicne
kvalifikacije,
-       
svetovanje in pomoč pri sestavi osebne zbirne mape,
-       
pripravo materialnih pogojev v skladu s katalogom standardov strokovnih
znanj in spretnosti (v nadaljnjem besedilu: katalog),
-       
vodenje postopka za pridobitev nacionalne poklicne kvalifikacije, ki
obsega sprejem in obravnavo vloge za pridobitev nacionalne poklicne
kvalifikacije, pripravo gradiv za komisijo, predložitev dokumentacije komisiji,
pripravo osnutka odločbe o zavrnitvi izdaje certifikata ali izdajo certifikata.
4. člen
(razpis roka preverjanja in potrjevanja
nacionalne poklicne kvalifikacije)
(1) Izvajalec razpiše rok preverjanja
in potrjevanja nacionalne poklicne kvalifikacije na spletni strani nacionalnega
informacijskega središča. Razpis vključuje podatek o datumu, kraju in času
potrjevanja na podlagi listin in datumu, kraju in času neposrednega
preverjanja. O morebitnih spremembah roka mora izvajalec nemudoma obvestiti
kandidata.
(2) Izvajalec mora objaviti razpis iz
prejšnjega odstavka najmanj enkrat v 12 mesecih in ga ob prijavi vsaj enega
kandidata izvesti, če je na listi članov komisij za posamezen katalog zadostno
število članov z licenco Državnega izpitnega centra. Za izvajalce začne veljati
obveza razpisa z dnevom pravnomočnosti odločbe o vpisu v register izvajalcev.
(3) Izvajalec objavi rok iz prvega odstavka
tega člena na svoji spletni strani, skupaj z obrazcem vloge za pridobitev
certifikata (v nadaljnjem besedilu: vloga) in navodilom za izpolnitev vloge, v
katerem se navede dokazila, ki jih mora kandidat priložiti v postopku in s
katerimi dokazuje izpolnjevanje vstopnih pogojev, določenih s katalogom (v
nadaljnjem besedilu: vstopni pogoji).
(4) Izvajalec lahko za mnenje, s katerimi
dokazili se dokazujejo vstopni pogoji, zaprosi Center Republike Slovenije za poklicno
izobraževanje.
(5) Izvajalec na razpisan rok uvrsti največ
20 kandidatov. Podatke o kandidatih vnese v informacijski sistem nacionalnega
informacijskega središča za poklicne kvalifikacije.
(6) Ne glede na prejšnji odstavek lahko
Državni izpitni center število kandidatov omeji, če na podlagi spremljanja dela
komisij presodi, da število kandidatov negativno vpliva na zakonitost in
strokovnost dela komisij oziroma izvajalcev.
5. člen
(vloga za pridobitev certifikata)
(1) Kandidat se prijavi na rok preverjanja
in potrjevanja nacionalne poklicne kvalifikacije z vlogo, ki jo vloži pri
izvajalcu, v skladu z navodili iz tretjega odstavka prejšnjega člena.
(2) Če kandidat vlogi ne priloži dokazil iz
tretjega odstavka prejšnjega člena, izvajalec pozove kandidata, da vlogo
dopolni. Če kandidat vloge ne dopolni v roku, ki ga določi izvajalec, izvajalec
vlogo zavrže.
6. člen
(svetovanje in pomoč pri sestavi osebne
zbirne mape)
(1) Izvajalec kandidatu zagotovi
informacije o vstopnih pogojih, možnostih za pridobitev nacionalne poklicne
kvalifikacije in svetovanje v postopku pridobitve nacionalne poklicne
kvalifikacije.
(2) V okviru svetovanja svetovalec
kandidatu nudi pomoč pri sestavi osebne zbirne mape. Kandidat zbere listine in
druga dokazila, potrebna za preverjanje in potrjevanje nacionalne poklicne
kvalifikacije, ter izdela osebno zbirno mapo.
(3) Pred posredovanjem osebne zbirne
mape komisiji, svetovalec preveri verodostojnost listin, ki so sestavni del
osebne zbirne mape, in ustreznost sestave osebne zbirne mape. Če osebna zbirna
mapa ni ustrezno pripravljena, svetovalec pozove kandidata, da jo dopolni.
Svetovalec skupaj z osebno zbirno mapo komisiji posreduje tudi ostale
dokumente, ki so sestavni del postopka.
(4) Svetovalec o svetovanju piše
zapisnik.
7. člen
(preverjanje in potrjevanje nacionalne
poklicne kvalifikacije)
(1) Postopek preverjanja in potrjevanja se
zaključi v 30 dneh od potrjevanja nacionalne poklicne kvalifikacije na podlagi
listin, razen v primeru iz drugega odstavka 11. člena tega pravilnika.
(2) V postopku preverjanja in potrjevanja
so ves čas prisotni vsi trije imenovani člani komisije, v nasprotnem primeru je
treba preverjanje in potrjevanje začasno prekiniti in prekinitev zabeležiti v
zapisniku. V primeru neposrednega preverjanja se kandidata seznani z razlogom
za prekinitev. Prekinitev se ne šteje v skupni čas trajanja neposrednega
preverjanja iz tretjega odstavka 9. člena tega pravilnika.
(3) Ne glede na prejšnji odstavek se lahko
v primeru pisnega preverjanja imenovani člani komisije dogovorijo, da je med
pisnim preverjanjem prisoten samo eden od imenovanih članov komisije in
predstavnik izvajalca.
8. člen
(potrjevanje nacionalne poklicne
kvalifikacije na podlagi listin)
(1) Komisija pregleda osebno zbirno
mapo z vso dokumentacijo, ki jo predloži svetovalec, in najprej preveri, če
kandidat izpolnjuje vstopne pogoje. Če komisija ugotovi, da kandidat ne
izpolnjuje vstopnih pogojev, v 8 dneh izda odločbo o zavrnitvi izdaje
certifikata.
(2) Če komisija ugotovi, da kandidat
izpolnjuje vstopne pogoje, nadaljuje z ugotavljanjem doseganja standardov
strokovnih znanj in spretnosti po katalogu. Če komisija na podlagi listin
ugotovi, da kandidat dosega vse zahtevane standarde po katalogu, kandidatu
potrdi nacionalno poklicno kvalifikacijo in izvajalec kandidatu v osmih dneh
izda certifikat.
(3) Če komisija ugotovi, da kandidat
ne dosega zahtevanih standardov po katalogu, izvajalec kandidata povabi na
neposredno preverjanje, določeno s katalogom, ki se ga kandidat mora udeležiti.
(4) Komisija o ugotovitvah napiše
zapisnik.
9. člen
(neposredno preverjanje)
(1) O obsegu strokovnih znanj in
spretnosti, ki jih mora kandidat dokazati v postopku neposrednega preverjanja,
izvajalec pisno obvesti kandidata v petih dneh od pregleda osebne zbirne mape.
V obvestilu navede datum, kraj in čas neposrednega preverjanja, ki se ga kandidat mora udeležiti.
(2) Predsednik komisije pred začetkom
neposrednega preverjanja predstavi komisijo za preverjanje in druge osebe, ki
se lahko v skladu s tem pravilnikom udeležijo preverjanja, nato ugotovi
istovetnost kandidata ter ga seznani s postopkom in merili preverjanja.
(3) Komisija določi začetek in
trajanje neposrednega preverjanja, ki skupno ne sme biti daljše od 180 minut.
(4) V postopku neposrednega
preverjanja kandidat dokazuje doseganje standardov strokovnih znanj in
spretnosti, ki jih ni mogoče ugotoviti na podlagi osebne zbirne mape oziroma
predložene dokumentacije.
(5) O poteku neposrednega preverjanja
član komisije, ki ga določi predsednik, vodi zapisnik glede na način preverjanja.
(6) Uspeh kandidata pri preverjanju
strokovnih znanj in spretnosti se ocenjuje z opisnima ocenama »opravil« in »ni
opravil«.
(7) Če kandidat uspešno opravi
preverjanje, mu izvajalec v osmih dneh izda certifikat o nacionalni poklicni
kvalifikaciji.
(8) Če kandidat preverjanja ne opravi,
komisija razloge za neuspešno opravljeno preverjanje zapiše v zapisnik in
kandidata takoj seznani s svojo odločitvijo in razlogi za neuspešno opravljeno
preverjanje in v roku iz prejšnjega odstavka izda odločbo, s katero izdajo
certifikata zavrne.
10. člen
(sprememba kataloga)
Če se katalog v času, ko je kandidat že
oddal vlogo za pridobitev nacionalne poklicne kvalifikacije, spremeni, se
preverjanje in potrjevanje lahko izvede po katalogu, ki je veljal v času oddaje
vloge, pod pogojem, da se postopek preverjanja in potrjevanja zaključi
najpozneje v roku iz prvega odstavka 7. člena tega pravilnika in da
izvedba postopka ni v nasprotju z veljavno zakonodajo. Če kandidat želi, da se
postopek preverjanja in potrjevanja izvede po spremenjenem katalogu, mu mora
izvajalec to omogočiti.
11. člen
(neudeležba kandidata na neposrednem
preverjanju)
(1) Če se kandidat neposrednega
preverjanja ne udeleži, se šteje, da preverjanja in potrjevanja ni uspešno
opravil, zato komisija v osmih dneh izda odločbo, s katero zavrne izdajo
certifikata.
(2) Ne glede na prejšnji odstavek
lahko izvajalec kandidatu, ki se preverjanja ni udeležil zaradi utemeljenih
razlogov in je najmanj en dan pred neposrednim preverjanjem o tem obvestil
komisijo in predložil ustrezna dokazila, določi nov datum neposrednega
preverjanja pri isti ali drugi komisiji, če je le-ta razpisan. Za utemeljene
razloge štejejo višja sila, smrt v družini, poškodba ter bolezen kandidata ali
njegovega ožjega družinskega člana. O utemeljenosti razlogov odloča komisija.
Če ugotovi, da razlogi niso utemeljeni, odloči v skladu s prejšnjim odstavkom.
(3) Če nov datum neposrednega
preverjanja v primeru iz prejšnjega odstavka ni razpisan, izvajalec ustavi
postopek in kandidatu posreduje kopijo dokumentacije, ki jo je izdelala
komisija. Dokumentacijo označi z oznako »kopija je enaka originalu«. Če se
kandidat prijavi v nov postopek preverjanja in potrjevanja in vlogi priloži
kopijo dokumentacije, komisija upošteva ugotovitve komisije iz predhodnega
postopka, razen v primeru iz prejšnjega člena.
12. člen
(plačilo stroškov)
(1) Kandidat plača izvajalcu stroške
postopka v skladu z Metodologijo oblikovanja cene za pridobitev certifikata o
nacionalni poklicni kvalifikaciji (v nadaljnjem besedilu: metodologija), ki je
kot Priloga 1 sestavni del tega pravilnika.
(2) Izvajalec določi višino ter rok za
plačilo stroškov postopka kandidatu ob vložitvi vloge. Vloga se šteje za
nepopolno, dokler kandidat ne plača stroškov postopka pod stroškovnim področjem
A Stroški izvajalca in Stroškovnim področjem B/1 Potrjevanje na podlagi listin
– pregled osebne zbirne mape s potrditvijo nacionalne poklicne kvalifikacije.
Če kandidat ne plača stroškov v določenem roku, ga izvajalec pozove k plačilu
in mu določi nov rok. Če kandidat do izteka novega roka ne plača stroškov,
izvajalec ustavi postopek.
(3) Če izvajalec tekom postopka ugotovi, da
bodo nastali dodatni stroški, ki niso bili zajeti v stroške iz prejšnjega
odstavka (npr. stroški neposrednega preverjanja), izvajalec s sklepom določi
višino ter rok za plačilo stroškov nadaljnje izvedbe postopka. Če kandidat
stroškov ne plača v določenem roku, lahko izvajalec ustavi postopek.
(4) Izvajalec lahko iz utemeljenih razlogov
po predhodnem soglasju Državnega izpitnega centra stroške pod stroškovnim
področjem A Stroški izvajalca poviša za posamezen razpisan rok za največ 30%
vrednosti. Soglasje izvajalec pridobi pred razpisom roka za prijavo.
(5) Če se kandidat neposrednega preverjanja
ne udeleži, plača celotne stroške preverjanja in potrjevanja, razen v primeru
upravičene odsotnosti iz drugega odstavka prejšnjega člena. V primeru
upravičene odsotnosti kandidat plača samo stroške pod stroškovnim področjem A
Stroški izvajalca, B/1 Potrjevanje na podlagi listin (pregled osebne zbirne
mape brez potrditve nacionalne poklicne kvalifikacije) in B/3 Stroški v primeru
upravičene odsotnosti kandidata (pregled dokazil).
(6) Kandidat, ki je bil vključen v postopek
preverjanja in potrjevanja na podlagi odločbe stalne komisije za ugovore, in mu
je bila v ponovnem postopku izdaja certifikata zavrnjena, plača izvajalcu
stroške v skladu s prvim odstavkom tega člena. Če je bil kandidatu v
ponovljenem postopku izdan certifikat, plača stroške postopka za opravljena
stroškovna področja Državni izpitni center.
(7) Stroške, nastale zaradi zagotavljanja
enakopravnega sodelovanja gluhega, slepega, slabovidnega ali gluhoslepega
kandidata oziroma člana komisije v postopku preverjanja in potrjevanja, plača
Državni izpitni center.«.
13. člen
(udeležba pri preverjanju in potrjevanju)
(1) Preverjanja in potrjevanja se
lahko udeležijo pooblaščeni predstavnik Državnega izpitnega centra, pooblaščeni
predstavnik ministrstva, pristojnega za delo, in inšpektor Inšpektorata
Republike Slovenije za delo, ki imajo pravico vpogleda v celotno kandidatovo
dokumentacijo, ne smejo pa posegati v postopek preverjanja in potrjevanja.
(2) Preverjanja in potrjevanja se
lahko v dogovoru s komisijo udeleži tudi predstavnik izvajalca, ki za komisijo
opravlja administrativno tehnična in strokovna dela. Predstavnik izvajalca ne
sme posegati v postopek preverjanja in potrjevanja.
(3) Za namen spremljanja izvajanja
certifikatnega sistema se lahko preverjanja in potrjevanja udeleži tudi
pooblaščeni predstavnik Centra Republike Slovenije za poklicno izobraževanje,
ki ima pravico vpogleda v celotno kandidatovo dokumentacijo, ne sme pa posegati
v postopek preverjanja in potrjevanja.
14. člen
(spremljava certifikatnega sistema)
(1) Center Republike Slovenije za
poklicno izobraževanje razvija metodologijo spremljave in zagotavljanja
kakovosti certifikatnega sistema.
(2) Center Republike Slovenije za
poklicno izobraževanje spremlja certifikatni sistem in enkrat na leto poroča o
ugotovitvah ministrstvu, pristojnemu za delo.
14.a člen
(vpogled v dokumentacijo)
(1) Kandidat lahko po prejemu odločbe
komisije zahteva, da mu izvajalec omogoči vpogled v dokumentacijo, ki se nanaša
nanj. Pri vpogledu je prisotna oseba, ki jo določi izvajalec.
(2) Čas in kraj vpogleda določi izvajalec v
dogovoru s kandidatom.
15. člen
(hranjenje dokumentarnega gradiva)
(1) Izvajalec hrani vso dokumentacijo,
vezano na postopek preverjanja in potrjevanja, v fizični ali elektronski obliki
najmanj pet let po zaključku postopka preverjanja in potrjevanja.
(2) Če izvajalec preneha delovati,
dokumentacijo iz prvega odstavka tega člena izroči v hranjenje Državnemu
izpitnemu centru.
16. člen
(letna poročila izvajalcev)
(1) Izvajalci oddajo Državnemu
izpitnemu centru letno poročilo o izvedbi postopkov preverjanja in potrjevanja
nacionalnih poklicnih kvalifikacij za preteklo leto v elektronski obliki preko
nacionalnega informacijskega središča do zadnjega delovnega dne v januarju
tekočega leta.
(2) Obrazec letnega poročila določi
Državni izpitni center, Center Republike Slovenije za poklicno izobraževanje pa
ga objavi na spletni strani nacionalnega informacijskega središča.
17. člen
(poročanje)
Državni izpitni center najmanj enkrat na
leto poroča o izvajanju postopkov za ugotavljanje in potrjevanje nacionalnih
poklicnih kvalifikacij ministrstvu, pristojnemu za delo, in sicer za preteklo
koledarsko leto.

Priloga
1: Metodologija oblikovanja cene za pridobitev certifikata o nacionalni poklicni
kvalifikaciji

Pravilnik o načinu in postopku preverjanja in
potrjevanja nacionalnih poklicnih kvalifikacij (Uradni list RS, št. 67/15) vsebuje naslednje prehodne in
končne določbe:
»PREHODNE IN KONČNE DOLOČBE
18. člen
(prehodna
določba)
(1) Postopki preverjanja in
potrjevanja nacionalnih poklicnih kvalifikacij, ki so se začeli pred
uveljavitvijo tega pravilnika, se končajo po določbah Pravilnika o načinu in
postopku preverjanja in potrjevanja nacionalnih poklicnih kvalifikacij (Uradni
list RS, št. 37/10), in sicer v 30 dneh od uveljavitve tega pravilnika.
(2) Center Republike Slovenije za
poklicno izobraževanje in Državni izpitni center določita dokumente iz tretjega
odstavka 2. člena in drugega odstavka 16. člena tega pravilnika v 15
dneh od uveljavitve tega pravilnika.
(3) Z dnem uveljavitve tega pravilnika
prenehajo veljati soglasja za povišanje plačila stroškov za neposredno
preverjanje, ki sta jih izdala Državni izpitni center oziroma ministrstvo,
pristojno za delo, v skladu s Pravilnikom o načinu in postopku preverjanja in
potrjevanja nacionalnih poklicnih kvalifikacij (Uradni list RS, št. 13/01,
97/03, 108/04, 117/05, 57/07 in 85/09 – ZNPK-C) in Pravilnikom o načinu in
postopku preverjanja in potrjevanja nacionalnih poklicnih kvalifikacij (Uradni
list RS, št. 37/10).
(4) Metodologija oblikovanja cene za
pridobitev certifikata o nacionalni poklicni kvalifikaciji, ki je sestavni del
Pravilnika o načinu in postopku preverjanja in potrjevanja nacionalnih
poklicnih kvalifikacij (Uradni list RS, št. 37/10), na katero se
sklicujejo programi strokovnega usposabljanja in izpolnjevanja, sprejeti v
skladu s predpisi, ki urejajo zasebno varovanje, se uporablja za navedene
programe do spremembe teh programov.
19. člen
(razveljavitev)
(1) Z dnem uveljavitve tega pravilnika
preneha veljati Pravilnik o načinu in postopku preverjanja in potrjevanja
nacionalnih poklicnih kvalifikacij (Uradni list RS, št. 37/10), ki pa se
uporablja do zaključka postopkov iz prvega odstavka prejšnjega člena.
(2) Metodologija oblikovanja cene za
pridobitev certifikata o nacionalni poklicni kvalifikaciji, ki je sestavni del
Pravilnika o načinu in postopku preverjanja in potrjevanja nacionalnih
poklicnih kvalifikacij (Uradni list RS, št. 37/10), na katero se
sklicujejo programi strokovnega usposabljanja in izpolnjevanja, sprejeti v
skladu s predpisi, ki urejajo zasebno varovanje, se uporablja do sprejema
spremembe navedenih programov.
20. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu in postopku preverjanja in potrjevanja nacionalnih
poklicnih kvalifikacij (Uradni list RS, št. 182/20) vsebuje naslednjo prehodno in
končno določbo:
»PREHODNA IN KONČNA DOLOČBA
11. člen
(dokončanje postopkov)
Postopki preverjanja in potrjevanja
nacionalnih poklicnih kvalifikacij, ki so se začeli pred uveljavitvijo tega
pravilnika, se dokončajo po določbah Pravilnika o načinu in postopku
preverjanja in potrjevanja nacionalnih poklicnih kvalifikacij (Uradni list RS,
št. 67/15).
12. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.