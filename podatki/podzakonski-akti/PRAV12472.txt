1. člen
Ta pravilnik ureja način nalaganja denarnih sredstev sistema enotnega
zakladniškega računa države (v nadaljnjem besedilu: denarna sredstva EZR
države) izven sistema enotnega zakladniškega računa države prek zakladniškega
podračuna.
2. člen
Upravljavec sredstev sistema enotnega zakladniškega računa
države (v nadaljnjem besedilu: upravljavec sredstev sistema EZR države) nalaga
denarna sredstva EZR države v obliki depozitov in v obliki nakupov zakladnih
menic držav evropske monetarne unije pod pogojem, da Republika Slovenija ni
njena upnica po zakonu, ki opredeljuje dodelitev posojila državi evropske
monetarne unije (v nadaljnjem besedilu: države evropske monetarne unije).
3. člen
Upravljavec sredstev sistema EZR deponira denarna sredstva
EZR države v obliki depozitov pri bankah oziroma pri hranilnicah, ki imajo
dovoljenje Banke Slovenije za opravljanje bančnih storitev v skladu z zakonom,
ki ureja bančništvo, pri Banki Slovenije ter pri državnih zakladnicah držav
evropske monetarne unije.
4. člen
(1) Upravljavec sredstev sistema EZR države lahko
deponira denarna sredstva EZR države pri bankah in hranilnicah v obliki nočnih
depozitov, depozitov na odpoklic in vezanih depozitov.
(2) Upravljavec sredstev sistema EZR države lahko
deponira denarna sredstva pri državnih zakladnicah držav evropske monetarne
unije v obliki depozitov na odpoklic in vezanih depozitov. 
(3) Upravljavec sredstev sistema EZR države lahko
deponira denarna sredstva EZR države pri Banki Slovenije v obliki nočnih
depozitov, depozitov na odpoklic in vezanih depozitov.
5. člen
(1) Obrestna mera za nočne depozite se določi v krovni
pogodbi o poslovnem sodelovanju med upravljavcem sredstev sistema EZR države in
banko oziroma hranilnico.
(2) Obrestna mera za depozite na odpoklic in vezane
depozite se določa na avkcijski način na podlagi ponudb, ki jih posredujejo
banke in hranilnice.
(3) Ne glede na določila prejšnjega odstavka, lahko
upravljavec sredstev sistema EZR države obrestno mero za depozite z ročnostjo
nad 2 leti določi kot fiksno obrestno mero, banke in hranilnice pa izklicujejo
zneske depozitov.
(4) Način sklepanja depozitov in določitev obrestne mere
za depozite pri Banki Slovenije se določi v pogodbi med upravljavcem sredstev
sistema EZR države in Banko Slovenije.
(5) Obrestna mera za depozite pri državni zakladnici
države evropske monetarne unije se določi v pogodbi med upravljavcem sredstev
sistema EZR države in državno zakladnico države evropske monetarne unije. 
6. člen
O obsegu nakupov zakladnih menic držav evropske monetarne unije
odloči minister, pristojen za finance. 
7. člen
Z dnem uveljavitve tega pravilnika preneha veljati Pravilnik o
nalaganju denarnih sredstev izven sistema enotnega zakladniškega računa države
(Uradni list RS, št. 81/11).
8. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-256/2015/15
Ljubljana, dne 5. junija 2015
EVA 2015-1611-0060
dr. Dušan Mramor l.r.
Minister
za finance