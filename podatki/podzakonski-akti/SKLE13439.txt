1. člen
(Namen in področje uporabe smernic)
(1) Evropski bančni
organ (v nadaljevanju: EBA) je na podlagi prvega odstavka 16. člena Uredbe (EU) št. 1093/2010
Evropskega parlamenta in Sveta z dne 24. novembra
2010 o ustanovitvi Evropskega nadzornega organa (Evropski bančni organ) in o
spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L 331 z dne 15. decembra
2010, str. 12), zadnjič spremenjena z Uredbo 2019/2175 Evropskega parlamenta in
Sveta z dne 18. decembra 2019 o spremembi
Uredbe (EU) št. 1093/2010 o ustanovitvi
Evropskega nadzornega organa (Evropski bančni organ), Uredbe (EU) št. 1094/2010 o ustanovitvi Evropskega nadzornega
organa (Evropski organ za zavarovanja in poklicne pokojnine), Uredbe (EU) št. 1095/2010 o ustanovitvi Evropskega nadzornega
organa (Evropski organ za vrednostne papirje in trge), Uredbe (EU) št. 600/2014 o trgih finančnih instrumentov,
Uredbe (EU) 2016/1011 o indeksih, ki se uporabljajo kot referenčne vrednosti v
finančnih instrumentih in finančnih pogodbah ali za merjenje uspešnosti
investicijskih skladov, in Uredbe (EU) 2015/847 o informacijah, ki spremljajo
prenose sredstev (UL L 334 z dne 27. decembra
2019, str. 1) (v nadaljnjem besedilu: Uredba (EU) št. 1093/2010)
dne 21. februarja 2023 na svoji spletni
strani objavil (Revidirane) smernice o metodah za izračun prispevkov v sisteme
jamstva za vloge v skladu z Direktivo 2014/49 EU, ki razveljavljajo in
nadomeščajo Smernice EBA/GL/2015/10 (EBA/GL/2023/02; v nadaljevanju: smernice).
(2) Smernice iz prvega
odstavka tega člena določajo metode za izračun prispevkov v sisteme jamstva za
vloge v skladu s členom 13 (2) in (3) Direktive 2014/49/EU Evropskega
parlamenta in Sveta z dne 16. aprila 2014
o sistemih jamstva za vloge (UL L 173 z dne 12. junija
2014, str. 149), zadnjič popravljena s Popravkom (UL L 309 z dne
30. oktobra 2014, str. 37) (v nadaljnjem besedilu: Direktiva 2014/49/EU).
Sisteme jamstva za vloge je mogoče opredeliti kot njihovo sposobnost za
opravljanje nalog, ki so jim poverjene v skladu z Direktivo 2014/49/EU in
Direktivo 2014/59/EU Evropskega parlamenta in Sveta z dne 15. maja 2014 o vzpostavitvi okvira za sanacijo
ter reševanje kreditnih institucij in investicijskih podjetij ter o spremembi
Šeste direktive Sveta 82/891/EGS ter direktiv 2001/24/ES, 2002/47/ES,
2004/25/ES, 2005/56/ES, 2007/36/ES, 2011/35/EU, 2012/30/EU in 2013/36/EU in
uredb (EU) št. 1093/2010 ter (EU) št. 648/2012 Evropskega parlamenta in Sveta (UL L
173 z dne 12. junija 2014, str. 190),
zadnjič popravljena s Popravkom (UL L 283 z dne 31. avgusta 2020, str. 2).
Ta opredelitev zajema vse naloge, za izvajanje katerih je pooblaščen sistem
jamstva za vloge v skladu z nacionalno zakonodajo.
(3) Smernice so
naslovljene na sisteme jamstva za vloge, pristojne organe in imenovane organe,
kot so opredeljeni v členu 2(1)(1), (17) in (18) Direktive 2014/49/EU (in kot
je navedeno v točkah (i) in (iv) drugega odstavka 4. člena
Uredbe (EU) št. 1093/2010).
2. člen
(Vsebina sklepa in obseg uporabe smernic)
(1) Banka Slovenije s
tem sklepom določa uporabo smernic in vseh njenih bodočih sprememb, če ne bo
Banka Slovenije za posamezno spremembo smernic odločila drugače, za Banko
Slovenije, kadar v skladu z ZSJV izvaja naloge in pristojnosti organa v zvezi s
sistemom jamstva za vloge Republike Slovenije.
(2) Banka Slovenije bo
pri opravljanju nalog in pristojnosti organa, ki upravlja sistem jamstva za
vloge, v skladu z ZSJV v celoti upoštevala določbe smernic v delu, v katerem se
nanašajo na izvajanje nalog in pooblastil organa, ki upravlja sistem jamstva za
vloge.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 3. julija 2024.
4. člen
(Delna razveljavitev Sklepa o sistemu jamstva za vloge)
Z dnem uveljavitve tega sklepa, v Sklepu o sistemu jamstva za
vloge (Uradni list RS, št. 49/16, 27/17,
139/20 in 28/23), prenehata veljati 6. člen
in Priloga III – Metodologija izračuna prispevkov bank v sklad za jamstvo vlog,
ki pa se uporabljata še do začetka uporabe tega sklepa.
Ljubljana, dne 5. septembra 2023
Boštjan Vasle
predsednik
Sveta Banke Slovenije