1. člen
Ta pravilnik določa način vodenja evidenc opravljenih
odvzemov delov človeškega telesa zaradi zdravljenja ter način vodenja evidenc o
presaditvah delov človeškega telesa zaradi zdravljenja.
2. člen
Za zbiranje, obdelavo in posredovanje osebnih podatkov,
vsebovanih v evidencah iz tega pravilnika, se uporabljajo določbe zakona o
varstvu osebnih podatkov (Uradni list RS, št. 59/99 in 57/01).
3. člen
Evidence vseh odvzemov delov človeškega telesa, opravljenih
pri živih darovalcih, vsebujejo: 
-    
osebne in zdravstvene podatke darovalca, 
-    
kopijo pisnega pristanka darovalca za darovanje dela človeškega telesa, 
-    
kopijo mnenja lečečega ali konziliarnega zdravnika o tveganju za
darovalca, 
-    
kopijo sklepa o soglasju Etične komisije za presaditve, 
-    
dokument o odvzemu, ki mora vsebovati podatke o osebi, ki je opravila
odvzem delov človeškega telesa darovanih s strani živega darovalca, čas in kraj
opravljenega odvzema in podatke o odvzetem delu človeškega telesa, 
-    
osebne podatke o bolniku prejemniku, ki mu bo odvzeti del človeškega
telesa presajen. 
Če do presaditve iz kakršnegakoli vzroka ni prišlo, je
potrebno evidentirati čas in kraj uničenja dela človeškega telesa ter osebo, ki
je uničenje opravila.
4. člen
Evidence o odvzemu organov, opravljenih pri mrtvih darovalcih,
vsebujejo: 
-    
kopijo zapisnika o ugotavljanju možganske smrti, 
-    
kopijo izvida krvne skupine, 
-    
kopijo izvidov testiranja virusnih markerjev, 
-    
izvirnik ali kopijo zapisnika o pogovoru glede darovanja s sorodniki, 
-    
obrazec s podatki o darovalcu, 
-    
dokument o odvzemu organov, 
-    
zapis o alokaciji organov, 
-    
sporočilo mednarodne transplantacijske mreže o alokaciji organov izven
Republike Slovenije, 
-    
dokument o komisijskem uničenju organa z navedenim vzrokom za uničenje,
če presaditev ni bila opravljena.
5. člen
Evidence o odvzemu tkiv ali celic, opravljenega pri mrtvem
darovalcu, vsebujejo: 
-    
osebne in zdravstvene podatke o darovalcu z uro in dnevom smrti, 
-    
izvirnik ali kopijo zapisnika o pogovoru glede darovanja s sorodniki, 
-    
kopijo izvidov testiranja virusnih markerjev, 
-    
dokument s podatki o odvzemu tkiva, ki mora vsebovati čas in kraj
izvedenega odvzema, navedbo osebe, ki je odvzem izvedla in podatke o tkivu ali
celici, ki je bila odvzeta, 
-    
dokument o alokaciji tkiva ali celic. Če sta tkivo ali celica shranjena,
je potrebno navesti podatke o bolniku prejemniku ali tkivni banki, 
-    
dokument o komisijskem uničenju tkiva, če presaditev ni bila opravljena.
6. člen
Evidence o presaditvi delov človeškega telesa zaradi
zdravljenja, ne glede na vrsto darovalca, vsebujejo: 
-    
dokument o opravljeni presaditvi dela človeškega telesa, ki mora
vsebovati podatke o prejemniku, času in kraju opravljene presaditve ter o delu
človeškega telesa, ki je bil presajen; 
-    
kadar je del človeškega telesa pridobljen v donorskem centru izven Republike
Slovenije, na območju, kjer Republika Slovenija izvaja mednarodno izmenjavo
delov človeškega telesa in presajen bolniku, državljanu Republike Slovenije,
mora biti evidenci priložen dokument o izvoru presajenega dela človeškega
telesa; 
-    
kadar je del človeškega telesa odvzet v Republiki Sloveniji in poslan v
mednarodno transplantacijsko mrežo po strokovnih merilih za izmenjavanje, je
potrebno evidentirati vse podatke o bolniku prejemniku ter kraju in času, kjer
je bila presaditev opravljena; 
-    
dokument o presaditvi dela človeškega telesa bolniku, državljanu
Republike Slovenije, v tujem transplantacijskem centru.
7. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0220-24/2003
Ljubljana, dne 10. julija 2003.
EVA 2003-2711-0032
dr. Dušan Keber l. r. 
Minister za zdravje