1. Opredelitev in namen prehoda 
S prehodom se razume prenehanje študentovega izobraževanja v
študijskem programu, v katerega se je vpisal, ter nadaljevanje izobraževanja v
novem študijskem programu, v katerem se vse ali del obveznosti, ki jih je
študent že opravil v prvem študijskem programu, priznajo kot opravljene
obveznosti drugega študijskega programa. 
Za prehod iz prejšnjega odstavka se ne šteje sprememba
študijskega programa ali smeri zaradi neizpolnitve obveznosti v prejšnjem
študijskem programu ali smeri. 
Prehod omogoča mobilnost študentov, izbiro različnih poti za
doseganje izobrazbe ter fleksibilnost in odprtost visokošolskega sistema. 
2. Izvedba prehodov 
Izvedba prehodov mora zagotavljati: 
-       
realne možnosti za kvalitetno nadaljevanje in zaključek študija, 
-       
priznavanje znanja, ki ga je študent osvojil v prejšnjem študijskem
programu in ga izkazuje z ustreznimi dokumenti, 
-       
upoštevanje mednarodnih sporazumov. 
3. Vrste prehodov 
Možni so prehodi: 
-       
med študijskimi programi za pridobitev univerzitetne izobrazbe, 
-       
med študijskimi programi za pridobitev visoke strokovne izobrazbe, 
-       
med študijskimi programi za pridobitev univerzitetne oziroma visoke
strokovne izobrazbe. 
4. Prehod med programi za pridobitev univerzitetne izobrazbe 
Pri prehodu med programi za pridobitev univerzitetne izobrazbe
se upoštevajo naslednja merila: 
-       
izpolnjevanje pogojev za vpis v novi študijski program, 
-       
obseg razpoložljivih študijskih mest, 
-       
letniki ali semestri v prejšnjem študijskem programu, v katerih je
študent opravil vse študijske obveznosti, in ki se lahko priznajo v celoti, 
-       
minimalno število letnikov ali semestrov, ki jih mora študent opraviti,
če želi diplomirati v novem programu, 
-       
izpiti in druge študijske obveznosti iz prejšnjega programa, ki se lahko
priznajo, ter diferencialni izpiti in druge študijske obveznosti, ki jih mora
študent dodatno opraviti, če želi diplomirati v novem programu. 
5. Prehod med programi za pridobitev visoke strokovne
izobrazbe 
Pri prehodu med programi za pridobitev visoke strokovne
izobrazbe se upoštevajo merila iz prejšnje točke. 
6. Prehod iz programov za pridobitev visoke strokovne
izobrazbe v programe za pridobitev univerzitetne izobrazbe 
Pri prehodu iz programov za pridobitev visoke strokovne
izobrazbe v programe za pridobitev univerzitetne izobrazbe se upoštevajo
naslednja merila: 
-       
izpolnjevanje pogojev za vpis v študijski program za pridobitev
univerzitetne izobrazbe, 
-       
obseg razpoložljivih študijskih mest, 
-       
minimalno število letnikov ali semestrov, ki jih mora študent opraviti,
če želi diplomirati v novem programu, 
-       
izpiti in druge študijske obveznosti iz prejšnjega programa, ki se lahko
priznajo, ter diferencialni izpiti in druge študijske obveznosti, ki jih mora
študent dodatno opraviti, če želi diplomirati v novem programu, 
-       
diplomant študijskega programa za pridobitev visoke strokovne izobrazbe,
ki se je vpisal brez mature, se lahko vključi v študijski program za pridobitev
univerzitetne izobrazbe, če je zaključil študij po programu za pridobitev
visoke strokovne izobrazbe s povprečno oceno najmanj 8.0. 
7. Prehod iz programov za pridobitev univerzitetne izobrazbe
v programe za pridobitev visoke strokovne izobrazbe 
Pri prehodu iz programov za pridobitev univerzitetne
izobrazbe v programe za pridobitev visoke strokovne izobrazbe se upoštevajo
naslednja merila: 
-       
izpolnjevanje pogojev za vpis v študijski program za pridobitev visoke
strokovne izobrazbe, 
-       
obseg razpoložljivih študijskih mest, 
-       
minimalno število letnikov ali semestrov, ki jih mora študent opraviti,
če želi diplomirati v novem programu, 
-       
izpiti in druge študijske obveznosti iz prejšnjega programa, ki se lahko
priznajo, ter diferencialni izpiti in druge študijske obveznosti (npr. praksa),
ki jih mora študent dodatno opraviti, če želi diplomirati v novem programu. 
8. Postopek 
Vloge za prehod se obravnavajo individualno po postopku,
določenem s statutom visokošolskega zavoda. 
9. Študijski programi, sprejeti pred 1. 1. 1994 
Ta merila se uporabljajo tudi za študijske programe, ki so
bili sprejeti pred 1. 1. 1994. 
10. Veljavnost 
Ta merila začno veljati z dnem objave v Uradnem listu
Republike Slovenije.
V Ljubljani, dne 15. julija
1994.
Predsednik 
Sveta za visoko šolstvo 
Republike Slovenije 
prof. dr. Ivan Svetlik l. r.