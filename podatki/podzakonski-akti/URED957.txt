1. člen
Ta uredba določa način, pogoje in postopek uporabe obveznic,
ki jih Republika Slovenija izda na podlagi 26. člena zakona o Slovenski
razvojni družbi in programu prestrukturiranja podjetij (Uradni list RS, št.
39/97, v nadaljevanju: ZSRDPP) in katerih imetnik je v skladu z 10. členom
uredbe o datumu izdaje in podrobnejši vsebini pravic iz obveznic Republike
Slovenije za izvajanje programa prestrukturiranja podjetij (Uradni list RS, št.
63/97, v nadaljevanju: UDIPVPO) Slovenska razvojna družba za račun Republike
Slovenije (v nadaljevanju: obveznice).
Uporaba obveznic v tej uredbi pomeni vsak prenos obveznic iz
računa Slovenske razvojne družbe na račun druge osebe.
2. člen
Obveznice se lahko uporabijo:
-       
za odkup obstoječih terjatev z diskontom ali brez diskonta, kar je
odvisno od kvalitete terjatve in zlasti od stopnje zavarovanja;
-       
za odkup novih terjatev v menjalnem razmerju, ki se določi preko
zbiranja konkurenčnih ponudb na način, ki ga predpiše minister za finance;
-       
za odkup delnic, poslovnih deležev, ter drugega premoženja po cenah, ki
ne smejo presegati tržne vrednosti takšnega premoženja.
3. člen
O uporabi obveznic odloča projektni svet iz 21. člena ZSRDPP,
ki v skladu s sprejetim programom prestrukturiranja podjetij določi glavne
pogoje pravnega posla, na podlagi katerega se obveznice uporabijo in za
sklenitev posla v imenu Republike Slovenije pooblasti določeno osebo.
Kot glavni pogoji posla iz prejšnjega odstavka se štejejo zlasti:
1) število obveznic, ki se uporabijo in njihova vrednost v skladu
z 11. členom UDIPVPO;
2) natančna določitev premoženja, ki ga bo Republika Slovenija
prejela v zameno za obveznice in njegovo vrednost;
3) določila o pogodbeni kazni in možnostih ter posledicah razveze
ali odstopa od pogodbe;
4) odložni ali razvezni pogoji za veljavnost obveznosti;
5) druge zaveze in zagotovila pogodbenih strank.
4. člen
Pravni posel, na podlagi katerega se obveznice uporabijo, ne
sme vsebovati določila, v skladu s katerim bi bila Republika Slovenija dolžna
izpolniti posel z uporabo obveznic preden sama prejme nasprotno izpolnitev ali
ustrezno zavarovanje.
Pogodbena določila v nasprotju s prejšnjim odstavkom so
nična.
5. člen
Izpolnitev posla z uporabo obveznic izvede Slovenska razvojna
družba za račun Republike Slovenije.
Pred uporabo obveznic se mora Slovenska razvojna družba na
podlagi ustreznih in verodostojnih listin prepričati o skladnosti uporabe
obveznic z veljavnimi predpisi in pravnimi posli.
Listine iz prejšnjega odstavka mora Slovenska razvojna družba
predložiti Ministrstvu za finance skupaj z obvestilom iz tretjega odstavka 10.
člena UDIPVPO.
6. člen
Premoženje, ki ga Republika Slovenija pridobi v zameno za
obveznice, se prenese v upravljanje Slovenski razvojni družbi na podlagi
pogodbe, ki jo v imenu Republike Slovenije sklene minister za finance.
Slovenska razvojna družba je dolžna pri upravljanju s premoženjem
iz prejšnjega odstavka ravnati v skladu s predpisi in navodili pristojnih
organov Republike Slovenije.
Minister za finance lahko predpiše pogoje in način
upravljanja s premoženjem iz prvega odstavka tega člena in navodila za
vplačevanje zneskov iz četrtega odstavka 29. člena ZSRDPP v proračun Republike
Slovenije.
7. člen
Minister za finance lahko predpiše, da so državni organi, njihova
delovna telesa in osebe, ki opravljajo posamezna dejanja v zvezi z uporabo obveznic
ter upravljanjem s premoženjem iz 6. člena te uredbe, dolžne o tem poročati
Ministrstvu za finance, ter roke in način njihovega poročanja.

Uredba o načinu, pogojih in postopku uporabe
obveznic Republike Slovenije za izvajanje programa prestrukturiranja podjetij
(Uradni list RS, št. 41/98) vsebuje naslednjo končno določbo:
»8. člen
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah uredbe o
načinu, pogojih in postopku uporabe obveznic Republike Slovenije za izvajanje
programa prestrukturiranja podjetij (Uradni list RS, št. 60/98) vsebuje naslednjo končno določbo:
»2. člen
Ta uredba začne veljati naslednji dan po objavi v Uradnem
listu Republike Slovenije.«.