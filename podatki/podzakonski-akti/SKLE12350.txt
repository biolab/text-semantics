1. člen
(vsebina sklepa)
(1) Ta sklep podrobneje določa podatke in informacije, ki jih
Banka Slovenije upošteva pri presoji izpolnjevanja pogojev iz 145. točke prvega
odstavka 4. člena Uredbe (EU) št. 575/2013 za opredelitev banke ali hranilnice
(v nadaljnjem besedilu: banke) kot majhne in nekompleksne.
(2) Kadar se ta sklep sklicuje na določbe drugih predpisov,
se te določbe uporabljajo v njihovem vsakokrat veljavnem besedilu.
2. člen
(opredelitev pojmov)
Pojmi, uporabljeni v tem sklepu, imajo enak pomen kot v
zakonu, ki ureja bančništvo, v zakonu, ki ureja reševanje in prisilno
prenehanje bank, in Uredbi (EU) št. 575/2013 ter v predpisih, izdanih na
njihovi podlagi.
3. člen
(podatki in informacije za presojo izpolnjevanja pogojev)
(1) Pri presoji izpolnjevanja pogoja iz podtočke (a) v 145.
točki prvega odstavka 4. člena Uredbe (EU) št. 575/2013 se upošteva, ali banka
po zadnjih razpoložljivih podatkih na posamični in, kjer je ustrezno,
konsolidirani podlagi izpolnjuje pogoje za veliko institucijo po 146. točki
prvega odstavka 4. člena Uredbe (EU) št. 575/2013.
(2) Pri presoji izpolnjevanja pogoja iz podtočke (b) v 145.
točki prvega odstavka 4. člena Uredbe (EU) št. 575/2013 se upošteva štiriletno
povprečje skupne vrednosti sredstev banke na posamični in, kjer je ustrezno,
konsolidirani podlagi, iz poročil po stanju konec leta, pripravljenih in
predloženih v skladu z Izvedbeno uredbo Komisije (EU) št. 680/0014 z dne 16.
aprila 2014 o določitvi izvedbenih tehničnih standardov v zvezi z nadzorniškim
poročanjem institucij v skladu z Uredbo (EU) št. 575/2013 Evropskega parlamenta
in Sveta (UL L št. 191 z dne 28. junija 2014, str. 1, v nadaljnjem besedilu:
ITS za nadzorniško poročanje).
(3) Pri presoji izpolnjevanja pogoja iz podtočke (c) v 145.
točki prvega odstavka 4. člena Uredbe (EU) št. 575/2013 se upošteva, ali za
banko v skladu z zakonom, ki ureja bančništvo, ter zakonom, ki ureja reševanje
in prisilno prenehanje bank, veljajo poenostavljene obveznosti glede načrta
sanacije in reševanja na posamični in, kjer je ustrezno, konsolidirani podlagi
oziroma zanjo ne veljajo obveznosti načrta sanacije in reševanja na posamični
podlagi. Za namen prejšnjega stavka šteje:
(a)   
da za banko ne velja obveznost načrta sanacije na posamični podlagi, če
je banka del skupine in ni predmet individualnega načrta sanacije;
(b)   
da za banko ne velja obveznost načrta reševanja na posamični podlagi, če
je banka del skupine in so v zadnjem načrtu reševanja skupine, ki ga pripravi
Banka Slovenija kot organ za reševanje na ravni skupine, ali skupni odločitvi o
načrtu reševanja skupine, pri kateri sodeluje Banka Slovenije kot organ za
reševanje podrejene družbe v skupini, za banko opredeljeni ukrepi za prisilno
prenehanje.
(4) Pri presoji izpolnjevanja pogoja iz podtočke (d) v 145.
točki prvega odstavka 4. člena Uredbe (EU) št. 575/2013 se upošteva, ali banka
na podlagi zadnjih razpoložljivih poročil, pripravljenih in predloženih v
skladu z ITS za nadzorniško poročanje v zvezi z obsegom bilančnih in
zunajbilančnih postavk trgovalne knjige iz prvega odstavka 94. člena Uredbe
(EU) št. 575/2013 na posamični in, kjer je ustrezno, na konsolidirani podlagi,
izračunava kapitalsko zahtevo za svoje postavke trgovalne knjige v skladu z
drugim odstavkom navedenega člena Uredbe (EU) št. 575/2013.
(5) Pri presoji izpolnjevanja pogoja iz podtočke (e) v 145.
točki prvega odstavka 4. člena Uredbe (EU) št. 575/2013 se upošteva, ali banka
na podlagi zadnjih razpoložljivih poročil, pripravljenih in predloženih v
skladu z ITS za nadzorniško poročanje v zvezi z obsegom bilančnih in
zunajbilančnih poslov z izvedenimi finančnimi instrumenti na posamični in, kjer
je ustrezno, na konsolidirani podlagi, presega v navedeni točki predpisane
pragove.
(6) Pri presoji izpolnjevanja pogoja iz podtočke (f) v 145.
točki prvega odstavka 4. člena Uredbe (EU) št. 575/2013 se upošteva, ali banka
na podlagi zadnjih razpoložljivih poročil, pripravljenih in predloženih v
skladu z ITS za nadzorniško poročanje, ločeno v zvezi s sredstvi in
obveznostmi, ki se nanašajo na dejavnosti z nasprotnimi strankami iz Evropskega
gospodarskega prostora, presega 75 % vseh sredstev in obveznosti banke na
posamični podlagi in, kjer je ustrezno, na konsolidirani podlagi, pri čemer so
na strani sredstev in tudi na strani obveznosti izvzete izpostavljenosti
znotraj skupine.
(7) Pri presoji izpolnjevanja pogoja iz podtočke (g) v 145.
točki prvega odstavka 4. člena Uredbe (EU) št. 575/2013 se upošteva, ali banka
za izpolnjevanje bonitetnih zahtev v skladu z Uredbo (EU) št. 575/2013
uporablja notranje modele za izračun kapitalskih zahtev za kreditno, tržno in
operativno tveganje na posamični in, kjer je ustrezno, konsolidirani podlagi.
Navedena zahteva ne velja za podrejeno banko, ki uporablja notranje modele,
razvite na ravni skupine, če za skupino veljajo zahteve po razkritju iz člena
433a ali 433c Uredbe (EU) št. 575/2013 na konsolidirani podlagi.
(8) Pri presoji izpolnjevanja pogoja iz podtočke (h) v 145.
točki prvega odstavka 4. člena Uredbe (EU) št. 575/2013 se upošteva izjava
banke o dejstvih in okoliščinah, ki so pomembne za odločitev Banke Slovenije v
skladu z določbami zakona, ki ureja bančništvo, v kateri ne nasprotuje oziroma
ugovarja opredelitvi banke kot majhne in nekompleksne na posamični in, kjer je
ustrezno, na konsolidirani podlagi. Po izdaji odločbe o opredelitvi banke kot
majhne in nekompleksne se pri presoji izpolnjevanja pogoja iz tega odstavka kot
ugovor banke upošteva vloga, ki jo banka vloži pri Banki Slovenije ter v kateri
ugovarja opredelitvi banke kot majhne in nekompleksne.
(9) Pri presoji izpolnjevanja pogoja iz podtočke (i) v 145.
točki prvega odstavka 4. člena Uredbe (EU) št. 575/2013 se upoštevajo zlasti
ugotovitve pristojnega organa iz zadnjega opravljenega procesa nadzorniškega
pregledovanja in ovrednotenja tveganj v skladu z zakonom, ki ureja bančništvo,
vključno s skupnim rezultatom SREP po Smernicah o skupnih postopkih in
metodologijah za proces nadzorniškega pregledovanja in ovrednotenja (SREP) ter
nadzorniškem stresnem testiranju (EBA/GL/2014/13), ki vplivajo oziroma so
povezani z analizo velikosti, medsebojne povezanosti, zapletenosti ali profila
tveganosti posamezne banke. Če je banka del skupine, se upoštevajo ugotovitve
iz opravljenega procesa nadzorniškega pregledovanja in ovrednotenja tveganj na
ravni skupine oziroma iz skupne odločitve v skladu z zakonom, ki ureja
bančništvo.
4. člen
(odločba o opredelitvi banke kot majhne in nekompleksne)
(1) Banka Slovenije na podlagi podatkov in informacij iz 3.
člena tega sklepa v skladu z zakonom, ki ureja bančništvo, z odločbo ugotovi
izpolnjevanje pogojev iz 145. točke prvega odstavka 4. člena Uredbe (EU) št.
5757/2013 ter banko opredeli kot majhno in nekompleksno.
(2) Če po izdaji odločbe o opredelitvi banke kot majhne in
nekompleksne nastopijo okoliščine, na podlagi katerih banka ne izpolnjuje več
pogojev iz 145. točke prvega odstavka 4. člena Uredbe (EU) št. 5757/2013, Banka
Slovenije v skladu z zakonom, ki ureja bančništvo, z odločbo odloči o prenehanju
opredelitve banke kot majhne in nekompleksne. V tej odločbi določi tudi rok, v
katerem se mora banka uskladiti z vsemi zahtevami, ki veljajo za banke.
5. člen
(prehodna določba)
Do začetka uporabe zahtev iz Uredbe (EU) št. 575/2013, kot so
bile spremenjene z Uredbo (EU) 2019/876 Evropskega parlamenta in Sveta z dne
20. maja 2019 o spremembi Uredbe (EU) št. 575/2013 v zvezi s količnikom
finančnega vzvoda, količnikom neto stabilnega financiranja, zahtevami glede
kapitala in kvalificiranih obveznosti, kreditnim tveganjem nasprotne stranke,
tržnim tveganjem, izpostavljenostmi do centralnih nasprotnih strank,
izpostavljenostmi do kolektivnih naložbenih podjemov, velikimi
izpostavljenostmi, zahtevami glede poročanja in razkritja ter Uredbe (EU) št.
648/2012 (UL L št. 150 z dne 7. junija 2019, str. 1; v nadaljnjem besedilu:
Uredba (EU) 2019/876), se:
(a)   
pri presoji iz četrtega odstavka 3. člena tega sklepa smiselno
upoštevajo določbe 94. člena Uredbe (EU) št. 575/2013;
(b)   
pri presoji iz petega odstavka 3. člena tega sklepa pri izračunu skupne
vrednosti pozicij v izvedenih finančnih instrumentih smiselno uporablja način
izračuna, kot ga določa 273a. člen Uredbe (EU) 2019/876.
6. člen
(uveljavitev sklepa)
Ta sklep začne veljati naslednji dan po objavi v Uradnem listu
Republike Slovenije.
Ljubljana, dne 9. februarja 2021
Dr. Primož Dolenc
Namestnik predsednika
Sveta Banke Slovenije