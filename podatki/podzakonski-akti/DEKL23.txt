I. Državni zbor Republike
Slovenije, 
(1) zavedajoč se nevarnosti in uničevalnih posledic zaradi
uporabe kasetnih bomb in drugega kasetnega streliva, ki so zaradi množice
neeksplodiranih eksplozivnih teles in širokega območja njihove razpršitve lahko
prisotne še dolga leta po njihovi uporabi, 
(2) zavedajoč se razdejanja in nesprejemljivega trpljenja, ki
ga je to orožje lani povzročilo med civilnim prebivalstvom v Libanonu, v
preteklih desetletjih pa tudi med civilnim prebivalstvom Jugovzhodne Azije,
Balkana, Afganistana in Iraka, 
(3) obžaluje, da dosedanja prizadevanja širše mednarodne
skupnosti, kljub spoznanjem o pogubnih posledicah uporabe kasetnih bomb in
drugega kasetnega streliva, še niso privedla do sklenitve mednarodno
obvezujočega akta o prepovedi njihove uporabe, 
(4) pozdravlja dosežke Konference o kasetnem strelivu v Oslu,
22. in 23. februarja 2007, na kateri se je 46 od 49 sodelujočih držav z
različnih celin zavezalo, da bodo do konca leta 2008 sklenile pravno zavezujoči
mednarodni akt za prepoved kasetnih bomb in drugega kasetnega streliva, 
(5) pozdravlja dosežke Tretjega letnega srečanja predsednic
parlamentov, ki so ga Združeni narodi 2. marca 2007 organizirali v New Yorku,
kjer je bila sprožena pobuda o globalni podpori za prepoved kasetnih bomb in
drugega kasetnega streliva. 
II. Državni zbor Republike
Slovenije 
(1) meni, da je bil na Konferenci o kasetnem strelivu v Oslu
in na Tretjem letnem srečanju predsednic parlamentov v New Yorku storjen
pomemben korak v procesu, ki utegne privesti do mednarodne prepovedi kasetnih
bomb in drugega kasetnega streliva, 
(2) podpira vsa dosedanja prizadevanja in se pridružuje
naporom mednarodne skupnosti v globalni kampanji za sklenitev pravno
zavezujočega mednarodnega akta, ki bo: 
-       
prepovedoval uporabo, izdelavo, promet, skladiščenje oziroma ustvarjanje
zalog kasetnih bomb in drugega kasetnega streliva, ki civilnemu prebivalstvu
povzroča nesprejemljivo škodo, 
-       
ustanovil okvir za sodelovanje in pomoč, za zagotovitev ustrezne oskrbe
in rehabilitacije žrtev in njihovih skupnosti, očiščenja kontaminiranih
območij, izobraževanja o nevarnostih in uničenja zalog prepovedanega kasetnega
streliva, 
(3) poziva parlamente vseh svetovnih držav, da se pridružijo
globalni pobudi za prepoved kasetnih bomb in drugega kasetnega streliva, ki
civilnemu prebivalstvu povzroča nesprejemljivo škodo, 
(4) poziva EU in države članice, da s spodbujanjem pogajanj
okrepijo svojo vlogo pri skupnih prizadevanjih za globalno prepoved kasetnih
bomb in drugega kasetnega streliva, 
(5) izraža upanje in željo, da nam bo v skupnih prizadevanjih
zoper kasetne bombe in drugo kasetno strelivo lahko kmalu na voljo tako
učinkovit instrument, kot je to Konvencija iz Ottawe o prepovedi protipehotnih
min. 
III. Državni zbor
Republike Slovenije 
(1) poziva Vlado Republike Slovenije, da na nacionalni ravni
pretehta uvedbo ukrepov zoper nevarnosti, ki jih povzroča uporaba, izdelava,
promet, skladiščenje oziroma ustvarjanje zalog kasetnih bomb in drugega
kasetnega streliva, 
(2) poziva Vlado Republike Slovenije, da s svojimi
predstavniki aktivno sodeluje na vseh relevantnih prihodnjih forumih, ki bodo
obravnavali nevarnosti uporabe kasetnih bomb in drugega kasetnega streliva,
učinkovite ukrepe zoper humanitarne probleme, ki jih povzroča njegova uporaba,
in ukrepe za njegovo dokončno prepoved, 
(3) poziva Vlado Republike Slovenije, da pripravi ustrezno
zakonodajo za prepoved kasetnih bomb in drugega kasetnega streliva, ki
civilnemu prebivalstvu povzroča nesprejemljivo škodo, in jo predloži v sprejem
Državnemu zboru Republike Slovenije oziroma po potrebi sprejme drugačne ukrepe
z istim učinkom, 
(4) naroča svojemu predsedniku, naj to deklaracijo posreduje
Evropskemu parlamentu, Svetu Evropske unije, Evropski komisiji, parlamentom in
vladam držav članic, Svetu Evrope, Interparlamentarni uniji (IPU), Mednarodnemu
odboru Rdečega križa (ICRC), Združenim narodom (UN) in specializirani nevladni
organizaciji – Koaliciji nevladnih organizacij za prepoved kasetnih bomb
(Cluster Munition Coalition).
Št. 200-10/94-3/153
Ljubljana, dne 11. julija 2007
EPA 1520-IV
Predsednik
Državnega zbora
Republike Slovenije
France Cukjati, dr. med., l.r.