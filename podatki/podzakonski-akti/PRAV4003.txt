1. člen
Ta pravilnik določa naloge, sestavo, način
imenovanja in način dela Zdravstvenega sveta.
I. NALOGE ZDRAVSTVENEGA SVETA
2. člen
Zdravstveni svet je najvišji usklajevalni
organ in najvišji posvetovalni organ ministra, pristojnega za zdravje (v
nadaljnjem besedilu: minister), na področju zdravstvene dejavnosti,
zdravstvenega varstva in zdravstvenega zavarovanja. Oblikuje predloge vsebin
zdravstvenih programov s stališča njihove izvedljivosti, dostopnosti,
enakomernega razvoja vseh strok in finančnega učinka zdravstvenih tehnologij, v
skladu s potrebami prebivalstva na nacionalni ravni.
Zdravstveni svet obravnava predloge
razširjenih strokovnih kolegijev (v nadaljnjem besedilu: RSK) in drugih predlagateljev.
Kadar predlagatelji novih zdravstvenih programov in storitev niso RSK, mora
predlog pred obravnavo na Zdravstvenem svetu najprej pridobiti mnenje
ustreznega RSK.
Zdravstveni svet sam ne določa strokovne
vsebine zdravstvenih programov in storitev, pač pa lahko pri predlogih, ki jih
obravnava, zahteva dopolnitve in dodatna strokovna mnenja.
Odločitev Zdravstvenega sveta, ki je
povezana s finančnimi izdatki, mora predlagati tudi način financiranja.
Praviloma je taka odločitev vezana na naslednje proračunsko leto, le izjemoma
in zaradi zelo utemeljenih razlogov je možen predlog za takojšen začetek
izvajanja določenega programa.
3. člen
V okviru nalog, ki jih določa zakon o
zdravstveni dejavnosti, Zdravstveni svet:
-      
obravnava priporočila, smernice in obvezna
navodila razširjenih strokovnih kolegijev;
-      
obravnava letno poročilo o zdravstvenem stanju
in zdravstvenem varstvu prebivalstva Republike Slovenije, ugotavlja zdravstvene
potrebe in daje pobude za njihovo uresničevanje;
-      
obravnava nacionalni program zdravstvenega
varstva;
-      
obravnava nacionalni program preventivnega
zdravstvenega varstva;
-      
obravnava program zdravstvene vzgoje in
zdravstvene prosvetne dejavnosti;
-      
preverja izpolnjevanje sprejetega nacionalnega
programa zdravstvenega varstva in preventivnega zdravstvenega varstva;
-      
obravnava kadrovske in delovne normative in
poklicne strokovne standarde v zdravstveni dejavnosti v mreži javne zdravstvene
službe;
-      
potrjuje kazalce kakovosti in druga merila ter
postopke za ugotavljanje in zagotavljanje kakovosti zdravstvenega varstva;
-      
(črtana),
-      
potrjuje merila in vodi postopek podelitve
nazivov zdravstveni svetnik in višji zdravstveni svetnik;
-      
obravnava predloge sprememb obstoječih in
predloge novih zdravstvenih tehnologij ter predlaga način njihovega
financiranja;
-      
sodeluje pri oblikovanju nacionalne
farmakoterapevtske doktrine, ob upoštevanju regulative in znanstveno tehničnega
napredka sprejema stališča, predloge in ukrepe do politike cen, poplačila in
uporabe zdravil in medicinskih pripomočkov;
-      
obravnava program razvojno-raziskovalnih nalog
s področja zdravja in zdravstvenega varstva, ki so pomembne za vso Republiko
Slovenijo;
-      
razpravlja in daje pobude o medsektorskem
sodelovanju v korist zdravja;
-      
obravnava načrt zdravstvenega varstva v
izrednih razmerah;
-      
obravnava spremembe vsebine študijskih
programov Medicinske fakultete in drugih zdravstvenih šol;
-      
obravnava pobude civilne  družbe v zvezi z
zdravjem in zdravstvenim varstvom prebivalstva;
-      
pripravi letno poročilo o svojem delu;
-      
obravnava na predlog ministra druga pomembna
vprašanja s področja zdravja in zdravstvenega varstva;
-      
daje predloge glede nadaljnjega financiranja že
potrjenih in financiranih zdravstvenih tehnologij in ministra o tem letno
obvešča.
II. SESTAVA ZDRAVSTVENEGA SVETA
4. člen
Zdravstveni svet se oblikuje pri
Ministrstvu za zdravje iz predstavnikov zdravstvene stroke, zdravstvene
ekonomike in organizacije zdravstvenega varstva, in sicer: 
-      
8 članov iz vrst višjih svetnikov, svetnikov,
fakultetnih učiteljev in drugih strokovnjakov s področja zdravstvenega varstva
(zastopanost vseh treh ravni zdravstvenega varstva, od strok pa medicina in
farmacija); 
-      
6 članov iz vrst priznanih strokovnjakov s
področja javnega zdravstva, upravljanja zdravstvenega varstva, zdravstvene
epidemiologije in informatike; 
-      
3 člani iz vrst priznanih strokovnjakov s
področja zdravstvene ekonomike in zavarovalništva in 
-      
1 član kot predstavnik civilne družbe. 
Ne glede na prejšnji odstavek se kot člana
Zdravstvenega sveta imenuje tudi vsakokratnega predsednika strateškega sveta,
pristojnega za zdravstveno in babiško nego. 
Pri delu Zdravstvenega sveta sodelujejo po
funkciji in brez pravice glasovanja minister, državni sekretar, generalni
direktorji Ministrstva za zdravje in generalni direktor Zavoda za zdravstveno
zavarovanje Slovenije.
III. NAČIN IMENOVANJA ZDRAVSTVENEGA SVETA
5. člen
Člane Zdravstvenega sveta imenuje minister.
Med člani Zdravstvenega sveta mora biti
vsaj eden predstavnik civilne družbe. (črtan)
6. člen
Sklep o imenovanju minister pošlje v
soglasje Vladi Republike Slovenije.
7. člen
Predsednik in člani Zdravstvenega sveta so
imenovani za čas trajanja funkcije ministra.
Minister imenuje predsednika in člane
Zdravstvenega sveta v roku 3 mesecev po nastopu funkcije. 
Članom lahko preneha
mandat pred iztekom časa iz prvega odstavka tega člena. V takem primeru
minister imenuje novega člana.
IV. NAČIN DELA ZDRAVSTVENEGA SVETA
8. člen
Na prvi seji izvolijo člani namestnika
predsednika.
Pristojnosti in obveznosti predsednika in
njegovega namestnika ter način dela Zdravstvenega sveta se podrobno opredelijo
v poslovniku Zdravstvenega sveta, ki ga ta sprejme v soglasju z ministrom.
9. člen
Zdravstveni svet deluje na sejah, ki so
praviloma najmanj enkrat mesečno. O sejah se vodi zapisnik.
Na seje so vedno vabljene osebe iz drugega
odstavka 4. člena tega pravilnika, glede na tematiko pa so vabljeni tudi drugi
strokovnjaki.
10. člen
Posamezni člani Zdravstvenega sveta so
zadolženi za podrobnejšo obravnavo vprašanj z določenega strokovnega področja,
za kar morajo imeti na voljo oziroma pridobiti vse potrebne informacije.
V skladu s to zadolžitvijo:
-      
proučijo predloženo vprašanje ali pobudo,
-      
po potrebi vodijo pripravo dodatnega gradiva
ali ga sami pripravijo,
-      
izdelajo konkretne predloge za obravnavo na
Zdravstvenem svetu.
Predsednik Zdravstvenega sveta lahko za
podrobnejšo pripravo in obrazložitev posameznega vprašanja zadolži višjega
zdravstvenega svetnika oziroma svetnika, ki ni član Zdravstvenega sveta. V tem
primeru ta ravna v skladu s prejšnjim odstavkom.
Za obravnavo določenih vprašanj lahko
predsednik Zdravstvenega sveta imenuje ožje delovne skupine, v katere lahko
povabi tudi druge strokovnjake, ki niso člani Zdravstvenega sveta.
10.a člen
Član Zdravstvenega sveta ne sme sodelovati
pri odločanju o posamezni točki, če:
-      
je predlagatelj zadeve, o kateri razpravlja
Zdravstveni svet, oziroma na kakršen koli način povezan s predlagateljem,
-      
ima v zadevi, o kateri razpravlja Zdravstveni
svet, neposreden ekonomski ali drug interes,
-      
je o zadevi predhodno odločal v okviru druge
institucije,
-      
so podane druge okoliščine, ki vzbujajo dvom o
njegovi nepristranskosti.
Če obstajajo okoliščine iz prejšnjega
odstavka, jih je član Zdravstvenega sveta dolžan takoj razkriti predsedniku
Zdravstvenega sveta, kar se navede v zapisnik. 
Če član Zdravstvenega sveta sumi na obstoj
okoliščin iz prvega odstavka tega člena pri drugem članu, na to opozori
predsednika Zdravstvenega sveta, kar se navede v zapisnik. Predsednik
Zdravstvenega sveta, v primeru, da pri posameznem članu obstoja okoliščina iz
prvega odstavka tega člena, članu prepove sodelovanje pri odločanju o posamezni
točki. Kadar obstaja sum na obstoj okoliščin iz prvega odstavka tega člena pri
predsedniku Zdravstvenega sveta, o izločitvi predsednika Zdravstvenega sveta
odloči namestnik predsednika Zdravstvenega sveta.
11. člen
Zdravstveni svet po obravnavi gradiva na
seji sprejme stališče do določenega strokovnega vprašanja, sklep ali
priporočilo.
Na podlagi teh stališč, sklepov ali
priporočil Zdravstvenega sveta minister sprejme odločitev.
12. člen
Predsednik Zdravstvenega sveta opravlja
svojo funkcijo najmanj v obsegu 30 ur mesečno poklicno na podlagi pogodbe o
delu ali delne zaposlitve na Ministrstvu za zdravje.
Člani Zdravstvenega sveta prejmejo za svoje
sodelovanje na sejah sejnino v višini, ki jo določi minister. Članom, ki imajo
stalno prebivališče zunaj kraja seje, pripada povračilo potnih stroškov in
pripadajoča dnevnica.
Materialne obveznosti v zvezi s posebnimi
strokovnimi nalogami se na predlog predsednika Zdravstvenega sveta uredijo s
pogodbo med članom Zdravstvenega sveta in Ministrstvom za zdravje.
13. člen
Strokovno administrativne naloge za
delovanje Zdravstvenega sveta opravlja strokovna služba Ministrstva za zdravje.
V ta namen minister določi strokovnega
delavca ministrstva za opravljanje tajniških poslov za Zdravstveni svet.

Pravilnik o Zdravstvenem svetu (Uradni list
RS, št. 88/01)
vsebuje naslednji končni določbi:
»V. KONČNI DOLOČBI
14. člen
Z dnem uveljavitve tega pravilnika preneha
veljati pravilnik o sestavi, načinu imenovanja in načinu dela Zdravstvenega
sveta (Uradni list RS, št. 35/93, 82/94 in 62/00).
15. člen
Ta pravilnik se objavi v Uradnem listu
Republike Slovenije in začne veljati naslednji dan po objavi.«.

Pravilnik o spremembah in dopolnitvah
Pravilnika o Zdravstvenem svetu (Uradni list RS, št. 40/06) vsebuje naslednjo prehodno in
končno določbo:
»3. člen
Minister imenuje novega predsednika in
člane Zdravstvenega sveta najkasneje v roku 3 mesecev
od uveljavitve tega pravilnika.
Z dnem imenovanja predsednika in članov
Zdravstvenega sveta po tem pravilniku preneha funkcija dosedanjemu predsedniku
in članom Zdravstvenega sveta. 
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o Zdravstvenem svetu (Uradni list RS, št. 8/09) vsebuje naslednjo prehodno in
končno določbo:
»3. člen
Minister imenuje novega predsednika in
člane Zdravstvenega sveta najpozneje v 15 dneh po uveljavitvi tega pravilnika.
Z dnem imenovanja novega predsednika in
članov Zdravstvenega sveta po tem pravilniku preneha funkcija dosedanjemu
predsedniku in članom Zdravstvenega sveta.
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o Zdravstvenem svetu (Uradni list RS, št. 11/11) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
Zdravstvenem svetu (Uradni list RS, št. 48/12) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.