1. člen
(področje urejanja)
Ta pravilnik določa vsebino programov izobraževanja in
usposabljanja (v nadaljnjem besedilu: izobraževanje) ter udeležence izobraževanja
za posamezne postopke preskrbe z organi.
2. člen
(pristojnost)
(1) Pristojni organ za izvajanje nalog, določenih v tem
pravilniku, je Slovenija-transplant.
(2) Dejavnost izobraževanja lahko opravljajo domače ali
tuje pravne ali fizične osebe, ki jih Slovenija-transplant določi za
opravljanje posameznih aktivnosti v okviru te dejavnosti.
3. člen
(opredelitev izrazov)
Poleg izrazov, ki se uporabljajo v Zakonu o pridobivanju in
presaditvi delov človeškega telesa zaradi zdravljenja (Uradni list RS, št.
56/15), se v tem pravilniku uporabljata tudi naslednja izraza:
-       
"glavni odgovorni zdravnik" je zdravnik, ki ga imenuje
Slovenija-transplant in je zadolžen za uvajanje oseb v posamezne postopke
preskrbe z organi ter predstavlja najvišjo raven konzultacije v
transplantacijski dejavnosti,
-       
"odgovorni zdravnik" je odgovorna oseba v Slovenija-transplant,
ki je na podlagi razporeda pristojna za konzultacije v zvezi z medicinskimi
vprašanji.
4. člen
(udeleženci izobraževanja)
(1) Zdravstveni delavci, zdravstveni sodelavci in tretje
osebe, ki so neposredno vključeni v postopek od pridobivanja do presaditve ali
odpoklica organov in lahko vplivajo na kakovost in varnost organov, se
udeležujejo izobraževanj v skladu s tem pravilnikom.
(2) Podrobnejši seznam udeležencev izobraževanj določi
Slovenija-transplant.
5. člen
(vrste izobraževanj)
(1) Osnovno izobraževanje je namenjeno zdravstvenim
delavcem, zdravstvenim sodelavcem in tretjim osebam, ki so vključeni v postopek
preskrbe z organi.
(2) Osnovno izobraževanje obsega najmanj izobraževanje glede:
-       
zaznavanja možnih mrtvih darovalcev,
-       
ugotavljanja možganske smrti,
-       
postopka vzdrževanja mrtvega darovalca,
-       
pogovora z osebami, ki so bile umrlemu blizu,
-       
postopka pridobivanja in dodeljevanja organov.
(3) Podrobnejši program osnovnega izobraževanja določi
Slovenija-transplant.
(4) Razširjeno izobraževanje je namenjeno
transplantacijskim koordinatorjem in zdravstvenim delavcem, ki so neposredno vključeni
v postopek preskrbe z organi.
(5) Razširjeno izobraževanje obsega podrobnejše osnovno izobraževanje
iz drugega odstavka tega člena ter izobraževanje glede etike in pravne ureditve
transplantacijske dejavnosti.
(6) Podrobnejši program razširjenega izobraževanja
določi Slovenija-transplant.
(7) Ostala dodatna izobraževanja določi
Slovenija-transplant.
6. člen
(potek izobraževanj in dokumentacija)
(1) Gradiva za izobraževanje iz prejšnjega člena
pripravi Slovenija-transplant.
(2) Udeleženci izobraževanj po izobraževanju prejmejo
potrdilo o opravljenem izobraževanju.
(3) Slovenija-transplant za vsakega udeleženca, ki se je
udeležil izobraževanja, hrani dokumentacijo, ki vsebuje:
-       
prijavo k izobraževanju,
-       
fotokopijo izdanega potrdila o opravljenem izobraževanju.
7. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-3/2016/12
Ljubljana, dne 23. februarja 2016
EVA 2016-2711-0005
Milojka Kolar Celarc l.r.
Ministrica
za zdravje