1. UVODNE DOLOČBE
1. člen
(vsebina)
Ta pravilnik določa normative, ki jih morajo pri
projektiranju, gradnji in prenovi upoštevati načrtovalci, projektanti,
izvajalci gradbenih in prenovitvenih del ter opremljevalci policijskih
prostorov za pridržanje.
2. člen
(vrste prostorov)
Glede na dolžino trajanja pridržanja so normativi za
projektiranje, gradnjo in prenovo prostorov za pridržanje določeni za izvajanje
pridržanja v:
-       
prostorih za pridržanje oseb do 12 ur in
-       
prostorih za pridržanje oseb nad 12 ur.
3. člen
(prostori za pridržanje oseb nad 12 ur)
Za ureditev prostorov za pridržanje oseb nad 12 ur se
upoštevajo normativi, določeni za prostore za pridržanje do 12 ur, razen
če s tem pravilnikom ni določeno drugače.
4. člen
(normativna razdelitev prostora za pridržanje)
V prostoru za pridržanje veljajo normativi za:
1.     
lokacijo,
2.     
velikost,
3.     
stene, strop in tla,
4.     
prezračevanje,
5.     
ogrevanje,
6.     
naravno, umetno in mešano razsvetljavo,
7.     
sanitarije,
8.     
vrata,
9.     
opremo za komuniciranje in nadzor,
10.  
pohištveno opremo,
11.  
opremo predprostora,
12.  
sistem za gašenje,
13.  
prostor za gibanje na prostem.
5. člen
(odstopanja od normativov pri prenovi)
Pri prenovi so zaradi tehničnih možnosti dovoljena naslednja
odstopanja od normativov:
-       
velikost prostora je lahko manjša za največ 15 odstotkov,
-       
svetla višina prostora je lahko manjša za največ 10 odstotkov,
-       
če zaradi lege prostora ni mogoče zagotoviti naravne svetlobe, se ta
nadomesti z umetno razsvetljavo,
-       
glede prostora za gibanje na prostem, če ga iz tehničnih razlogov ni
mogoče zagotoviti.
2. PROSTORI ZA PRIDRŽANJE OSEB DO 12 UR
6. člen
(splošno)
Prostori za pridržanje izpolnjujejo splošne varnostne,
bivalne, zdravstvene in higienske pogoje.
7. člen
(lokacija)
(1) Prostor za pridržanje je na takem mestu, da je lahko
dostopen z intervencijskimi vozili in po možnosti za dostop niso potrebne
stopnice. Najprimerneje je, da je vhod v isti višini kakor dostopne poti.
(2) Prostor za pridržanje ni:
-       
v kleteh, kjer obstaja možnost vdora podtalnice,
-       
v vlažnih prostorih,
-       
poleg prostora, v katerem je agregat,
-       
poleg skladišča orožja in opreme,
-       
poleg prostora za službenega psa.
8. člen
(velikost prostora)
Prostor za pridržanje je naslednje velikosti:
-       
prosta talna površina (brez opreme in sanitarnega dela) najmanj 6 m2,
če je prostor namenjen pridržanju samo ene osebe, za vsako naslednjo pridržano
osebo pa dodatno najmanj 2 m2,
-       
talna dimenzija sanitarnega dela najmanj
0,9 m x 1,0 m,
-       
svetla višina prostora najmanj 2,5 m.
9. člen
(stene, strop in tla)
(1) Stene, strop in tla prostora za pridržanje ne smejo
vpijati vlage, gradbeni elementi morajo biti vedno suhi.
(2) Zunanje in notranje stene so:
-       
zidane iz modularne opeke v debelini najmanj 29 cm ali
armiranobetonske v debelini najmanj 20 cm,
-       
ometane in zglajene z apneno-cementno malto ali izravnalno maso na
cementni osnovi,
-       
končni površinski sloji iz epoksi ali vodoodpornega premaza do višine
najmanj 2,20 m,
-       
izdelane tako, da so vsi notranji robovi prostora zaobljeni.
(3) Predelna stena med sanitarijami in bivalnim delom
prostora za pridržanje je:
-       
grajena iz armiranega betona v debelini najmanj 12 cm,
-       
klasično ometana z izravnalno maso na cementni osnovi in ima polkrožno
zaobljene robove,
-       
visoka 1 m na najnižjem delu in ima naraščajoči naklon
45 stopinj,
-       
izdelana tako, da je končni površinski sloj iz epoksi ali vodoodpornega
premaza.
(4) Tla:
-       
ne smejo drseti in ne smejo prepuščati vode,
-       
morajo biti iz zglajenega betonskega estriha in imeti končni površinski
sloj iz epoksi ali vodoodpornega premaza,
-       
morajo imeti stik z navpičnimi stenami polkrožno obdelan.
10. člen
(prezračevanje)
(1) Prostor za pridržanje se praviloma prezračuje
vzgonsko. Če to ni mogoče, se zagotovi prisilno prezračevanje. V prostoru je
treba poskrbeti za 4- do 8-kratno menjavo zraka na uro, z možnostjo stopnje
uravnavanja zračnega pretoka. Električne naprave (ventilatorji, klimatske
naprave, stikala, regulatorji ipd.) so zunaj prostora za pridržanje, tako
da pridržana oseba do njih nima dostopa.
(2) Prezračevalne odprtine so praviloma zgrajene
diagonalno, tako da je dotok svežega zraka pri tleh ter odvod zraka na diagonalno
nasprotni strani in nad sanitarijami.
(3) Prezračevalne odprtine so poravnane s steno, tako da
ni izstopajočih delov oziroma so morebitni robovi zaščitnih plošč čim manjši in
obdelani (zaokrožitve, posnetje ipd.). Odprtine so zaprte s perforirano
nerjavno pločevino debeline najmanj 2 mm, luknjice pa imajo premer največ
6 mm. Na prezračevalne odprtine je pločevina pritrjena z imbus ali torks
vijaki.
(4) Prezračevalne odprtine so na takem mestu, da
pridržana oseba skoznje ne more komunicirati z okoljem.
(5) V zbirni odvodni kanal vseh prostorov za pridržanje
se vgradi detektor dima, ki javlja alarmni signal v prostor dežurnega
policista.
11. člen
(ogrevanje)
(1) Gretje je praviloma talno. Če ta ogrevalni sistem ni
mogoč, se prostor lahko ogreva s toplovodnimi cevnimi registri, nameščenimi pod
ležiščem. Prostor se lahko ogreva tudi z vpihovanjem toplega zraka po
prezračevalnih kanalih.
(2) Ogrevanje se uravnava zunaj prostora za pridržanje,
ločeno za vsak prostor posebej in tako, da pridržana oseba nima dostopa do
naprave za uravnavanje ogrevanja.
(3) Priporočljiva temperatura zraka v prostoru za
pridržanje v ogrevalni sezoni je 21 stopinj Celzija. Temperatura ne sme
biti nižja od 18 stopinj Celzija. Temperaturno tipalo je praviloma na
višini 1 m.
12. člen
(razsvetljava)
(1) Zasteklitev je odporna proti vlomu in razbitju.
Okensko krilo je trdno vpeto, ne sme se odpirati in biti mora poravnano z
notranjo steno. Svetlobna odprtina je zaprta z mlečnim oziroma neprozornim
protivlomnim steklom klasifikacije A3 + B3 po DIN 52290 oziroma
P4A + P8B po SIST EN 356.
(2) Z naravno svetlobo v sredini prostora se zagotovi
osvetljenost 30 do 50 lx, z umetno razsvetljavo 50 do 80 lx in z
mešano razsvetljavo najmanj 60 lx. Med nočnim počitkom se zagotovi umetna
razsvetljava 5 do 10 lx.
(3) Umetna razsvetljava se zagotovi s svetlobnim telesom
nad vhodnimi vrati v prostor za pridržanje. Svetlobno telo je zaščiteno s
protivlomnim steklom klasifikacije A3 + B3 po DIN 52290 oziroma
P4A + P8B po SIST EN 356. Stikalo za luč je zunaj prostora za
pridržanje, na hodniku ob glavnih vratih v ta prostor, ločeno za nočno in
dnevno razsvetljavo. Lahko je stikalo za eno svetlobno telo z možnostjo
regulacije svetlobe.
13. člen
(sanitarije)
(1) Sanitarije so v prostoru za pridržanje ločene od bivalnega
dela.
(2) V sanitarnem delu je školjka iz nerjavne pločevine
brez sedežne deske in pokrova, ki mora biti trdno pritrjena na tla ali steno.
(3) Za izplakovanje je vgrajen podometni kotliček za
vodo z utornim gumbom, tako da ga pridržana oseba lahko izplakuje sama. Utorni
pritisni gumb je poravnan s steno in mora količinsko omejevati pretok vode.
Ventili za zaprtje vode in servisiranje izplakovalnika so zunaj prostora.
(4) V sanitarnem delu je tudi nosilec za toaletni papir
– obdelana odprtina v steni.
(5) V prostoru za pridržanje je kovinski umivalnik iz
nerjavne pločevine s tekočo vodo, nameščen tako, da ga ni mogoče odtrgati s
telesno silo. Umivalnik in sifon sta protivandalske izvedbe. Dovod vode se
zagotovi s samozapiralno vodovodno pipo brez mešala po posebnem detajlu, tako
da pridržana oseba lahko sama uporablja tekočo vodo iz vodovodnega sistema.
Vodovodna pipa mora biti poravnana s steno in mora časovno omejevati pretok
vode. Ventili za zaprtje vode so zunaj prostora.
(6) Uporabljajo se lahko tudi kombinirani elementi iz
nerjavne pločevine (kombinacija WC-školjke in umivalnika).
14. člen
(vrata)
(1) Vrata v prostor za pridržanje so kovinska, velika od
0,9 do 1,1 m x 2,0 m. Vgrajena morajo biti tako, da v prostoru ni
izpostavljenih robov podboja, ki mora biti čim bolj poravnan s steno.
(2) Vrata se zapirajo z dvojnim zapahom.
(3) Vrata imajo odprtino za fizični nadzor pridržane
osebe zaščiteno s protivlomnim steklom klasifikacije A3 + B3 po DIN
52290 oziroma P4A + P8B po SIST EN 356. Prav tako imajo odprtino za
dostavo hrane ter za vklepanje in vezanje pridržanih oseb.
15. člen
(oprema za komuniciranje in nadzor)
(1) Oprema za komuniciranje in nadzor prostora za
pridržanje je vgrajena podometno ter zaščitena tako, da je ni mogoče
poškodovati ali nasilno odstraniti. Naprave v prostoru (domofon,
kamera ipd.) morajo delovati z napetostjo, ki je nižja od 50 V
izmeničnega toka ali nižja od 75 V enosmernega toka. Nadzorne naprave so
pod neposrednim nadzorom dežurnega policista.
(2) Govorna naprava ima mikrofon, zvočnik in pozivno
tipko z napisom »GOVORNA NAPRAVA«. Naprava je pritrjena z imbus ali torks
vijaki.
(3) V prostoru je nameščeno ustrezno obvestilo o
videonadzoru.
(4) Videokamera se namesti na strop ali nedosegljivo
mesto tako, da nadzoruje celoten prostor razen sanitarnega dela. Njena
občutljivost je prilagojena osvetljenosti prostora in mora omogočati kakovostno
barvno ali monokromatsko sliko.
16. člen
(pohištvena oprema)
(1) Ležišče je tlorisne velikosti vsaj 90 x 200 cm
in višine 45 do 50 cm. Njegova nosilna konstrukcija je iz pohištvenih cevi
50 x 50 x 5 mm in z nosilnostjo najmanj 200 kg. Vsi kovinski deli te
konstrukcije so prašno barvani. Postelja se vsaj z daljšo stranico prilega
steni. Stiki so brez rež, zarez ali lukenj. Vsi vijaki imajo glavo torks ali
imbus oziroma morajo biti taki, da za odvitje zahtevajo posebno orodje. Ležišče
je izdelano iz hrastovih tramičev 5 x 10 cm, ki so med seboj mozničeni.
Pri ogrevanju prostora s toplovodnim cevnim registrom je bočni vzdolžni del
izdelan iz hrastovih tramičev 5 x 10 cm in z zobom po višini.
Pri drugih načinih ogrevanja pa je bočni vzdolžni del zaprt s hrastovo vezano
ploščo debeline 4 cm. Bočni prečni deli postelje so zaprti s hrastovo
vezano ploščo debeline 4 cm. Vse lesene površine so površinsko gladko
obdelane ter impregnirane in zaščitene.
(2) Ležišče se uporablja tudi za sedenje.
(3) Ležišče je opremljeno z ležalno blazino, ki je iz
negorljive pene gostote 40 kg/m3 in debeline 12 cm ter
oblečena v vodoodporno platno, zaprta oziroma zašita z vseh strani zaradi
pranja z vodnim curkom. Platno je ognjevzdržno. Materiali ne vsebujejo zdravju
škodljivih snovi.
(4) V nočnem času so na ležišču vzglavnik, posteljnina
(prevleka za blazino in vzglavnik ter rjuha) in dve odeji. V dnevnem času se
osebi odeje, vzglavnik in posteljnina zagotovijo na njeno željo.
(5) Vsi tekstilni materiali so težko gorljivi in
samougasljivi.
17. člen
(oprema predprostora)
(1) V predprostoru prostora za pridržanje so umivalnik,
ki ga ni mogoče razbiti, tekoče milo in papirnate brisače.
(2) Velikost predprostora omogoča namestitev omar za
shranjevanje odvzetih predmetov v velikosti najmanj
40 x 50 x 200 cm, mize, stola in priključka za
telefonski aparat.
(3) V predprostoru sta tudi gasilni aparat na prah v
zaprti omari in trdno pritrjen na steno ter omarica za prvo pomoč. Oboje je
lahko v isti omari.
18. člen
(priročno skladišče)
(1) Priročno skladišče je namenjeno shranjevanju odej,
vzglavnikov in posteljnine, hrambi vnaprej pripravljenih suhih prehranskih
obrokov in drugih predmetov (plastični pribor, plastični kozarci, toaletni
papir, papirnate brisače ipd.).
(2) Priročno skladišče je opremljeno z ustreznim
številom polic in umivalnikom.
19. člen
(sistem za gašenje)
(1) Za hitro zaznavanje požara v prostoru za pridržanje
se praviloma uporablja aktivno aspiracijsko zaznavanje požara.
(2) V vsakem prostoru za pridržanje je javljalnik
požara, vezan na centralo.
3. PROSTORI ZA PRIDRŽANJE OSEB NAD 12 UR
20. člen
(razsvetljava)
(1) Osvetljenost z naravno razsvetljavo v sredini prostora
in nad mizo je 50 do 80 lx.
(2) Osvetljenost z mešano razsvetljavo v sredini
prostora je najmanj 60 lx. Med nočnim počitkom je umetna razsvetljava 5 do
10 lx.
(3) Osvetljenost z umetno razsvetljavo nad mizo je 80 do
150 lx. Luč je lahko pod stropom ali na njem, tako da pridržana oseba nima
dostopa do električne napeljave in da luči ne more poškodovati oziroma je na
silo odstraniti.
(4) Vsa stikala za luč so zunaj prostora za pridržanje,
na hodniku ob glavnih vratih v ta prostor.
21. člen
(sanitarije)
Uporablja se kombinirani element iz nerjavne pločevine
(kombinacija WC-školjke in umivalnika).
22. člen
(pohištvena oprema)
(1) Ležišče je tudi podnevi opremljeno z vzglavnikom,
posteljnino (prevleka za blazino, vzglavnik in rjuha) in dvema odejama.
(2) V prostoru je masivna miza. Če ležišča ni mogoče
uporabiti za sedenje ob mizi, je v prostoru ustrezno število stolov ali klop.
Velikost mize je najmanj 0,4 m2 za eno pridržano osebo ali
najmanj 0,6 m2 za dve pridržani osebi.
(3) Stol oziroma klop je standardne velikosti, iz
kovinskega ogrodja in z lesenim, močno pritrjenim sedalom.
(4) Oprema je trdno pritrjena na tla ali steno, tako da
je pridržana oseba ne more prestavljati.
23. člen
(prostor za gibanje na prostem)
(1) Prostor za gibanje na prostem za osebe, ki so
pridržane več kot 12 ur, izpolnjuje naslednje pogoje:
-       
je velikosti najmanj 12 m2,
-       
stena je visoka najmanj 3 m in gladka,
-       
je delno pokrit, odprti del pa zamrežen,
-       
tla so betonska ali asfaltirana,
-       
zunanja javnost nima vpogleda v prostor.
(2) V prostoru za gibanje na prostem so:
-       
betonski pepelnik, pritrjen v tla,
-       
priključek za namestitev videonadzornega sistema,
-       
govorna naprava,
-       
razsvetljava.
24. člen
(merljivi spremenljivi parametri kakovosti bivanja)
Pred začetkom uporabe novozgrajenega ali prenovljenega
prostora se izvedejo meritve prezračevanja, osvetlitve in ogrevanja. Rezultati
meritev se hranijo v prostoru dežurnega policista.
4. KONČNA DOLOČBA
25. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-213/2016/30 (15211-08)
Ljubljana, dne 13. septembra 2016
EVA 2014-1711-0030
mag. Vesna Györkös Žnidar
l.r.
Ministrica
za notranje zadeve