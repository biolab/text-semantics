I. SPLOŠNE DOLOČBE
1. člen
Odvetniška zbornica Slovenije (v
nadaljevanju: zbornica) je poklicna organizacija odvetnikov, ki opravlja z zakonom določene naloge za delovanje in razvoj odvetništva ter zastopa
poklicne in socialne interese svojih članov.
2. člen
Člani zbornice so poleg odvetnikov obvezno
tudi odvetniški kandidati in odvetniški pripravniki.
3. člen
Zbornica je pravna oseba.
Zbornico zastopa in predstavlja njen
predsednik.
4. člen
Sedež zbornice je v Ljubljani.
5. člen
Pečat zbornice je okrogel z napisom:
"Odvetniška zbornica Slovenije – Ljubljana".
6. člen
Zbornica sodeluje z odvetniškimi
organizacijami drugih držav in se povezuje v mednarodne organizacije
odvetnikov.
II. NALOGE ZBORNICE
7. člen
Zbornica:
1.    
spremlja in obravnava problematiko dela
odvetnikov;
2.    
skrbi za skladen razvoj odvetništva;
3.    
sprejema kodeks odvetniške poklicne etike;
4.    
sprejema odvetniško tarifo v soglasju z
ministrom, pristojnim za pravosodje;
5.    
vodi imenik odvetnikov in poseben imenik
odvetnikov tujih državljanov, imenik odvetniških kandidatov in imenik
odvetniških pripravnikov, odloča o vpisu v te imenike in o izbrisu iz njih ter
izdaja izkaznice odvetnikom, odvetniškim kandidatom in odvetniškim
pripravnikom;
6.    
vodi sezname izkazanih dokazil o sklenjenih
pogodbah o vodenju fiduciarnega računa odvetnika;
7.    
odloča o priznanju statusa odvetnika
specialista;
8.    
daje soglasje k prijavi za vpis odvetniške
družbe v sodni register in predlaga likvidacijo odvetniške družbe ter sprejema
obvestila o ustanovitvi podružnice odvetnika ali odvetniške družbe;
9.    
določi začasnega prevzemnika odvetniške pisarne
v primerih, določenih z zakonom in s tem statutom;
10. 
skrbi za strokovno izpopolnjevanje odvetnikov
in odvetniških kandidatov;
11. 
zagotavlja odvetniško pripravniško prakso;
12. 
zavaruje odvetnika pred odgovornostjo za škodo,
ki bi utegnila nastati stranki v zvezi z opravljanjem njegovega poklica;
13. 
ureja disciplinsko odgovornost odvetnikov,
odvetniških kandidatov in odvetniških pripravnikov: določa dejanja, ki pomenijo
kršitev dolžnosti pri opravljanju. odvetniškega poklica, ter dejanja, ki
pomenijo kršitev dolžnosti vestnega opravljanja dela in prakse v odvetniški
pisarni, določa razpon, v mejah katerega se sme izrekati denarna kazen v
disciplinskem postopku proti odvetnikom in odvetniškim kandidatom, in ureja
postopek pred disciplinsko komisijo;
14. 
zastopa poklicne in socialne interese svojih
članov;
15. 
skrbi za pravice in interese upokojenih
odvetnikov;
16. 
sklepa kolektivno pogodbo o delovnih razmerjih
med delavci in odvetniki;
17. 
voli svoje predstavnike v volilno telo za
izvolitev člana državnega sveta – predstavnika samostojnih poklicev in določi
kandidata za izvolitev na to funkcijo;
18. 
daje mnenje o vsebini in postopku preizkusa iz
poznavanja zakona, ki ureja odvetništvo, odvetniške tarife in Kodeksa
odvetniške poklicne etike, ki ga predpiše minister, pristojen za pravosodje;
19. 
opravlja druge naloge, določene z zakonom, s
tem statutom in z drugimi splošnimi akti zbornice.
III. ORGANIZACIJA ZBORNICE
1. Organi zbornice
8. člen
Organi zbornice so:
-      
skupščina;
-      
upravni odbor;
-      
predsednik zbornice;
-      
nadzorni odbor;
-      
disciplinski tožilec;
-      
disciplinska komisija I. stopnje;
-      
disciplinska komisija II. stopnje;
-      
disciplinsko sodišče.
Za opravljanje določenih nalog zbornice
skupščina in upravni odbor ustanovita stalne ali začasne komisije in odbore kot
svoja delovna telesa.
Skupščina zbornice
9. člen
Skupščina je najvišji organ zbornice.
Skupščino zbornice sestavljajo vsi
odvetniki.
Odvetniški kandidati in odvetniški
pripravniki sodelujejo pri delu skupščine brez pravice
glasovanja.
10. člen
Skupščina zbornice; 
1.    
sprejema statut zbornice;
2.    
sprejema kodeks odvetniške poklicne etike;
3.    
sprejema odvetniško tarifo;
4.    
sprejema poslovnik o svojem delu;
5.    
sprejema finančni načrt in potrjuje zaključni
račun zbornice;
6.    
sprejema pravilnik o finančnem poslovanju
zbornice, pravilnik o vzajemni posmrtni pomoči, pravilnik o strokovnem
izpopolnjevanju odvetnikov in odvetniških kandidatov in druge splošne akte
zbornice, razen tistih, ki jih po tem statutu ali po posebnem pooblastilu skupščine
sprejema upravni odbor zbornice;
7.    
odloča o vstopu zbornice v mednarodne
odvetniške organizacije in o izstopu iz njih;
8.    
voli in razrešuje predsednika zbornice in dva
podpredsednika zbornice;
9.    
voli in razrešuje člane nadzornega odbora;
10. 
voli in razrešuje mediatorje za mediacijo pri
zbornici;
11. 
voli in razrešuje disciplinskega tožilca in
njegove namestnike, predsednika in člane disciplinskih komisij I. in II.
stopnje ter člane disciplinskega sodišča izmed odvetnikov in njihove
namestnike;
12. 
voli predstavnike zbornice v volilno telo za
izvolitev člana državnega sveta – predstavnika samostojnih poklicev in določa
kandidata za to funkcijo;
13. 
imenuje in razrešuje člane komisij in odborov,
ki jih ustanovi kot svoja delovna telesa;
14. 
odloča o višini vpisnine, članarine in drugih
prispevkov zbornici in območnim zborom;
15. 
obravnava poročilo o delu upravnega odbora
zbornice in poročilo nadzornega odbora;
16. 
obravnava problematiko dela odvetnikov in druga
vprašanja, ki se nanašajo na opravljanje odvetništva, na skladen razvoj
odvetništva, na položaj in na materialne pogoje odvetnikov, odvetniških
kandidatov in odvetniških pripravnikov;
17. 
obravnava druga vprašanja v okviru nalog
zbornice, določenih z zakonom, s tem statutom in z drugimi splošnimi akti
zbornice.
11. člen
Skupščina se skliče po potrebi, najmanj pa
enkrat letno.
12. člen
Skupščino skliče
upravni odbor zbornice na svojo pobudo ali na zahtevo enega ali več območnih
zborov odvetnikov.
Območni zbor odvetnikov, ki zahteva sklic
skupščine, mora predložiti upravnemu odboru zbornice pisno zahtevo s predlogom
za dnevni red.
Upravni odbor zbornice mora sklicati
skupščino v 30 dneh po prejeti zahtevi. Po preteku tega roka lahko skliče
skupščino predlagatelj.
12.a člen
Skupščina se praviloma izvede z neposredno
navzočimi člani.
V primeru naravne ali druge hujše nesreče,
ob večjih epidemijah ali podobnih večjih izrednih dogodkih (v nadaljnjem
besedilu: izredni dogodki), ko izvedba skupščine z osebno navzočimi člani
predstavlja tveganje za zdravje ali varnost članov in je to nujno zaradi sprejetja
odločitev, s katerimi ni mogoče odlašati, se lahko skliče skupščino na daljavo.
O sklicu in izvedbi skupščine na daljavo
odloča upravni odbor zbornice.
12.b člen
Skupščina na daljavo je skupščina, na
kateri člani in organi skupščine sodelujejo s pomočjo varne
informacijsko-komunikacijske tehnologije, ki omogoča razpravo in javno
glasovanje na daljavo.
Varna informacijsko-komunikacijska
tehnologija iz prejšnjega odstavka omogoča prenos in snemanje slike in zvoka
ali samo zvoka v takšni kvaliteti, da je mogoče brez vsakršnega dvoma ugotoviti
identiteto člana, ki na skupščini sodeluje. Skupščina na daljavo se snema.
Odvetnik, odvetniški kandidat ali
odvetniški pripravnik, ki želi sodelovati na skupščini na daljavo, mora
opraviti prijavo na skupščino pri zbornici najkasneje pet dni pred dnevom
izvedbe skupščine.
Vsak sodelujoči na skupščini na daljavo
mora sam zagotoviti, da je njegova komunikacijska naprava povezana v omrežje,
ki omogoča prenos slike in zvoka ali samo zvoka.
13. člen
Sklic skupščine s predlogom dnevnega reda mora biti poslan članom zbornice najmanj 15 dni pred dnem, določenim
za začetek dela skupščine. Sklicu mora biti priloženo gradivo za delo
skupščine.
14. člen
Skupščina je sklepčna, če je navzoča
najmanj ena tretjina odvetnikov.
Pri ugotavljanju sklepčnosti skupščine na
daljavo se za prisotne štejejo člani, ki na skupščini sodelujejo z uporabo
varne informacijsko-komunikacijske tehnologije in so pravočasno opravili
prijavo na skupščino.
Če po preteku časa, določenega za začetek
dela skupščine ni navzoča ena tretjina odvetnikov, odloži predsednik zbornice
začetek dela skupščine za pol ure. Po preteku tega časa je skupščina sklepčna
ne glede na število navzočih odvetnikov.
15. člen
Skupščina sklepa z večino glasov navzočih
odvetnikov.
Glasovanje je javno, če ni s tem statutom
ali s poslovnikom o delu skupščine drugače določeno.
V primeru izvedbe skupščine na daljavo
poteka javno glasovanje s pomočjo varne informacijsko-komunikacijske
tehnologije.
16. člen
Delo skupščine vodi delovno predsedstvo, ki
ga izvoli skupščina na predlog predsednika zbornice.
Delovno predsedstvo sestavljajo predsednik,
dva člana in zapisnikar.
Do izvolitve delovnega predsedstva vodi
delo skupščine predsednik zbornice.
17. člen
Skupščina s tajnim glasovanjem voli in razrešuje
predsednika in dva podpredsednika, člane nadzornega
odbora, disciplinskega tožilca in njegove namestnike, predsednika in člane
disciplinskih komisij, člane disciplinskega sodišča in njihove namestnike ter
predstavnike zbornice v volilno telo za izvolitev člana državnega sveta –
predstavnika samostojnih poklicev. S tajnim glasovanjem tudi določi kandidata
za člana državnega sveta – predstavnika samostojnih poklicev.
Če skupščine z neposredno navzočimi člani
zaradi izrednega dogodka iz drugega odstavka 12.a člena tega statuta ni mogoče
izvesti, se tajno glasovanje na skupščini na daljavo ne izvede. Mandat organom
in članom iz prejšnjega odstavka se podaljša do izvedbe tajnega glasovanja na
prvi naslednji skupščini z neposredno navzočimi člani.
Upravni odbor zbornice mora sklicati
skupščino z neposredno navzočimi člani v enem mesecu po prenehanju izrednega
dogodka iz drugega odstavka 12.a člena tega statuta.
18. člen
Postopek kandidiranja vodi kandidacijska
komisija, ki jo imenuje upravni odbor, zbornice.
Kandidacijska komisija ima predsednika in
dva člana.
19. člen
Kandidate predlagajo območni zbori
odvetnikov.
Kandidacijska komisija najpozneje v 60 dneh
pred volitvami obvesti območne zbore odvetnikov o začetku kandidacijskega
postopka in jih pozove, naj ji najpozneje v 30 dneh pošljejo predloge
kandidatur.
Kandidacijska komisija sestavi liste
kandidatov na podlagi vseh prejetih predlogov kandidatur.
Na listi kandidatov mora biti najmanj
toliko kandidatov, kolikor jih je treba izvoliti.
20. člen
Volitve vodi volilna komisija, ki jo
imenuje skupščina na predlog delovnega predsedstva.
Volilna komisija ima predsednika in štiri
člane.
21. člen
Glasuje se z glasovnicami.
Če je na listi toliko kandidatov, kolikor
jih je treba izvoliti, se glasuje o listi kot celoti. Glasuje se tako, da se na
glasovnici obkroži beseda "za" ali "proti". Lista je
izglasovana, če se je zanjo izrekla večina članov skupščine, ki so oddali
veljavne glasovnice.
Če je na listi več kandidatov, kot jih je
treba izvoliti, se glasuje o posameznih kandidatih na listi. Glasuje se tako,
da se na glasovnici obkroži zaporedna številka pred imenom in priimkom
kandidata, za katerega se želi glasovati. Glasuje se lahko za največ toliko
kandidatov, kolikor jih je treba izvoliti. Izvoljeni so kandidati, ki so dobili
največ glasov. Če sta zadnja dva kandidata, ki prideta v poštev za izvolitev,
dobila enako število glasov, odloči o izvolitvi med njima žreb.
Glasovnica ni veljavna, če ni izpolnjena,
če je glasovalec glasoval za več kandidatov, kot jih je treba izvoliti, ali če
se iz nje ne da razbrati volje glasovalca.
22. člen
Če članu organa zbornice ali njegovemu
namestniku ali predstavniku zbornice v volilnem telesu za izvolitev člana
državnega sveta – predstavnika samostojnih poklicev predčasno preneha mandat,
se opravijo nadomestne volitve.
Nadomestne volitve se ne opravijo, če je do
izteka mandatne dobe preostalo manj kot šest mesecev, razen če bi bilo brez
izvolitve novega člana ali njegovega namestnika onemogočeno delo organa.
23. člen
Članu organa zbornice, njegovemu namestniku
in predstavniku zbornice v volilnem telesu za izvolitev člana državnega sveta –
predstavnika samostojnih poklicev predčasno preneha mandat:
-      
če se izbriše iz imenika odvetnikov;
-      
če mu opravljanje odvetniškega poklice miruje
ali ga iz opravičenih razlogov dalj časa ne more opravljati;
-      
če odstopi;
-      
če je razrešen.
24. člen
Razrešitev lahko predlagajo predlagatelji
kandidatur.
Tisti, za katerega se predlaga razrešitev,
mora biti obveščen o predlogu za razrešitev in mu mora biti omogočeno, da se
pred odločanjem o razrešitvi izjavi o navedbah v predlogu.
O razrešitvi se glasuje tako, da se na
glasovnici obkroži beseda "za" ali "proti". Razrešitev je
izglasovana, če se je zanjo izrekla večina članov volilnega telesa, ki so oddali veljavne glasovnice.
25. člen
Skupščina podrobneje uredi svoje delo s
poslovnikom.
Upravni odbor zbornice
26. člen
Upravni odbor vodi delo in poslovanje
zbornice. Delo upravnega odbora vodi predsednik zbornice.
27. člen
Upravni odbor sestavljajo predstavniki območnih
zborov. Vsak zbor ima na vsakih začetih 100 članov po
enega predstavnika. Predstavniki območnih zborov so voljeni za dobo treh let.
Območni izbori izvolijo svojega
predstavnika v upravni odbor in predlagajo kandidate za predsednika in dva
podpredsednika Odvetniške zbornice Slovenije najkasneje do konca oktobra
tistega leta, v katerem dotedanjim članom upravnega odbora poteče mandat.
Na istem zboru lahko območni zbori
predlagajo tudi kandidate za predsednika in dva podpredsednika Odvetniške
zbornice Slovenije izmed vseh članov Odvetniške zbornice Slovenije.
Volitve so tajne.
Tako izvoljeni člani upravnega odbora
nastopijo funkcijo z dnem izvolitve predsednika in dveh podpredsednikov
Odvetniške zbornice Slovenije.
Kandidate za predsednika in oba podpredsednika
lahko predlaga tudi upravni odbor.
28. člen
Upravni odbor:
1.    
sklicuje skupščino zbornice in pripravlja
gradivo za skupščino;
2.    
izvršuje sklepe skupščine zbornice;
3.    
določa predloge statuta, kodeksa odvetniške
poklicne etike in drugih splošnih aktov zbornice, ki jih sprejema skupščina
zbornice;
4.    
določa predlog finančnega načrta in sprejema
zaključni račun zbornice;
5.    
vodi finančno poslovanje in upravlja sredstva
zbornice;
6.    
predlaga skupščini zbornice višino vpisnine,
članarine in drugih prispevkov zbornici in območnim zborom, ter višino vzajemne
posmrtne pomoči;
7.    
sklepa pogodbe o zavarovanju odvetnikov pred
odgovornostjo za škodo, ki bi utegnila nastati stranki v zvezi z opravljanjem
odvetniškega poklica, in določa višino odvetnikovega zavarovalnega prispevka zbornici;
8.    
v skladu z odvetniško tarifo odloča o vrednosti
točke in daje pojasnila o uporabi odvetniške tarife;
9.    
odloča v upravnem postopku o vpisih v imenik
odvetnikov, v poseben imenik odvetnikov tujih državljanov, v imenik odvetniških
kandidatov in v imenik odvetniških pripravnikov ter o izbrisih iz teh imenikov;
10. 
sprejema pravilnik o merilih za ugotavljanje
primernosti poslovnih prostorov in opreme, potrebnih za opravljanje
odvetniškega poklica;
11. 
sprejema pravilnik o vodenju imenika
odvetnikov, posebnega imenika odvetnikov tujih državljanov, imenika odvetniških
kandidatov in imenika odvetniških pripravnikov;
12. 
sprejema pravilnik o mediaciji pri zbornici v
individualnih delovnih sporih med delodajalci in zaposlenimi pri odvetniku ali
odvetniški družbi;
13. 
odloča o zahtevi za priznanje statusa odvetnika
specialista;
14. 
daje soglasje k prijavi za vpis odvetniške
družbe v sodni register ter sprejema obvestila o ustanovitvi podružnice
odvetnika ali odvetniške družbe;
15. 
predlaga likvidacijo odvetniške družbe;
16. 
določi začasnega prevzemnika odvetniške
pisarne, če se odvetnik, ki mu opravljanje odvetniškega poklica miruje, ali
odvetnik, ki iz opravičenih razlogov dalj časa ne more opravljati odvetniškega
poklica, sam ne dogovori z drugim odvetnikom za splošno substitucijo ali za začasen
prevzem pisarne;
17. 
določi začasnega prevzemnika odvetniške pisarne
odvetniku, ki mu je med disciplinskim postopkom začasno prepovedano opravljanje
odvetniškega poklica;
18. 
določi prevzemnika odvetniške pisarne umrlega
odvetnika ali odvetnika, ki mu je prenehala pravica do opravljanja odvetniškega
poklica;
19. 
zagotovi pripravniško mesto pri odvetniku ali v
odvetniški družbi odvetniškemu pripravniku, ki si sam ne uspe zagotoviti
pripravniške prakse v odvetniški pisarni;
20. 
imenuje in razrešuje člane komisije za strokovno
izpopolnjevanje ter člane drugih komisij in odborov, ki jih ustanovi kot svoja
delovna telesa;
21. 
imenuje predsednika in člana komisije za
preizkus iz poznavanja zakona, ki ureja odvetništvo, odvetniške tarife in
Kodeksa odvetniške poklicne etike, ter njihove namestnike;
22. 
daje mnenje iz 18. točke 7. člena tega statuta;
23. 
sprejema programe strokovnega izpopolnjevanja
odvetnikov in odvetniških kandidatov;
24. 
obravnava problematiko dela odvetnikov in druga
vprašanja, ki se nanašajo na opravljanje odvetništva, na skladen razvoj
odvetništva, na položaj in na materialne pogoje odvetnikov, odvetniških
kandidatov in odvetniških pripravnikov;
25. 
potrjuje pravila zbora odvetniških kandidatov
in zbora odvetniških pripravnikov;
26. 
predlaga kandidata za člana sodnega sveta iz vrst
odvetnikov;
27. 
Odloča o podelitvi častne diplome o odvetništvu;
28. 
obravnava pritožbe v zvezi z delom odvetnikov,
odvetniških kandidatov in odvetniških pripravnikov in predlaga disciplinskemu
tožilcu uvedbo disciplinskega postopka;
29. 
sprejema pravilnik o organizaciji strokovne
službe zbornice, o sistemizaciji delovnih mest in o delovnih razmerjih delavcev
strokovne službe zbornice;
30. 
imenuje in razrešuje člane uredništva ter
odgovornega urednika strokovno-informativne revije Odvetniške zbornice
Slovenije ODVETNIK, po postopku in na način določen v 92.a členu statuta;
31. 
imenuje glavnega tajnika zbornice;
32. 
odloča o sklenitvi delovnih in pogodbenih
razmerij z delavci strokovne službe zbornice;
33. 
odloča o sklenitvi drugih pogodb; 
34. 
opravlja druge naloge, določene s tem statutom
in z drugimi splošnimi akti zbornice.
29. člen
Seje upravnega odbora sklicuje in vodi
predsednik zbornice.
Seja je sklepčna, če je navzoča večina
članov upravnega odbora.
Upravni odbor sprejema sklepe z večino
glasov navzočih članov.
30. člen
Kadar upravni odbor obravnava vprašanja, ki
se nanašajo, na delo in
položaj odvetniških kandidatov ali odvetniških pripravnikov, predsednik zbornice povabi na sejo predstavnika zbora odvetniških
kandidatov oziroma zbora
odvetniških pripravnikov.
Predsednik zbornice
31. člen
Predsednik zbornice in dva podpredsednika se
izvolijo za dobo treh let.
32. člen
Predsednik zbornice:
1.    
zastopa in predstavlja zbornico;
2.    
izvršuje sklepe skupščine in upravnega odbora
zbornice;
3.    
sprejema prisege odvetnikov pred vpisom v
imenik odvetnikov;
4.    
izdaja izkaznice odvetnikom, odvetniškim
kandidatom in odvetniškim pripravnikom;
5.    
določi odvetnika za zastopanje stranke, ki
zaradi posebnosti svojega primera sama ne more dobiti odvetnika;
6.    
odobrava izplačila denarnih zneskov do
vrednosti v višini 10.000 točk po odvetniški tarifi;
7.    
v nujnih primerih ukrepa v zadevah iz
pristojnosti upravnega odbora zbornice, o čemer je dolžan obvestiti člane
upravnega odbora v 15 dneh;
8.    
opravlja druge naloge, za katere ga pooblasti
upravni odbor;
9.    
opravlja druge naloge v skladu z zakonom, ki
ureja odvetništvo, in tem statutom.
33. člen
Če je predsednik zbornice odsoten ali
zadržan, ga nadomešča eden od podpredsednikov ali kak drug član upravnega
odbora, ki ga določi predsednik.
Nadzorni odbor
34. člen
Nadzorni odbor ima tri člane, ki jih izvoli skupščina zbornice
za tri leta.
Predsednika nadzornega odbora in njegovega
namestnika izvoli nadzorni odbor izmed svojih članov.
35. člen
Nadzorni odbor nadzoruje finančno
poslovanje zbornice.
Nadzorni odbor najmanj dvakrat letno pregleda
finančno poslovanje in premoženjsko stanje zbornice in o tem poroča upravnemu
odboru in skupščini.
Nadzorni odbor pregleda zaključni račun in
sestavi poročilo za skupščino.
Disciplinski tožilec
36. člen
Disciplinskega tožilca in pet njegovih
namestnikov izvoli skupščina zbornice za tri leta.
37. člen
Disciplinski tožilec zahteva uvedbo
disciplinskega postopka in zastopa disciplinsko obtožbo pred disciplinsko
komisijo in disciplinskim sodiščem.
Disciplinski tožilec zavrže prijavo, če iz
same prijave izhaja, da naznanjeno dejanje ni disciplinska kršitev, če je
disciplinski postopek zastaran, če ni mogoče utemeljeno sklepati, da je
odvetnik kršil svojo dolžnost pri opravljanju odvetniškega poklica, ali če gre
za dejanje majhnega pomena in prijavitelju niso nastale škodljive posledice.
Disciplinska komisija I. stopnje
38. člen
Predsednika in petnajst članov disciplinske
komisije prve stopnje izvoli skupščina zbornice za dobo treh let.
Posamezni senat disciplinske komisije prve
stopnje sestavljajo predsednik in dva člana.
Enega člana za senat disciplinske komisije
prve stopnje izbere predsednik disciplinske komisije prve stopnje iz liste
petih članov, ki jih za posamezno komisijo imenuje minister, pristojen za
pravosodje.
39. člen
Disciplinska komisija I. stopnje vodi
postopek in odloča v disciplinskih zadevah zoper odvetnika, odvetniškega
kandidata in odvetniškega pripravnika, razen v zadevah, v katerih je po zakonu
pristojno odločati disciplinsko sodišče.
Disciplinska komisija I. stopnje odloča v
senatu treh članov.
Disciplinska komisija II. stopnje
40. člen
Predsednika in petnajst članov disciplinske
komisije druge stopnje izvoli skupščina zbornice za dobo treh let.
Posamezni senat disciplinske komisije druge
stopnje sestavljajo predsednik in dva člana.
Enega člana za senat disciplinske komisije
druge stopnje izbere predsednik disciplinske komisije druge stopnje iz liste
petih članov, ki jih za posamezno komisijo imenuje minister, pristojen za
pravosodje.
41. člen
Disciplinska komisija II. stopnje odloča o
pritožbah zoper odločbe disciplinske komisije I. stopnje.
Disciplinska komisija II. stopnje odloča v
senatu treh članov.
Disciplinsko sodišče
42. člen
Disciplinsko sodišče sestavljajo dva
sodnika Vrhovnega sodišča Republike Slovenije in trije odvetniki ter njihovi
namestniki.
Tri člane disciplinskega sodišča in njihove
namestnike izmed odvetnikov izvoli skupščina zbornice za dve leti.
43. člen
Disciplinsko sodišče odloča o zadevah
zaradi kršitev dolžnosti pri opravljanju odvetniškega poklica in kršitev dolžnosti
vestnega opravljanja dela in prakse v odvetniški pisarni, zaradi katerih je
mogoče odvzeti pravico opravljati odvetniški poklic, delo oziroma prakso v
odvetniški pisarni.
Disciplinsko sodišče odloča v senatu petih
članov. Predsednik senata je sodnik.
Območni zbori odvetnikov
44. člen
Območni zbori odvetnikov se oblikujejo za
območja sodnih okrožij:
-      
Celjski območni zbor odvetnikov za območje
sodnega okrožja Celje,
-      
Koprski območni zbor odvetnikov za območje
sodnega okrožja Koper,
-      
Gorenjski območni zbor odvetnikov za območje
sodnega okrožja Kranj,
-      
Krški območni zbor odvetnikov za območje
sodnega okrožja Krško,
-      
Ljubljanski območni zbor odvetnikov za območje
sodnega okrožja Ljubljana,
-      
Mariborski območni zbor odvetnikov za območje.
sodnega okrožja Maribor,
-      
Pomurski območni zbor odvetnikov za območje
sodnega okrožja Murska Sobota,
-      
Novogoriški območni zbor odvetnikov za območje
sodnega okrožja Nova Gorica,
-      
Dolenjski območni zbor odvetnikov za območje
sodnega okrožja Novo mesto,
-      
Ptujski območni zbor odvetnikov za območje
sodnega okrožja Ptuj,
-      
Slovenjegraški območni zbor odvetnikov za
območje sodnega okrožja Slovenj Gradec.
45. člen
Območni zbor odvetnikov sestavljajo
odvetniki z območja zbora ter odvetniški kandidati in odvetniški pripravniki,
ki delajo pri njih.
Članstvo v območnem zboru odvetnikov je
obvezno.
Odvetniški kandidati in odvetniški
pripravniki sodelujejo pri delu območnega zbora odvetnikov brez
pravice-glasovanja.
46. člen
Območni zbor odvetnikov:
1.    
sprejema pravila o svoji organizaciji in delu;
2.    
voli in razrešuje predsednika in člane
izvršilnega odbora zbora ter člana oziroma člane upravnega odbora;
3.    
predlaga kandidate za člane organov zbornice,
kandidate za člane mediacije pri zbornici, kandidate za predstavnike zbornice v
volilno telo za izvolitev člana državnega sveta – predstavnika samostojnih
poklicev in kandidata zbornice za izvolitev na to funkcijo ter kandidata za
člana sodnega sveta iz vrst odvetnikov; 
4.    
obravnava problematiko dela odvetnikov in druga
vprašanja, ki se nanašajo na opravljanje odvetništva, na skladen razvoj
odvetništva, na položaj in na materialne pogoje odvetnikov, odvetniških
kandidatov in odvetniških pripravnikov na območju zbora, obvešča o teh
vprašanjih upravni odbor in skupščino zbornice ter jima daje predloge in pobude
za reševanje teh vprašanj;
5.    
obravnava gradiva za skupščino zbornice;
6.    
sodeluje pri izvajanju programov zbornice za
izpopolnjevanje strokovne izobrazbe odvetnikov in odvetniških kandidatov in
organizira strokovno izpopolnjevanje svojih članov;
7.    
daje v postopku za vpis v imenik odvetnikov,
odvetniških kandidatov ali odvetniških pripravnikov mnenje o tem, ali je
predlagatelj, ki živi in dela na območju zbora, vreden zaupanja za opravljanje
odvetniškega poklica;
8.    
daje v postopku za vpis v imenik odvetnikov
mnenje o tem, ali ima predlagatelj, ki želi opravljati odvetniški poklic na
območju zbora, primerne prostore in opremo, ki so potrebni za opravljanje
odvetniškega poklica;
9.    
obravnava pritožbe v zvezi z delom odvetnikov,
odvetniških kandidatov in odvetniških pripravnikov in predlaga disciplinskemu
tožilcu uvedbo disciplinskega postopka;
10. 
določa prispevek za stroške dela zbora in ga
tudi zbira;
11. 
določa in sporoča pristojnemu sodišču razpored
odvetnikov na svojem območju, po katerem opravljajo dolžnost predstavnika
zbornice pri. preiskavi odvetniške pisarne;
12. 
imenuje komisijo za uničenje spisov;
13. 
opravlja druge naloge, ki jih določi s svojimi
pravili v okviru nalog zbornice.
Mnenje iz 7. točke prejšnjega odstavka, ki
je pisno, tajno in obrazloženo, sprejme izvršilni odbor območnega zbora.
3. Zbor odvetniških kandidatov in zbor
odvetniških pripravnikov
47. člen
Pri zbornici se oblikuje
zbor odvetniških kandidatov in zbor odvetniških pripravnikov;
Zbor odvetniških kandidatov sestavljajo vsi
odvetniški kandidati, ki so vpisani v imenik odvetniških kandidatov, zbor
odvetniških pripravnikov pa vsi odvetniški pripravniki, ki so vpisani v imenik
odvetniških pripravnikov.
48. člen
Zbora obravnavata vprašanja, ki se tičejo
dela in položaja odvetniških kandidatov, oziroma vprašanja, ki se tičejo
opravljanja odvetniške pripravniške prakse in položaja odvetniških
pripravnikov, ter dajeta upravnemu odboru in skupščini zbornice predloge in
pobude za urejanje teh vprašanj.
49. člen
Vsak zbor ima predsednika, lahko pa tudi
izvršilni odbor.
Zbora sprejmeta pravila o svojem delu, ki
jih potrdi upravni odbor zbornice.
4. Glavni tajnik in strokovna služba
zbornice
50. člen
Glavni tajnik zbornice vodi strokovno
službo zbornice, skrbi za pripravo gradiva za delo upravnega odbora in
skupščine zbornice in za koordinacijo dela organov zbornice.
51. člen
Glavnega tajnika imenuje in razrešuje
upravni odbor zbornice.
Glavni tajnik zbornice se imenuje za
nedoločen čas.
52. člen
Za glavnega tajnika je lahko imenovan, kdor
ima štiri leta praktičnih izkušenj kot univerzitetni diplomirani pravnik, od
tega najmanj eno leto po opravljenem pravniškem državnem izpitu pri odvetniku
ali odvetniški družbi, v rednem delovnem razmerju, sklenjenim s pogodbo o
zaposlitvi s polnim delovnim časom.
Glavni tajnik zbornice je lahko pri
zbornici v delovnem ali pogodbenem razmerju.
53. člen
Organizacijo strokovne službe zbornice,
sistemizacijo delovnih mest in delovna razmerja delavcev v strokovni službi
zbornice ureja pravilnik, ki ga sprejme upravni odbor zbornice.
Delovna razmerja delavcev v strokovni
službi zbornice se urejajo v skladu s splošno kolektivno pogodbo za negospodarstvo.
O sklenitvi delovnih in pogodbenih razmerij
z delavci strokovne službe zbornice odloča upravni odbor zbornice:
IV. SREDSTVA ZA DELO IN FINANČNO POSLOVANJE ZBORNICE
54. člen
Prihodki zbornice so:
-      
vpisnine odvetnikov, odvetniških kandidatov in
odvetniških pripravnikov;
-      
članarine in drugi prispevki odvetnikov,
odvetniških kandidatov in odvetniških pripravnikov;
-      
denarne kazni, izrečene v disciplinskem
postopku zoper odvetnike in odvetniške kandidate;
-      
darila in. volila;
-      
obresti in drugi prihodki.
55. člen
Finančno poslovanje zbornice ureja
pravilnik o finančnem poslovanju zbornice, ki ga sprejme skupščina zbornice.
V. POSTOPEK VPISA IN IZBRISA IZ IMENIKA ODVETNIKOV
55.a člen
Za vodenje upravnega postopka do izdaje
odločbe upravni odbor zbornice pooblasti osebo, zaposleno v zbornici, ki
izpolnjuje za vodenje postopka predpisane pogoje.
56. člen
Kdor želi opravljati odvetniški poklic ali
delo v odvetniški pisarni kot odvetniški kandidat ali odvetniško pripravniško
prakso, vloži pri upravnem odboru zbornice predlog za vpis v imenik odvetnikov,
odvetniških kandidatov ali odvetniških pripravnikov.
Predlogu mora priložiti dokazila o
izpolnjevanju z zakonom določenih pogojev in življenjepis.
Aktivno znanje slovenskega jezika
predlagatelj dokazuje z diplomo pravne fakultete, pridobljene v Republiki
Sloveniji, z zaključnim spričevalom srednje šole s slovenskim učnim jezikom ali
s spričevalom javnega izobraževalnega zavoda, da aktivno obvlada slovenski
jezik.
57. člen
Upravni odbor zbornice pred odločitvijo o
predlogu za vpis v imenik odvetnikov, odvetniških kandidatov ali odvetniških
pripravnikov zahteva od izvršilnega odbora območnega zbora
odvetnikov, na katerega območju predlagatelj živi in dela, mnenje o tem, ali je
predlagatelj vreden zaupanja za opravljanje odvetniškega poklica.
58. člen
Upravni odbor zbornice pred odločitvijo o
predlogu za vpis v imenik odvetnikov zahteva od območnega zbora odvetnikov, na
katerega območju želi predlagatelj opravljati odvetniški poklic, mnenje o tem,
ali ima predlagatelj poslovni prostor in opremo, ki sta potrebna in primerna za
opravljanje odvetniškega poklica v skladu s pravilnikom o merilih za
ugotavljanje primernosti poslovnih prostorov in opreme, potrebnih za
opravljanje odvetniškega poklica.
Pregled poslovnih prostorov in opreme, ki
so potrebni in primerni za opravljanje odvetniškega poklica, v skladu s
prejšnjim odstavkom opravi komisija, ki jo za svoje območje izvoli območni zbor
odvetnikov v skladu s svojimi pravili.
59. člen
Mnenje iz prejšnjega člena da pristojni
območni zbor odvetnikov tudi v primeru, kadar odvetnik namerava preseliti sedež
odvetniške pisarne, in na zahtevo upravnega odbora
zbornice v primeru, ko je mogoče utemeljeno sklepati, da odvetnik nima na
razpolago poslovnih prostorov in opreme, potrebne in primerne za opravljanje
odvetniškega poklica.
59.a člen
Pobudo za uvedbo postopka o izbrisu
odvetnika iz imenika odvetnikov lahko poda pristojni območni zbor odvetnikov,
disciplinski organ, komisija za etična vprašanja in častno razsodišče zbornice.
Upravni odbor zbornice lahko začne postopek
izbrisa odvetnika iz imenika odvetnikov tudi na lastno pobudo. 
Disciplinski postopek, ki je v teku zoper
odvetnika, ni ovira za uvedbo, tek in zaključek upravnega postopka za izbris
odvetnika iz imenika odvetnikov.
59.b člen
Pogoj za izbris odvetnika iz imenika
odvetnikov v primeru, ko odvetnik več kot eno leto brez opravičenega razloga ne
opravlja odvetniškega poklica, je izpolnjen: 
-      
če odvetnik več kot eno leto v svojih poslovnih
prostorih ali na kakšen drug način ni dostopen svojim strankam ali če stranke
ali sodišče z njim ne morejo vzpostaviti običajne redne komunikacije, ali 
-      
če zbornica več kot eno leto z odvetnikom ni
mogla vzpostaviti običajne redne komunikacije (npr. če odvetnik ne dviga
poštnih pošiljk, ni dosegljiv na telefon, fax, elektronsko pošto ipd.), ali 
-      
če se odvetnik več kot eno leto kljub vsaj
dvema pisnima pozivoma zbornice ne odzove in ne izpolni kakšnih utemeljenih
nedenarnih zahtev zbornice, ali 
-      
če odvetnik več kot eno leto na banki nima
odprtega transakcijskega ali fiduciarnega računa, ali 
-      
v drugih primerih, ki kažejo na to, da odvetnik
svojega poklica ne opravlja več. 
Pred izdajo odločbe o izbrisu iz imenika
odvetnikov na podlagi prejšnjega odstavka poda mnenje pristojni območni zbor
odvetnikov.
59.c člen
Pogoj za izbris odvetnika iz imenika
odvetnikov v primeru, ko odvetnik nima opreme in prostorov, potrebnih in
primernih za opravljanje odvetniškega poklica, je izpolnjen: 
-      
če odvetnik več kot šest mesecev nima na
razpolago opreme in prostorov, ki so potrebni in primerni za opravljanje
odvetniškega poklica, ali 
-      
če odvetnik zbornici kljub pisni zahtevi v roku
treh mesecev ne predloži zapisnika pristojne komisije zbornice, v katerem se
potrjuje, da oprema in poslovni prostori, ki jih uporablja, izpolnjujejo
pogoje, določene v pravilniku, ki ureja merila in postopek za ugotavljanje
primernosti poslovnih prostorov in opreme, potrebne za opravljanje odvetniškega
poklica, ali 
-      
v drugih primerih, ki kažejo na to, da odvetnik
za opravljanje odvetniškega poklica nima primerne opreme in prostorov. 
Pred izdajo odločbe o izbrisu iz imenika
odvetnikov na podlagi prejšnjega odstavka poda mnenje pristojni območni zbor odvetnikov.
59.ca člen
V postopku izbrisa odvetnika iz imenika
odvetnikov iz razloga, ko odvetnik ni več vreden zaupanja za opravljanje
odvetniškega poklica, se utemeljeno sklepa, da odvetnik odvetniškega poklica ne
opravlja vestno in pošteno zlasti: 
-      
če je odvetnik v obdobju zadnjih osmih let
storil najmanj pet hujših disciplinskih kršitev, ali če je storil štiri hujše
in dve lažji disciplinski kršitvi, ali tri hujše in štiri lažje disciplinske
kršitve, ali 
-      
če odvetnik v obdobju zadnjih štirih let ni
prostovoljno izpolnil najmanj dveh odločb disciplinskih organov zbornice,
čeprav je v tem razdobju prejel vsaj dva pisna opomina zbornice z opozorilom na
izbris iz imenika odvetnikov, ali 
-      
če odvetnik kljub prejemu vsaj dveh pisnih
opominov zbornice z opozorilom na izbris iz imenika odvetnikov ni poravnal
zapadlih obveznosti zbornici (članarina, denarne kazni, zavarovalnina, zamudne
obresti in druge obveznosti odvetnika do zbornice) v višini več kot 2.000
eurov, ali 
-      
če je zoper odvetnika začet stečajni postopek. 
Pred izdajo odločbe o izbrisu iz imenika
odvetnikov na podlagi prejšnjega odstavka poda mnenje pristojni območni zbor
odvetnikov.
59.č člen
V postopku izbrisa iz imenika odvetnikov se
poleg razlogov za izbris odvetnika iz imenika upošteva tudi teža kršitev in
njene posledice, stopnja odgovornosti, predhodno ravnanje odvetnika, morebitni
predhodno uvedeni in ustavljeni postopki izbrisa odvetnika iz imenika,
odvetnikova pripravljenost, da se posledice, ki so razlog za izbris po tem
statutu, čim prej odpravijo, in druge okoliščine primera.
59.d člen
Odvetnika se na podlagi odločbe o izbrisu
iz imenika odvetnikov izbriše potem, ko odločba postane pravnomočna.
VI. PRAVICE IN DOLŽNOSTI ČLANOV ZBORNICE
60. člen
Člani zbornice imajo pravice in dolžnosti,
ki jih določa zakon, ta statut in drugi splošni akti zbornice.
61. člen
Odvetniki imajo pravico in dolžnost
sodelovati pri delu skupščine zbornice in območnega zbora odvetnikov.
Odvetniki imajo pravico voliti in biti voljeni
v organe zbornice in v volilno telo za izvolitev člana državnega sveta –
predstavnika samostojnih poklicev ter pravico določati kandidata in kandidirati
za člana državnega sveta – predstavnika samostojnih poklicev.
Za delo v organih zbornice se lahko določi
nadomestilo oziroma nagrada. Obseg in višino nadomestila oziroma nagrade določi
skupščina.
62. člen
Odvetniški kandidati in odvetniški
pripravniki imajo pravico sodelovati pri delu organov zbornice in pri delu
območnega zbora odvetnikov na način, določen s tem statutom.
Odvetniški kandidati in odvetniški
pripravniki imajo pravico in dolžnost sodelovati pri delu zbora odvetniških
kandidatov oziroma zbora odvetniških pripravnikov.
Odvetniški kandidati in odvetniški
pripravniki imajo pravico voliti in biti voljeni v organe zbora odvetniških
kandidatov oziroma zbora odvetniških pripravnikov.
63. člen
Kandidati za vpis v imenik odvetnikov so
pred vpisom v imenik odvetnikov dolžni plačati vpisnino v višini 3.000 EUR.
Znesek vpisnine 3.000 EUR se zniža za znesek, ki ga je posameznik že plačal ob
vpisu v imenik odvetniških pripravnikov in imenik odvetniških kandidatov. Če
posameznik, ki ni več odvetnik, želi ponovno opravljati odvetniški poklic, mu
ob vpisu v imenik odvetnikov vpisnine ni treba plačati ponovno. 
Kandidati za vpis v imenik odvetniških
pripravnikov in kandidati za vpis v imenik odvetniških kandidatov so pred
vpisom v imenik odvetniških kandidatov ali odvetniških pripravnikov dolžni
plačati vpisnino, ki jo določi skupščina zbornice. 
Člani zbornice so dolžni plačevati zbornici
članarino in druge prispevke, ki jih določi skupščina zbornice. Člani območnega
zbora odvetnikov so dolžni plačevati prispevek za delo območnega zbora, ki ga
določi skupščina odvetniške zbornice. 
Vpisnine, članarine in prispevke zbira
zbornica. 
Zbrana sredstva iz prejšnjega odstavka
nakazuje zbornica posameznemu območnemu zboru iz 44. člena tega statuta ob
zaključku četrtletja v znesku, ki predstavlja seštevek plačanih prispevkov
članov tega območnega zbora.
64. člen
Odvetniki in odvetniški kandidati imajo
pravico in dolžnost, da se stalno strokovno izpopolnjujejo.
Upravni odbor zbornice v skladu s
pravilnikom o strokovnem izpopolnjevanju odvetnikov in odvetniških kandidatov
na predlog komisije za strokovno izpopolnjevanje sprejema programe strokovnega
izpopolnjevanja odvetnikov in odvetniških kandidatov.
V finančnem načrtu zbornice se zagotovijo
sredstva za izvajanje programov strokovnega izpopolnjevanja.
Komisijo za strokovno izpopolnjevanje
imenuje upravni odbor zbornice. Komisija pripravlja predloge programov
strokovnega izpopolnjevanja, skrbi za izvajanje sprejetih programov, preverja
učinkovitost oblik in načinov strokovnega izpopolnjevanja in skrbi za
sodelovanje s pravosodnimi in drugimi organi pri pripravljanju in izvajanju
programov strokovnega izpopolnjevanja.
65. člen
Odvetnik, ki ga določi predsednik zbornice,
je dolžan prevzeti pravno zastopstvo stranke, ki zaradi posebnosti svojega
primera sama ne more dobiti odvetnika za pravno pomoč.
Odvetnik lahko predlaga, da ga predsednik
zbornice iz opravičenih razlogov razreši tega pravnega zastopstva.
65.a člen
Odvetnik ali odvetniška družba sta dolžna
vse prejemke, ki jih prejmeta za račun stranke, hraniti na fiduciarnem računu.
66. člen
Odvetnik, ki po preteku z zakonom določenega
roka, v katerem je dolžan hraniti spise, namerava uničiti spise, mora o tem
obvestiti območni zbor odvetnikov, ki imenuje komisijo za uničenje spisov.
Komisija preveri, ali je pretekel rok, ki
je določen za hranjenje spisov, in sestavi o tem zapisnik. Sestavni del
zapisnika je seznam spisov, ki se uničijo.
Spisi se uničijo tako, da se oddajo v
industrijsko predelavo.
67. člen
Odvetnik, ki želi preseliti sedež svoje
pisarne, mora o tem obvestiti upravni odbor zbornice najpozneje 30 dni pred
nameravano preselitvijo in mu predložiti mnenje pristojnega območnega zbora
odvetnikov o primernosti poslovnega prostora in opreme.
68. člen
Če odvetniški kandidat zamenja odvetniško
pisarno, mora o tem obvestiti upravni odbor zbornice v 8 dneh po prenehanju dela
v prejšnji odvetniški pisarni in priložiti izjavo odvetnika ali odvetniške
družbe, kjer bo nadaljeval delo, oziroma pogodbo o zaposlitvi.
69. člen
Odvetniki in odvetniške družbe morajo
tekoče obveščati upravni odbor zbornice o prostih pripravniških mestih v svojih
odvetniških pisarnah.
Če si odvetniški pripravnik sam ne uspe
zagotoviti opravljanja prakse v odvetniški pisarni, ima pravico zahtevati, naj
mu upravni odbor zbornice zagotovi pripravniško mesto pri odvetniku ali
odvetniški družbi.
V primeru iz prejšnjega odstavka upravni
odbor zbornice zagotovi odvetniškemu pripravniku pripravniško mesto najkasneje
v treh mesecih od pravnomočnosti odločbe o vpisu v imenik odvetniških
pripravnikov.
Če odvetniški pripravnik zamenja odvetniško
pisarno, mora o tem obvestiti upravni odbor zbornice v 8 dneh po prenehanju
pripravniške prakse v prejšnji odvetniški pisarni in priložiti izjavo odvetnika
ali odvetniške družbe, kjer bo nadaljeval pripravniško prakso.
70. člen
Odvetnik, ki je izvoljen ali imenovan na
državno funkcijo, ki zahteva poklicno opravljanje, in odvetnik, ki iz
opravičenih razlogov dalj časa ne bo mogel opravljati odvetniškega poklica,
mora do nastopa državne funkcije oziroma v 8 dneh
potem, ko so nastali razlogi, zaradi katerih dalj časa ne bo mogel opravljati
odvetniškega poklica, o tem obvestiti upravni odbor zbornice in mu sporočiti
začasnega namestnika oziroma začasnega prevzemnika odvetniške pisarne, ki ga je
določil.
Če odvetnik ni sam določil začasnega
namestnika oziroma začasnega prevzemnika odvetniške pisarne, upravni odbor
zbornice določi začasnega prevzemnika njegove pisarne v 8 dneh po prejemu
obvestila iz prejšnjega odstavka.
71. člen
Odvetniku, ki mu je disciplinsko sodišče
med disciplinskim postopkom izreklo začasno prepoved opravljanja odvetniškega
poklica, določi upravni odbor zbornice začasnega prevzemnika odvetniške pisarne
najkasneje v 8 dneh po izdaji odločbe o začasni prepovedi opravljanja
odvetniškega poklica, če si odvetnik sam ni določil začasnega namestnika.
Odvetnik, ki mu je začasno prepovedano
opravljanje odvetniškega poklica, lahko predlaga začasnega namestnika.
Med začasno prepovedjo opravljanja
odvetniškega poklica odvetnik ne more sodelovati pri delu organov zbornice in
pri delu območnega zbora odvetnikov.
72. člen
Začasni namestnik odvetnika in začasni
prevzemnik odvetniške pisarne dela za račun odvetnika, ki ga nadomešča, in ima
pravico do nagrade za svoje delo.
Začasni namestnik odvetnika in začasni
prevzemnik odvetniške pisarne mora odvetniku, ki ga je nadomeščal, predložiti
poročilo o svojem delu in obračun.
73. člen
Če odvetnik umre ali mu preneha pravica opravljanja
odvetniškega poklica, se določi prevzemnik njegove pisarne z odločbo o izbrisu
iz imenika odvetnikov.
Prevzemnik odvetniške pisarne je dolžan čimprej,
najpozneje pa v roku 60 dni obvestiti stranke o prenehanju opravljanja
odvetniškega poklica njihovega bivšega zastopnika in jim dati na razpolago
spise v njihovih zadevah z opozorilom, da posle, ki jih je vodil njihov bivši
zastopnik, lahko same nadaljujejo ali pooblastijo drugega odvetnika.
Prevzemnik odvetniške pisarne je dolžan in
upravičen, da do izjave stranke zastopa njeno korist tudi brez posebnega
pooblastila.
74. člen
Če odvetniku preneha pravica opravljanja
odvetniškega poklica, ker se ji je odrekel, ima pravico predlagati prevzemnika
svoje pisarne.
Če odvetnik umre ali če mu preneha pravica
opravljanja odvetniškega poklica zaradi izgube poslovne sposobnosti, ima njegov
zakonec ali oseba, s katero živi oziroma je živel v zunajzakonski skupnosti, če
te ni, pa njegovi dediči, pravico predlagati prevzemnika pisarne..
75. člen
Prevzemnik odvetniške pisarne dela za svoj
račun. Plačila in stroške za opravila, ki jih je izvršil v zastopstvu prevzetih
strank, obračunava neposredno s strankami, pri čemer je dolžan obračunati tudi
plačila in stroške za delo bivšega zastopnika.
76. člen
Stroški likvidacije bremenijo dohodke
pisarne.
Prevzemnik odvetniške pisarne mora po
končani likvidaciji izdelati obračun ter izkazani dohodek v gotovini oziroma
preostale neporavnane terjatve in dokazilne listine o teh terjatvah izročiti
bivšemu odvetniku oziroma njegovim dedičem.
Prevzemnik odvetniške pisarne lahko z
bivšim odvetnikom oziroma dedičem umrlega odvetnika pogodbeno uredi materialna
vprašanja v zvezi z likvidacijo. Pogodbo o tem je dolžan predložiti upravnemu
odboru zbornice na vpogled.
Prevzemnik odvetniške pisarne je dolžan o
svojem delu poročati upravnemu odboru zbornice.
VI.a MEDIACIJA V INDIVIDUALNIH DELOVNIH SPORIH MED
DELODAJALCI IN ZAPOSLENIMI PRI ODVETNIKU ALI ODVETNIŠKI DRUŽBI
76.a člen
Pri zbornici se ustanovi služba za
mediacijo za reševanje sporov med pogodbenikoma iz pogodbe o zaposlitvi – med
odvetnikom oziroma odvetniško družbo kot delodajalcem in zaposlenimi pri
odvetniku ali odvetniški družbi.
Mediacija je prostovoljen, zunajsoden in
neformalen postopek mirnega reševanja sporov iz prejšnjega odstavka, v katerem
mediator udeležencema (mediantoma) pomaga doseči sporazum, ki spor razrešuje.
76.b člen
Mediatorji se imenujejo iz liste
mediatorjev, ki jih izmed odvetnikov izvoli skupščina zbornice za dobo šestih
let, in so lahko ponovno izvoljeni.
76.c člen
Spore iz 76.a člena rešuje mediator, ki sta
ga soglasno izbrali stranki – pogodbenika pogodbe o zaposlitvi iz liste
mediatorjev zbornice.
Če v roku treh dni od nastopa spora iz 76.a
člena ni sporazuma iz prejšnjega odstavka, določi mediatorja predsednik
zbornice na predlog stranke v roku treh delovnih dni.
76.č člen
Mediacija se opravi na največ dveh
srečanjih.
Če stranki na drugem srečanju, ki se mora
razpisati najkasneje 5 delovnih dni od prvega srečanja, ne dosežeta dogovora,
se postopek mediacije zaključi.
76.d člen
Postopek mediacije se odvija po načelih
zaupnosti postopka in tajnosti, ekonomičnosti in učinkovitosti postopka,
nepristranskosti mediatorja, ustnosti in zakonitosti.
Mediator in stranke ohranjajo zaupnost vseh
informacij, ki izhajajo iz mediacije ali so v zvezi z njo ter podpišejo izjavo
o zaupnosti. Mediator informacij, ki jih je pridobil od enega medianta, ne sme
posredovati naprej brez njegovega soglasja, razen če ga k temu zavezujejo
predpisi.
Mediator svoja ravnanja v postopku opravi
hitro ter pazi, da ne prihaja do nepotrebnih zastojev.
Mediator ne prevzame primera, če obstajajo
okoliščine, ki bi lahko vplivale na njegovo nepristranskost.
Postopek mediacije poteka ustno.
Mediator mora ves čas paziti, da stranki
nimata namena skleniti kakšnega dogovora, ki bi bil v nasprotju s prisilnimi
normami in moralo.
76.e člen
Če se stranki sporazumeta, se postopek
lahko konča s pisnim sporazumom oziroma poravnavo v obliki neposredno
izvršljivega notarskega zapisa, poravnave pred sodiščem ali arbitražne odločbe
na podlagi poravnave.
76.f člen
Podrobnejša pravila postopka mediacije
določi Upravni odbor zbornice s pravilnikom.
VII. DISCIPLINSKA ODGOVORNOST ODVETNIKOV, ODVETNIŠKIH
KANDIDATOV IN ODVETNIŠKIH PRIPRAVNIKOV
Disciplinske kršitve
77. člen
Dejanja, ki pomenijo odvetnikovo kršitev
dolžnosti pri opravljanju odvetniškega poklica, se delijo na lažje in hujše
kršitve.
77.a člen
Dejanja, ki pomenijo lažjo odvetnikovo
kršitev dolžnosti pri opravljanju odvetniškega poklica so:
1.    
zadržanje strankinih listin, spisov v izvirniku
ali prepisu po prenehanju pooblastilnega razmerja s stranko, če stranka zahteva
njihovo izročitev;
2.    
neizročitev stranki na njeno zahtevo in stroške
izdelanih prepisov, osnutkov pisanj in drugih listin pridobljenih v času
pooblastilnega razmerja ali neopravičena odklonitev izdelave prepisov listin;
3.    
neizstavitev stranki obračuna prejetih in
izplačanih denarnih sredstev ali nevestno vodenje finančnega poslovanja za
stranko;
4.    
nevestno zastopanje stranke, ki pomeni kršitev
razmerja med odvetnikom in stranko, ali po uradni dolžnosti postavljenim
zagovornikom in obdolžencem;
5.    
opustitev obvestila zbornici o preselitvi
sedeža odvetniške pisarne;
6.    
neopravičena odklonitev dolžnosti biti kot
predstavnik zbornice navzoč pri preiskavi odvetniške pisarne;
7.    
neprimerno ali žaljivo obnašanje ali izražanje
pri opravljanju odvetniškega poklica;
8.    
opustitev nošenja službenega oblačila pri
opravljanju odvetniškega poklica;
9.    
vzpostavitev stika s stranko, o kateri ve, da
jo zastopa drug odvetnik, brez njegovega privoljenja;
10. 
opustitev obvestila odvetniku nasprotne
stranke, da se je nanj obrnila nasprotna stranka in o svojem odgovoru stranki;
11. 
opustitev plačila izdatkov in nagrade odvetniku
za nadomeščanje v skladu z 28. pravilom kodeksa odvetniške poklice etike;
12. 
odpoved nadaljnjega zastopanja stranke v
neprimernem času ali v okoliščinah, ko bi bilo to za stranko škodljivo;
13. 
prevzem zastopanja stranke v času, ko zastopa
svojo stranko v sporu z njo, ne da bi jo predhodno seznanil o prevzemu
zastopanja;
14. 
smešenje, zaničevanje, zmerjanje nasprotne
stranke ali grožnje, vse v nasprotju s 55. pravilom kodeksa odvetniške poklicne
etike.
77.b člen
Hujše odvetnikove kršitve dolžnosti pri opravljanju
odvetniškega poklica so:
1.    
kršitev dolžnosti varovanja poklicne tajnosti;
2.    
neopravičena odklonitev zagovora ali zastopanje
stranke, kadar ga za zagovornika ali pooblaščenca stranke v skladu z zakonom
postavi sodišče ali v skladu s statutom pristojni organ zbornice;
3.    
kadar vedoma prevzame zastopanje stranke, pa bi
moral po zakonu odkloniti zastopanje;
4.    
neizročitev stranki dokazil o prometu
strankinih denarnih sredstev s katerim upravlja ali je upravljal odvetnik, če
stranka to zahteva;
5.    
zaračunavanje stranki višjega plačila za delo
kot mu gre po odvetniški tarifi ali zakonu o odvetništvu brez predhodnega
pisnega dogovora;
6.    
neopravičeno zadrževanje denarnih sredstev, ki
jih je prejel za stranko;
7.    
ukvarjanje s posli in aktivnostmi v nasprotju z
12. pravilom Kodeksa odvetniške poklicne etike;
8.    
nezmožnost izplačila denarnih sredstev,
prejetih za stranko;
9.    
omogočanje odvetniškemu pripravniku navidezno
opravljanje pripravniške prakse;
10. 
opravljanje odvetniškega poklica med začasno
prepovedjo opravljanja odvetniškega poklica ali opravljanje del, ki pomenijo
izigravanje ukrepa;
11. 
nevestno opravljanje dolžnosti začasnega
namestnika ali prevzemnika odvetniške pisarne, ki ima za posledico povzročitev
škode odvetniku, ki ga nadomešča ali bivšemu odvetniku oziroma njegovim dedičem;
12. 
podpiranje ali povezovanje z osebo ali
dejavnostjo, ki se za plačilo ukvarjajo z nudenjem pravne pomoči, pa ne
delujejo v skladu z zakonom o odvetništvu (podpiranje zakotnega pisaštva);
13. 
kršitev delovno-pravne zakonodaje ali pogodbe o
zaposlitvi, ki ima za posledico povzročitev škode osebi, ki je pri njem ali
odvetniški družbi zaposlena ali opravlja prakso odvetniškega pripravnika ali
delo odvetniškega kandidata;
14. 
storitev naklepnega kaznivega dejanja, za
katerega je predpisana kazen zapora več kot šest mesecev;
15. 
če vedoma, v nasprotju z 29. pravilom kodeksa
odvetniške poklicne etike, prevzame drugemu odvetniku zastopanje njegove
stranke;
16. 
zastopanje katere od strank, če je odvetnik
obravnaval pravni posel za dve ali več strank v sporu o pravnem poslu med
njimi;
17. 
zastopanje družbe, katere ustanovitelj, član
ali družbenik je, v nasprotju z 49. pravilom Kodeksa odvetniške poklicne etike;
18. 
neposredno ali posredno reklamiranje odvetniško
dejavnosti v nasprotju s 23. pravilom kodeksa odvetniške poklicne etike;
19. 
iskanje in pridobivanje stranke na odvetniku
neprimeren način v nasprotju s 24. pravilom kodeksa odvetniške poklicne etike;
20. 
sodelovanje z gospodarskimi družbami, ki
reklamirajo opravljanje dejavnosti pravnega svetovanja;
21. 
neplačilo članarine ali drugih prispevkov
zbornici šest mesecev po zapadlosti;
22. 
neplačilo zavarovalnega prispevka zbornici;
23. 
neizpolnitev ali kršitev obveznosti, naloženih
s pravnomočno disciplinsko odločbo;
24. 
neizpolnjevanje obveznosti iz naslova vzajemne
pomoči.
78. člen
Dejanja, ki pomenijo kršitev dolžnosti pri
opravljanju dela in prakse v odvetniški pisarni, stori pa jih lahko odvetniški
kandidat ali odvetniški pripravnik, se delijo na lažje in hujše.
Določbe 77.a in 77.b člena tega statuta se
smiselno uporabljajo tudi za odvetniškega kandidata in odvetniškega
pripravnika.
78.a člen
(črtan)
78.b člen
(črtan)
79. člen
Disciplinski ukrepi so:
-      
opomin,
-      
ukor,
-      
denarna kazen,
-      
odvzem pravice opravljati odvetniški poklic
oziroma delo ali prakso v odvetniški pisarni.
Ob izreku disciplinskega ukrepa se disciplinskemu
obdolžencu lahko naloži izpolnitev določene obveznosti, prenehanje s kršitvijo
ali odprava posledic kršitve.
80. člen
Denarna kazen se sme izreči kot
disciplinski ukrep v disciplinskem postopku proti odvetnikom in odvetniškim
kandidatom, in sicer najmanj v višini 500 EUR in največ v višini 5000 EUR.
Če se kot disciplinski ukrep izreče denarna
kazen, se določi tudi rok plačila, ki ne sme biti krajši od 15 dni in ne daljši
od treh mesecev.
Sredstva od plačanih denarnih kazni se
namenijo za strokovno izpopolnjevanje odvetnikov in odvetniških kandidatov.
81. člen
Disciplinski ukrep odvzema pravice
opravljati odvetniški poklic, delo ali prakso v odvetniški pisarni se sme
izreči:
-      
zaradi storjene hujše disciplinske kršitve, če
ima storjeno dejanje hude posledice za stranko ali za ugled odvetništva ali
-      
zaradi storjene hujše disciplinske kršitve, če
je bil odvetnik, odvetniški kandidat ali odvetniški pripravnik pred tem v
obdobju 5 let spoznan za odgovornega najmanj dveh lažjih ali ene hujše kršitve
dolžnosti pri opravljanju poklica, dela ali prakse v odvetniški pisarni.
82. člen
Izvršitev disciplinskega ukrepa denarne
kazni in disciplinskega ukrepa odvzema pravice opravljati odvetniški poklic,
delo ali prakso v odvetniški pisarni se lahko odloži za dobo od šestih mesecev
do enega leta s pogojem, da disciplinski obdolženec v tej dobi ne stori enake
ali hujše kršitve.
Odložitev izvršitve disciplinskega ukrepa
se lahko veže tudi na pogoj, da disciplinski obdolženec izpolni določene
obveznosti.
83. člen
Pri izrekanju disciplinskega ukrepa se
upoštevajo vse okoliščine, ki vplivajo na vrsto ukrepa in višino denarne kazni,
zlasti teža kršitve in njene posledice, stopnja odgovornosti, prejšnje delo in
vedenje disciplinskega obdolženca in morebitni prej izrečeni disciplinski
ukrepi.
Pri izrekanju disciplinskega ukrepa denarne
kazni se upošteva tudi premoženjsko stanje disciplinskega obdolženca.
Zastaranje
84. člen
Pregon disciplinskih kršitev zastara v dveh
letih od dneva kršitve.
Če je disciplinska kršitev obenem tudi
kaznivo dejanje, zastara pregon v enakem roku, kot ga določa zakon za
zastaranje pregona za kaznivo dejanje.
Izvršitev disciplinskega ukrepa zastara v
dveh letih od dneva pravnomočnosti odločbe, s katero je bil ukrep izrečen.
85. člen
Zastaranje pregona disciplinske kršitve
pretrga prijava disciplinske kršitve disciplinskemu tožilcu in vsako opravilo v
postopku pred disciplinsko komisijo ali disciplinskim sodiščem.
Zastaranje izvršitve disciplinskega ukrepa
se pretrga z dejanji, s katerimi se pretrga zastaranje po določbah kazenskega
zakona.
Pregon disciplinske kršitve in izvršitev
disciplinskega ukrepa zastarata v vsakem primeru, ko preteče dvakrat toliko
časa, kolikor je določeno za zastaranje pregona disciplinske kršitve oziroma za
zastaranje izvršitve disciplinskega ukrepa.
Zastaranje ne teče v času, ko odvetniku po
zakonu miruje opravljanje odvetniškega poklica.
Zastaranje disciplinske kršitve ne teče v
času, ko teče kazenski postopek zoper odvetnika.
Že uvedeni disciplinski postopek zoper
odvetnika za dejanje, za katerega je zoper odvetnika uveden tudi kazenski
postopek, se prekine do pravnomočne odločitve v kazenskem postopku.
Disciplinski postopek pred disciplinsko
komisijo
86. člen
Postopek pred disciplinsko komisijo I.
stopnje se uvede na zahtevo disciplinskega tožilca.
Zahtevo za uvedbo disciplinskega postopka
pošlje predsednik disciplinske komisije I. stopnje disciplinskemu obdolžencu s
pozivom, naj v 15 dneh odgovori na navedbe v zahtevi.
Odgovor disciplinskega obdolženca pošlje
predsednik disciplinske komisije I. stopnje disciplinskemu tožilcu. Če
disciplinski obdolženec v določenem roku ni odgovoril na zahtevo za uvedbo
disciplinskega postopka, predsednik disciplinske komisije I. stopnje obvesti o
tem disciplinskega tožilca. (črtan)
86.a člen
Vsa pisanja se pošiljajo disciplinskemu
obdolžencu na naslov odvetniške pisarne, kot je vpisan pri odvetniški zbornici.
Če je vročitev na naslovu odvetniške pisarne neuspešna, se pisanje nabije na
oglasno desko v prostorih odvetniške zbornice in se po preteku 15 dni šteje za
vročeno.
87. člen
Po prejemu odgovora disciplinskega
obdolženca ali po preteku roka za odgovor predsednik disciplinske komisije I.
stopnje po potrebi odredi predhodno preiskavo in določi člana disciplinske
komisije I. stopnje, ki opravi predhodno preiskavo. O
tem obvesti disciplinskega tožilca in disciplinskega obdolženca.
Po opravljeni predhodni preiskavi pošlje
predsednik disciplinske komisije I. stopnje spise disciplinskemu tožilcu. Ta
lahko v 8 dneh po prejemu spisov spremeni ali dopolni zahtevo za uvedbo
disciplinskega postopka.
88. člen
Po opravljenih dejanjih iz 86. oziroma 87. člena predsednik
disciplinske komisije I. stopnje določi senat, ki bo obravnaval zadevo.
Predsednik senata razpiše ustno obravnavo
najpozneje v 30 dneh po opravljenih dejanjih iz 86. oziroma 87. člena.
Če je po opravljeni predhodni preiskavi
disciplinski tožilec spremenil ali dopolnil zahtevo za uvedbo disciplinskega
postopka, se spremenjena ali dopolnjena zahteva pošlje disciplinskemu
obdolžencu z vabilom na ustno obravnavo.
88.a člen
Posamezna procesna dejanja v postopku lahko
po pooblastilu predsednika ali člana disciplinske komisije opravlja strokovni
sodelavec z izobrazbo diplomiranega pravnika z opravljenim pravniškim državnim
izpitom.
89. člen
Ustna obravnava se lahko opravi tudi brez
navzočnosti disciplinskega obdolženca, če je bil v redu povabljen, pa izostanka
ni pravočasno in utemeljeno opravičil, ali če je
sporočil senatu, da se obravnave ne bo udeležil in da naj se upošteva njegov
zagovor v odgovoru na zahtevo za uvedbo disciplinskega postopka ali v predhodni
preiskavi.
89.a člen
Senat lahko sklene, da se v dokazne namene
uporabijo zapisniki o izpovedbah soobdolženih, prič, zapisniki o izpovedbah v
postopkih pred sodišči, organi zbornice, drugimi državnimi organi, mnenju
izvedencev ter drugi listinski dokazi.
Senat lahko neposredno zasliši priče, če ni
mogoče dobiti njihovih pisnih izjav ali če iz okoliščin primera izhaja, da je
neposredno zaslišanje prič nujno za pravilno ugotovitev dejanskega stanja.
89.b člen
Odvetniška zbornica obvesti prijavitelja o
pravnomočni odločbi disciplinske komisije.
89.c člen
Stroški disciplinskega postopka so izdatki,
ki nastanejo v disciplinskem postopku. Upravni odbor zbornice podrobno predpiše
pravila povrnitve stroškov.
90. člen
O izločitvi člana disciplinske komisije
odloča predsednik disciplinske komisije.
O izločitvi predsednika disciplinskega
komisije I. stopnje odloča predsednik disciplinske komisije II. stopnje, o
izločitvi predsednika disciplinske komisije II. stopnje pa predsednik senata
disciplinskega sodišča.
Če je predsednik disciplinske komisije
zadržan ali izločen, ga nadomešča član disciplinske komisije, ki je določen z
razporedom dela.
V disciplinskem postopku ni mogoče
zahtevati izločitve disciplinskega tožilca ali njegovega namestnika.
91. člen
Pravnomočna odločba disciplinske komisije
se pošlje upravnemu odboru zbornice zaradi izvršitve in evidence ter v vednost
območnim zborom odvetnikov.
Končani disciplinski spisi se vlagajo v
arhiv zbornice in se hranijo 10 let od zadnje odredbe. 
Disciplinska evidenca se hrani trajno.
92. člen
V postopku pred disciplinsko komisijo I. in
II. stopnje se glede vprašanj, ki niso urejena z zakonom o odvetništvu in s tem
statutom, smiselno uporabljajo določbe zakona o kazenskem postopku, ki
veljajo za skrajšani postopek.
VIII. STROKOVNO INFORMATIVNA REVIJA
ODVETNIŠKE ZBORNICE SLOVENIJE ''ODVETNIK''
92.a člen
Zbornica izdaja strokovno-informativno
revijo Odvetnik (v nadaljevanju: revija), namenjeno informiranju in izobraževanju
odvetnikov.
Revija ima odgovornega urednika, ki ga
imenuje in razrešuje upravi odbor zbornice za dobo petih let, po postopku
skladnim s statutom zbornice in zakonom o medijih.
O kandidatu za odgovornega urednika revije
upravni odbor zbornice obvesti uredništvo in zahteva mnenje uredništva.
Odgovorni urednik revije je lahko oseba,
ki:
-      
izpolnjuje pogoje iz zakona o medijih,
-      
je vpisana v imenik odvetnikov,
-      
ima uredniške in organizacijske sposobnosti,
-      
predloži koncept uredniškega dela oziroma
predlog vsebinske zasnove revije.
Odgovorni urednik revije predlaga upravnemu
odboru finančni načrt porabe sredstev za potrebe revije.
Odgovorni urednik je vabljen po potrebi na
seje upravnega odbora in druge oblike delovanja organov zbornice (tiskovne
konference itd.), za katere se mu redno zagotavljajo tudi vsa gradiva.
Revija ima uredništvo, ki ga sestavljajo
odgovorni urednik in šest članov. Člane uredništva za dobo petih let imenuje in
razrešuje upravni odbor zbornice.
Uredništvo vodi odgovorni urednik, v skladu
s programsko zasnovo revije, ki jo določi upravni odbor.
Odgovorni urednik, uredništvo, drugi
sodelavci in avtorji prispevkov so v okviru programske zasnove neodvisni in
samostojni, zavezani pa so spoštovati kodeks odvetniške poklicne etike in
kodeks novinarske etike.

Statut Odvetniške zbornice Slovenije (Uradni
list RS, št. 15/94)
vsebuje naslednje prehodne in končne določbe:
»VIII. PREHODNE IN KONČNE DOLOČBE
93. člen
Z uveljavitvijo tega statuta preneha
veljati statut Odvetniške zbornice Slovenije, ki ga je sprejela skupščina
zbornice dne 15. maja 1987 (v nadaljevanju: statut iz leta 1987).
Drugi splošni akti zbornice, ki so veljali
do uveljavitve tega statuta, ostanejo v veljavi in se uporabljajo, kolikor niso
v nasprotju z zakonom o odvetništvu in s tem statutom.
94. člen
Organi zbornice, izvoljeni po določbah
statuta iz leta 1987, nadaljujejo delo do izteka mandatne dobe, določene z
navedenim statutom.
Predsedstvo zbornice nadaljuje delo kot
upravni odbor zbornice, predsednik predsedstva zbornice pa kot predsednik
zbornice.
Odbor za pregled finančnega poslovanja
nadaljuje delo kot nadzorni odbor zbornice.
Komisija za ugotavljanje izpolnjevanja
pogojev za opravljanje odvetniške dejavnosti, komisija za izpopolnjevanje
strokovne izobrazbe odvetnikov in komisija za razvoj' in napredek odvetništva
nadaljujejo delo kot delovna telesa upravnega odbora zbornice.
Z uveljavitvijo tega statuta preneha mandat
članom organov zbornice in njihovim namestnikom, ki jih je imenovala Vlada
Republike Slovenije.
95. člen
Do uveljavitve zakona o sodiščih
nadaljujejo delo območni zbori odvetnikov na sedanjih območjih.
Odvetniški kandidati in odvetniški
pripravniki oblikujejo zbor odvetniških kandidatov in zbor odvetniških
pripravnikov v treh mesecih po uveljavitvi tega statuta.
96. člen
V disciplinskih postopkih zaradi
disciplinskih kršitev, storjenih pred uveljavitvijo tega statuta, se
uporabljajo določbe tega statuta o disciplinski odgovornosti, če so milejše za
disciplinskega obdolženca.
97. člen
Ta statut se, potem ko da k njemu soglasje
Vlada Republike Slovenije,
objavi v Uradnem listu Republike Slovenije in začne veljati petnajsti dan po
objavi.«.

Sklep o dopolnitvah statuta Odvetniške zbornice
Slovenije (Uradni list RS, št. 10/95)
vsebuje naslednjo končno določbo:
»2. člen
Ta sklep začne veljati petnajsti dan po
objavi v Uradnem listu Republike Slovenije.«.

Sklep o spremembah in dopolnitvah statuta
Odvetniške zbornice Slovenije (Uradni list RS, št. 55/96)
vsebuje naslednjo končno določbo:
»2. člen
Te spremembe in dopolnitve sklepa začnejo
veljati petnajsti dan po objavi v Uradnem listu Republike Slovenije.«.

Sklep o spremembah in dopolnitvah statuta
Odvetniške zbornice Slovenije (Uradni list RS, št. 4/00)
spreminja 96. člen statuta tako, da se glasi:
»96. člen
Za storilca disciplinske kršitve se
uporablja statut, ki je veljal ob storitvi dejanja, oziroma v času odločanja
veljavni statut, če je le-ta milejši za storilca.«;
ter vsebuje naslednjo prehodno in končno
določbo:
»25. člen
Prve volitve organov zbornice po določilih
sprememb in dopolnitev statuta morajo biti v območnih zborih izvedene v roku
dveh mesecev, volilna skupščina pa v roku treh mesecev od začetka veljavnosti
sprememb in dopolnitev.
Dosedanjim članom organov zbornice se
podaljša mandat do izvolitev novih organov zbornice.
26. člen
Te spremembe in dopolnitve statuta
Odvetniške zbornice Slovenije se, potem ko da k njim soglasje Vlada Republike
Slovenije, objavijo v Uradnem listu Republike Slovenije in začnejo veljati
petnajsti dan po objavi.«.

Sklep o dopolnitvah statuta Odvetniške
zbornice Slovenije (Uradni list RS, št. 13/02)
vsebuje naslednjo končno določbo:
»3. člen
Te dopolnitve statuta se potem, ko da k
njim soglasje Vlada Republike Slovenije, objavijo v Uradnem listu Republike
Slovenije in začnejo veljati petnajsti dan po objavi.«.

Sklep o spremembah in dopolnitvah statuta
Odvetniške zbornice Slovenije (Uradni list RS, št. 90/03)
vsebuje naslednjo končno določbo:
»3. člen
Te spremembe in dopolnitve statuta
Odvetniške zbornice Slovenije se potem, ko da k njim soglasje Vlada RS,
objavijo v Uradnem listu Republike Slovenije in začnejo veljati petnajsti dan
po objavi.«.

Sklep o spremembah in dopolnitvah statuta
Odvetniške zbornice Slovenije (Uradni list RS, št. 131/04)
vsebuje naslednjo končno določbo:
»11. člen
Te spremembe in dopolnitve statuta
Odvetniške se potem, ko da k njim soglasje Vlada Republike Slovenije, objavijo
v Uradnem listu Republike Slovenije in začnejo veljati petnajsti dan po objavi.«.

Sklep o spremembah in dopolnitvah Statuta
Odvetniške zbornice Slovenije (Uradni list RS, št. 103/11)
vsebuje naslednjo končno določbo:
»27. člen
Te spremembe in dopolnitve Statuta
Odvetniške zbornice Slovenije se potem, ko da k njim soglasje Vlada Republike
Slovenije, objavijo v Uradnem listu Republike Slovenije in začnejo veljati
petnajsti dan po objavi.«.

Sklep o spremembah in dopolnitvah Statuta
Odvetniške zbornice Slovenije (Uradni list RS, št. 86/13)
vsebuje naslednjo prehodno in končno določbo:
»7. člen
Odvetniška zbornica Slovenije uskladi
Pravilnik o merilih in postopku za ugotavljanje primernosti poslovnih prostorov
in opreme, potrebne za opravljanje odvetniškega poklica, z določbami teh
sprememb in dopolnitev Statuta Odvetniške zbornice Slovenije v treh mesecih po
uveljavitvi teh sprememb in dopolnitev Statuta Odvetniške zbornice Slovenije.
8. člen
Te spremembe in dopolnitve Statuta
Odvetniške zbornice Slovenije se potem, ko da k njim soglasje Vlada Republike
Slovenije, objavijo v Uradnem listu Republike Slovenije in začnejo veljati
petnajsti dan po objavi.«.

Sklep o dopolnitvi Statuta Odvetniške zbornice
Slovenije (Uradni list RS, št. 41/14)
vsebuje naslednjo končno določbo:
»2. člen
Ta dopolnitev Statuta Odvetniške zbornice
Slovenije se potem, ko da k njej soglasje Vlada Republike Slovenije, objavi v
Uradnem listu Republike Slovenije in začne veljati petnajsti dan po objavi.«.

Sklep o spremembah in dopolnitvah Statuta
Odvetniške zbornice Slovenije (Uradni list RS, št. 47/19)
vsebuje naslednjo končno določbo:
»3. člen
Te spremembe in dopolnitve Statuta
Odvetniške zbornice Slovenije se potem, ko da k njim soglasje Vlada Republike
Slovenije, objavijo v Uradnem listu Republike Slovenije in začnejo veljati
petnajsti dan po objavi.«.

Sklep
o spremembah in dopolnitvah Statuta Odvetniške zbornice Slovenije (Uradni list
RS, št. 58/21)
vsebuje naslednjo končno določbo:
»5. člen
Te spremembe in dopolnitve Statuta
Odvetniške zbornice Slovenije se potem, ko da k njim soglasje Vlada Republike
Slovenije, objavijo v Uradnem listu Republike Slovenije in začnejo veljati
petnajsti dan po objavi.«.