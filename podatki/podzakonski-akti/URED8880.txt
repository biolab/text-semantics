I. SPLOŠNE DOLOČBE
1. člen
(vsebina)
(1) S to uredbo se
določajo pristojni organi, podrobnejši postopki v zvezi z določitvijo posebno
nadzorovanega območja in razmejenih območij, ukrepi za zatiranje in
preprečevanje širjenja zlate trsne rumenice, način izvajanja informiranja in
ozaveščanja javnosti ter sankcije za izvajanje:
-       
17., 18. in 19. člena ter Priloge
II Uredbe (EU) št. 2016/2031 Evropskega parlamenta in Sveta z dne
26. oktobra 2016 o ukrepih varstva pred škodljivimi organizmi rastlin,
spremembi uredb (EU) št. 228/2013, (EU)
št. 652/2014 in (EU) št. 1143/2014
Evropskega parlamenta in Sveta ter razveljavitvi direktiv Sveta 69/464/EGS,
74/647/EGS, 93/85/EGS, 98/57/ES, 2000/29/ES, 2006/91/ES in 2007/33/ES (UL L št. 317 z dne 23. 11. 2016, str. 4),
zadnjič spremenjene z Delegirano uredbo Komisije (EU) 2022/2404 z dne 14. septembra
2022 o dopolnitvi Uredbe (EU) 2016/2031
Evropskega parlamenta in Sveta z določitvijo podrobnih pravil za preiskave
karantenskih škodljivih organizmov za varovano območje in razveljavitvi
Direktive Komisije 92/70/EGS (UL L št. 317
z dne 9. 12. 2022,
str. 42), (v nadaljnjem besedilu: Uredba
2016/2031/EU);
-       
Izvedbene uredbe Komisije (EU) 2022/1630 z dne 21. septembra 2022 o vzpostavitvi
ukrepov za zadrževanje fitoplazme Grapevine flavescence dorée na nekaterih
razmejenih območjih (UL L št. 245 z dne
22. 9. 2022,
str. 27; v nadaljnjem besedilu: Izvedbena
uredba 2022/1630/EU);
-       
8. člena in 19. točke Priloge VIII Izvedbene uredbe Komisije (EU)
2019/2072 z dne 28. novembra 2019 o
določitvi enotnih pogojev za izvajanje Uredbe (EU) 2016/2031 Evropskega
parlamenta in Sveta, kar zadeva ukrepe varstva pred škodljivimi organizmi
rastlin, ter razveljavitvi Uredbe Komisije (ES) št. 690/2008
in spremembi Izvedbene uredbe Komisije (EU) 2018/2019 (UL L št. 319 z dne 10. 12. 2019, str. 1),
zadnjič spremenjene z Izvedbeno uredbo Komisije (EU) 2023/1134 z dne 8. junija
2023 o ukrepih za preprečevanje vnosa Spodoptera frugiperda (Smith) na
ozemlje Unije, njegove naselitve in širjenja na njem ter spremembi Izvedbene
uredbe (EU) 2019/2072 in razveljavitvi Izvedbenega sklepa (EU) 2018/638 (UL L
št. 149 z dne 9. 6. 2023, str. 62),
(v nadaljnjem besedilu: Izvedbena uredba 2019/2072/EU).
(2) S to uredbo se
določajo tudi pogoji in postopek za dodelitev pomoči za odpravo škode zaradi
izvajanja ukrepov iz te uredbe za izvajanje Uredbe Komisije (EU) 2022/2472 z
dne 14. decembra 2022 o razglasitvi
nekaterih vrst pomoči v kmetijskem in gozdarskem sektorju ter na podeželju za
združljive z notranjim trgom z uporabo členov 107 in 108 Pogodbe o delovanju
Evropske unije (UL L št. 327 z dne 21. 12. 2022,
str. 1; v nadaljnjem besedilu: Uredba
2022/2472/EU).
(3) Ta uredba določa
tudi program, vključno s stroški in načinom financiranja izvedbe ukrepov za
zatiranje in preprečevanje širjenja zlate trsne rumenice.
2. člen
(pomen izrazov)
Izrazi, uporabljeni v tej uredbi, pomenijo:
1.     
zlata trsna rumenica je bolezen rastlin iz rodu Vitis L., ki jo
povzroča škodljivi organizem fitoplazma Grapevine flavescence dorée iz 1. točke 2. člena
Izvedbene uredbe 2022/1630/EU;
2.     
prenašalec zlate trsne rumenice je ameriški škržatek (Scaphoideus
titanus Ball) iz 3. točke 2. člena Izvedbene uredbe 2022/1630/EU (v
nadaljnjem besedilu: prenašalec);
3.     
rastline trte so zadevne rastline iz rodu Vitis L., razen
plodov in semen, iz 2. točke 2. člena Izvedbene uredbe 2022/1630/EU;
4.     
rastline trte za saditev so rastline za saditev iz rodu Vitis L.,
razen semen, iz 19. točke Priloge VIII
Izvedbene uredbe 2019/2072/EU;
5.     
enote pridelave so enote pridelave rastlin trte za saditev, ki so
matični vinograd, matičnjak in trsnica;
6.     
uradna potrditev je uradna potrditev iz uredbe, ki ureja izvajanje uredb
(EU) o ukrepih varstva pred škodljivimi organizmi;
7.     
razmejeno območje zadrževanja je območje iz 4. točke 2. člena
Izvedbene uredbe 2022/1630/EU;
8.     
žarišče okužbe je območje v varovalnem pasu razmejenega območja
zadrževanja, ki obsega najmanj vinograd, brajdo ali ohišnico in v katerem je
bila ugotovljena okužba z zlato trsno rumenico na trti ter ga določa najmanj
številka GERK ali parcelna številka in katastrska občina;
9.     
GERK je grafična enota rabe zemljišča kmetijskega gospodarstva v skladu
z zakonom, ki ureja kmetijstvo;
10.  
razmejeno območje izkoreninjenja je območje izven razmejenega območja
zadrževanja;
11.  
imetnik je pravna ali fizična oseba, ki je lastnik rastlin trte in je
lastnik, zakupnik ali najemnik zemljišča, na katerem rastejo rastline trte (v
nadaljnjem besedilu: zemljišče), ter se ukvarja z njihovo pridelavo, predelavo,
gospodarjenjem, prodajo ali drugo uporabo;
12.  
opuščen vinograd je vinograd ali zemljišče z rastlinami trte, ki ni
redno oskrbovan/-o tako, da omogoča optimalno in gospodarno pridelavo, oziroma
je zemljišče zaraščeno ne glede na rabo kmetijskega zemljišča;
13.  
opuščena rastlina trte je rastlina trte, brajda ali ohišnica z rastlino
trte, za katero je značilna očitna odsotnost oskrbe;
14.  
rastna sezona je obdobje aktivne rasti rastlin trte na posameznem
območju;
15.  
množični izbruh je množični izbruh, kot je opredeljen v zakonu, ki ureja
zdravstveno varstvo rastlin;
16.  
posebno nadzorovano območje je območje, na katerem je ugotovljen
množični izbruh zlate trsne rumenice.
3. člen
(pristojni organi)
(1) Pristojni organ za
izvajanje uredb iz 1. člena te uredbe in
te uredbe je Uprava Republike Slovenije za varno hrano, veterinarstvo in
varstvo rastlin (v nadaljnjem besedilu: Uprava).
(2) Za nadzor in
izrekanje ukrepov v skladu z uredbami iz 1. člena
te uredbe in te uredbe so pristojni fitosanitarni inšpektorji Uprave.
(3) Ne glede na prvi
odstavek tega člena so poleg Uprave za izvajanje 5. člena
Izvedbene uredbe 2022/1630/EU pristojni organi tudi nosilci javnih pooblastil
za opravljanje fitosanitarnega pregleda v skladu z zakonom, ki ureja
zdravstveno varstvo rastlin (v nadaljnjem besedilu: fitosanitarni pregledniki),
izvajalci javnih pooblastil za uradno potrjevanje rastlin za saditev v skladu z
zakonom, ki ureja semenski material kmetijskih rastlin (v nadaljnjem besedilu:
organ za potrjevanje) in uradni laboratorij, imenovan v skladu z uredbo, ki
ureja izvajanje uredbe (EU) o uradnem nadzoru in drugih uradnih dejavnostih na
področju živil, krme, zdravja in dobrobiti živali ter zdravja rastlin in
fitofarmacevtskih sredstev.
(4) Ne glede na drugi
odstavek tega člena je za preverjanje posebnih zahtev iz 19. točke Priloge VIII Izvedbene uredbe
2019/2072/EU pri rastlinah za saditev, ki so v postopku uradne potrditve v
skladu z zakonom, ki ureja semenski material kmetijskih rastlin, pristojen
organ za potrjevanje.
(5) Poleg Uprave so za
izvajanje tretjega odstavka 4. člena
Izvedbene uredbe 2022/1630/EU pristojni organi tudi izvajalci javne službe
zdravstvenega varstva rastlin, javne službe kmetijskega svetovanja in javne
službe v vinogradništvu.
(6) Pristojni organ za
dodelitev pomoči v obliki odškodnine iz 22. člena
te uredbe je Uprava, pristojni organ za dodelitev pomoči v obliki finančnega
nadomestila iz 27. člena te uredbe pa je
Agencija Republike Slovenije za kmetijske trge in razvoj podeželja (v
nadaljnjem besedilu: Agencija).
(7) Obveznosti države
članice glede poročanja iz 6. člena
Izvedbene uredbe 2022/1630/EU izvaja Uprava.
4. člen
(razmejeno območje zadrževanja)
(1) Zaradi pojava
množičnega izbruha zlate trsne rumenice v Republiki Sloveniji, ki ga je
ugotovila Uprava na podlagi ocene tveganja, so v skladu z drugim odstavkom tega
člena določene meje posebno nadzorovanega območja, ki obsega razmejeno območje
zadrževanja.
(2) Za izvajanje 3. člena Izvedbene uredbe 2022/1630/EU Uprava s
sklepom vzpostavi eno ali več razmejenih območij zadrževanja, ki vključuje
okuženo območje in varovalni pas, ki ga obdaja.
(3) Uprava s sklepom iz
prejšnjega odstavka določi meje okuženih območij in varovalnih pasov ob
upoštevanju stopnje okužbe, navzočnosti rastlin trte, rezultatov programov
preiskav in diagnostičnih preiskav oziroma novih strokovnih spoznanj v zvezi z
biologijo zlate trsne rumenice in njenega prenašalca. Okuženo območje in
varovalni pas sta določena z mejami občin ali katastrskih občin.
(4) Seznam razmejenih
območij zadrževanja iz drugega odstavka tega člena je objavljen v Prilogi I
Izvedbene uredbe 2022/1630/EU in v skladu s 3. členom
Izvedbene uredbe 2022/1630/EU na osrednjem spletnem mestu državne uprave (v
nadaljnjem besedilu: spletna stran Uprave).
(5) Na okuženem območju
s seznama iz prejšnjega odstavka izkoreninjenje zlate trsne rumenice ni več
mogoče, zato se tam z namenom preprečevanja širjenja zlate trsne rumenice s
tega območja izvajajo ukrepi zadrževanja iz 9. člena
te uredbe.
(6) Če se v varovalnem
pasu s seznama iz četrtega odstavka tega člena uradno potrdi navzočnost zlate
trsne rumenice, Uprava za izvajanje prvega odstavka 17. člena
Uredbe 2016/2031/EU s sklepom določi žarišče okužbe, v katerem se izvajajo
ukrepi izkoreninjenja iz 8. člena te
uredbe.
(7) Uprava s sklepom
prekliče žarišče okužbe iz prejšnjega odstavka, če v njem v dveh zaporednih
letih zlata trsna rumenica ni uradno potrjena in je iz rezultatov programov
preiskav, opravljenih v dveh zaporednih letih, razvidno, da zlata trsna
rumenica v njem ni navzoča.
(8) Sklepi iz tega
člena se objavijo na enotnem državnem portalu e-uprava.
5. člen
(razmejeno območje izkoreninjenja)
(1) Če se uradno potrdi
navzočnost zlate trsne rumenice na območju izven razmejenih območij
zadrževanja, Uprava v skladu z 18. členom
Uredbe 2016/2031/EU s sklepom vzpostavi razmejeno območje izkoreninjenja, ki
vključuje okuženo območje in varovalni pas, ki ga obdaja in obsega območje
najmanj 1 kilometra od roba okuženega
območja.
(2) Uprava določi meje
okuženih območij in varovalnih pasov iz prejšnjega odstavka ob upoštevanju
stopnje okužbe, navzočnosti rastlin trte, rezultatov programov preiskav in
diagnostičnih preiskav oziroma novih strokovnih spoznanj v zvezi z biologijo
zlate trsne rumenice in njenega prenašalca. Okuženo območje je določeno s
številko GERK ali parcelno številko in katastrsko občino. Varovalni pas, ki
obdaja okuženo območje, je določen z mejami občin ali katastrskih občin.
(3) Seznam razmejenih
območij izkoreninjenja iz prvega odstavka tega člena je objavljen na spletni
strani Uprave.
(4) Uprava v skladu z
19. členom Uredbe 2016/2031/EU s sklepom
prekliče razmejeno območje izkoreninjenja iz tega člena, če v njem v treh
zaporednih letih zlata trsna rumenica ni uradno potrjena in je iz rezultatov
programov preiskav, opravljenih v treh zaporednih letih, razvidno, da zlata
trsna rumenica v njem ni navzoča.
(5) Sklepi iz tega
člena se objavijo na enotnem državnem portalu e-uprava.
6. člen
(preiskave za ugotavljanje navzočnosti zlate trsne rumenice
in prenašalca)
(1) Za ugotavljanje
navzočnosti zlate trsne rumenice in prenašalca v varovalnih pasovih razmejenih
območij zadrževanja iz 4. člena te uredbe
in območjih izven razmejenih območij zadrževanja Uprava za izvajanje 5. člena Izvedbene uredbe 2022/1630/EU sprejme
program preiskav.
(2) Uprava program
preiskav iz prejšnjega odstavka izvaja v sodelovanju s fitosanitarnimi
pregledniki, fitosanitarnimi inšpektorji, organom za potrjevanje in uradnim
laboratorijem.
7. člen
(program, stroški in način financiranja)
Program izvedbe ukrepov za zatiranje in preprečevanje
širjenja zlate trsne rumenice na območjih množičnega izbruha zlate trsne rumenice
je vključno s stroški in načinom financiranja izvedbe ukrepov določen v Prilogi
1, ki je sestavni del te uredbe (v nadaljnjem besedilu: program).
II. UKREPI NA RAZMEJENIH OBMOČJIH ZADRŽEVANJA
8. člen
(ukrepi izkoreninjenja v varovalnih pasovih razmejenih
območij zadrževanja)
(1) Zaradi
preprečevanja vnosa in za izkoreninjenje zlate trsne rumenice v varovalnih
pasovih razmejenih območij zadrževanja se za izvajanje prvega odstavka 17. člena Uredbe 2016/2031/EU izvajajo ukrepi
njenega izkoreninjenja, določeni s tem členom.
(2) Imetnik v
vinogradih za pridelavo grozdja, brajdah ali ohišnicah v varovalnih pasovih iz
prejšnjega odstavka:
-       
redno pregleduje rastline trte med rastno dobo; način pregleda določi
Uprava z navodilom Uprave za izvajanje ukrepov za zatiranje zlate trsne
rumenice in prenašalca, ki je dostopno na spletni strani Uprave (v nadaljnjem
besedilu: navodilo Uprave);
-       
ob sumu, da so rastline trte okužene z zlato trsno rumenico, o tem takoj
ustno ali pisno obvesti fitosanitarnega inšpektorja ali fitosanitarnega
preglednika;
-       
zatira prenašalca v skladu z 11. členom
te uredbe;
-       
na podlagi odločbe fitosanitarnega inšpektorja odstrani in uniči
rastline trte, v katerih je bila uradno potrjena okužba z zlato trsno rumenico,
in vse rastline trte z bolezenskimi znamenji zlate trsne rumenice (v nadaljnjem
besedilu: simptomatične rastline trte) na način iz 10. člena
te uredbe.
(3) V varovalnih
pasovih iz prvega odstavka tega člena imetnik odstrani in uniči opuščene trte
na način iz 10. člena te uredbe.
(4) Na enotah pridelave
v varovalnih pasovih imetnik izvaja ukrepe iz drugega odstavka 14. člena te uredbe.
(5) Fitosanitarni
inšpektor v žarišču okužbe v varovalnem pasu iz prvega odstavka tega člena
imetniku odredi:
-       
na enotah pridelave ukrepe iz četrtega odstavka 14. člena te
uredbe;
-       
v vinogradih za pridelavo grozdja, brajdah in ohišnicah odstranitev in
uničenje rastlin trte, v katerih je bila uradno potrjena okužba z zlato trsno
rumenico, in vseh simptomatičnih rastlin trte na način iz 10. člena te uredbe;
-       
krčitev dela ali celega vinograda za pridelavo grozdja na način iz 10. člena te uredbe, če je v njem najmanj 20 %
simptomatičnih rastlin trte v posameznem letu.
9. člen
(ukrepi zadrževanja na okuženih območjih razmejenih območij
zadrževanja)
(1) Za preprečevanje
širjenja in za zatiranje zlate trsne rumenice na okuženih območjih razmejenih
območij zadrževanja se za izvajanje 4. člena
Izvedbene uredbe 2022/1630/EU izvajajo ukrepi zadrževanja, določeni s tem
členom.
(2) Imetnik v
vinogradih za pridelavo grozdja, brajdah in ohišnicah z rastlinami trte na
okuženih območjih iz prejšnjega odstavka:
-       
zatira prenašalca v skladu z 11. členom
te uredbe;
-       
odstrani in uniči simptomatične rastline trte na način iz 10. člena
te uredbe.
(3) Opuščene trte v
okuženih območjih iz prvega odstavka tega člena imetnik odstrani in uniči na
način iz 10. člena te uredbe.
(4) Na enotah pridelave
na okuženih območjih iz prvega odstavka tega člena imetnik izvaja ukrepe iz
drugega odstavka 14. člena te uredbe.
(5) Če je na enoti
pridelave ali v območju do 20 ali 40 m
okrog enote pridelave na okuženem območju iz prvega odstavka tega člena
potrjena okužba z zlato trsno rumenico, fitosanitarni inšpektor imetniku odredi
ukrepe iz četrtega odstavka 14. člena te uredbe.
10. člen
(odstranitev in uničenje rastlin trte)
(1) Rastline trte, na
katerih je bila uradno potrjena okužba z zlato trsno rumenico, in vse
simptomatične rastline trte se odstranijo in uničijo skupaj s koreninami tako,
da se prepreči ponovno obraščanje. Podrobneje je način odstranitve in uničenja
določen v navodilu Uprave.
(2) Uničenje nadzemnega
dela rastlin trte iz prejšnjega odstavka se v rastni sezoni izvede čim prej po
potrditvi okužbe oziroma pojavu bolezenskih znamenj zlate trsne rumenice.
(3) Korenine je treba
izkopati in odstraniti najpozneje do 30. aprila v naslednjem letu po
potrditvi okužbe oziroma pojavu bolezenskih znamenj zlate trsne rumenice.
11. člen
(zatiranje prenašalca)
(1) Zatiranje
prenašalca je obvezno na razmejenih območjih zadrževanja in razmejenih območjih
izkoreninjenja iz te uredbe.
(2) Imetnik v rokih iz
sedmega odstavka tega člena opravi zatiranje prenašalca s fitofarmacevtskimi
sredstvi v skladu s predpisi, ki urejajo fitofarmacevtska sredstva. Seznam
ustreznih fitofarmacevtskih sredstev je objavljen v navodilu Uprave.
(3) Število tretiranj s
fitofarmacevtskimi sredstvi iz prejšnjega odstavka v vinogradih za pridelavo
grozdja je po posameznih razmejenih območjih zadrževanja oziroma okuženih
območjih in varovalnih pasovih določen v Prilogi 2, ki je sestavni del te
uredbe.
(4) Ne glede na določbe
prejšnjega odstavka lahko imetnik zmanjša število tretiranj s
fitofarmacevtskimi sredstvi, če z rumenimi lepljivimi ploščami spremlja ulov
prenašalca in tedensko beleži podatke o številu ulovljenih prenašalcev.
Podrobnejši način spremljanja ulova prenašalcev in način beleženja podatkov o
številu ulovljenih prenašalcev je opredeljen v navodilih Uprave. Zmanjšano
število tretiranj s fitofarmacevtskimi sredstvi je navedeno v Prilogi 2 te
uredbe.
(5) V brajdah in
ohišnicah imetnik opravi najmanj eno tretiranje s fitofarmacevtskimi sredstvi.
(6) V matičnih
vinogradih, matičnjakih in trsnicah ter vinogradih za ekološko pridelavo je
imetnik dolžan opraviti najmanj tri tretiranja s fitofarmacevtskimi sredstvi. V
matičnjakih in trsnicah je imetnik dolžan opraviti tudi nadaljnja tretiranja,
če so po opravljenem tretjem tretiranju na rumenih lepljivih ploščah še vedno
prisotni prenašalci.
(7) Roke za tretiranje
s fitofarmacevtskimi sredstvi iz tega člena določi javna služba zdravstvenega
varstva rastlin in jih v obliki prognostičnih obvestil objavi na spletni strani
Agrometeorološkega portala v skladu z zakonom, ki ureja zdravstveno varstvo
rastlin.
(8) Podrobnejši način
izvajanja tretiranja s fitofarmacevtskimi sredstvi je določen v navodilu
Uprave.
12. člen
(ukrepi v opuščenih vinogradih)
(1) Opuščen vinograd na
razmejenih območjih zadrževanja in razmejenih območjih izkoreninjenja iz te
uredbe je treba zaradi preprečevanja širjenja zlate trsne rumenice in njenega
prenašalca izkrčiti.
(2) Da ne pride do
opuščenega vinograda, je imetnik vinograda dolžan zemljišče obdelati in
vzdrževati kot dober gospodar v skladu z zakonom, ki ureja kmetijska zemljišča,
in preprečiti zaraščanje in obraščanje z rastlinami trte ter poskrbeti za
zatiranje škodljivih organizmov v skladu s splošno kmetijsko prakso.
(3) Če imetnik
vinograda ne obdela v skladu s prejšnjim odstavkom, se vinograd šteje za
opuščen vinograd in ga imetnik najpozneje do 30. aprila
v rastni sezoni odstrani in uniči na način iz 10. člena
te uredbe in zemljišče obdela tako, da je preprečeno odganjanje ostankov
rastlin trte.
(4) Izvajanje ukrepov v
opuščenih vinogradih v državni lasti izvaja Sklad kmetijskih zemljišč in gozdov
Republike Slovenije v skladu z zakonom, ki ureja kmetijska zemljišča.
(5) Kdor najde opuščen
vinograd na razmejenem območju izkoreninjenja ali okuženem območju razmejenega
območja zadrževanja, o sumu na navzočnost zlate trsne rumenice obvesti
pristojnega fitosanitarnega inšpektorja v skladu s 15. členom Uredbe
2016/2031/EU.
(6) Kdor najde opuščen
vinograd v varovalnem pasu razmejenega območja zadrževanja, o sumu na
navzočnost zlate trsne rumenice obvesti pristojnega kmetijskega inšpektorja
Inšpektorata Republike Slovenije za kmetijstvo, gozdarstvo, lovstvo in ribištvo
v skladu s 15. členom Uredbe
2016/2031/EU.
(7) Pristojni inšpektor
za opuščeni vinograd odredi ukrepe iz drugega oziroma tretjega odstavka tega
člena.
(8) Če imetnik
opuščenega vinograda ne izvede ukrepov iz tretjega odstavka tega člena, mu
pristojni inšpektor odredi odstranitev in uničenje opuščenega vinograda v roku
dveh mesecev.
III. UKREPI NA RAZMEJENIH OBMOČJIH IZKORENINJENJA
13. člen
(ukrepi na razmejenih območjih izkoreninjenja)
(1) Zaradi
preprečevanja vnosa in izkoreninjenja zlate trsne rumenice na razmejenih
območjih izkoreninjenja iz 5. člena te uredbe se v skladu s prvim
odstavkom 17. člena Uredbe 2016/2031/EU
na teh območjih izvajajo ukrepi izkoreninjenja iz 8. člena
te uredbe ter ukrepi iz 10. in 12. člena
te uredbe.
(2) V razmejenih
območjih izkoreninjenja iz prejšnjega odstavka imetnik izvaja ukrepe za
zatiranje prenašalca s fitofarmacevtskimi sredstvi v skladu z drugim ter petim
do osmim odstavkom 11. člena te uredbe.
Imetnik v vinogradih za pridelavo grozdja opravi najmanj dve tretiranji s fitofarmacevtskimi
sredstvi.
(3) Ne glede na določbe
prvega odstavka tega člena fitosanitarni inšpektor do določitve razmejenega
območja izkoreninjenja iz 5. člena te
uredbe v primeru potrjene okužbe z zlato trsno rumenico na območju izven
razmejenega območja zadrževanja odredi ukrepe iz petega odstavka 8. člena te uredbe.
IV. UKREPI V ZVEZI S PREMIKI RASTLIN TRTE ZA SADITEV
14. člen
(posebne zahteve)
(1) Rastline trte za
saditev se lahko premikajo z enote pridelave na ozemlju Republike Slovenije, če
so izpolnjene posebne zahteve iz 8. člena
in 19. točke Priloge VIII Izvedbene
uredbe 2019/2072/EU.
(2) Za izvajanje 8. člena in 19. točke Priloge VIII Izvedbene
uredbe 2019/2072/EU imetnik na enotah pridelave izvaja naslednje ukrepe:
-       
redno pregleduje rastline trte za saditev in območje, ki obdaja in
obsega do 20 m okrog trsnice in matičnega
vinograda, ter območje, ki obdaja in obsega do 40 m
okrog matičnjaka, in ob sumu okužbe z zlato trsno rumenico o tem takoj obvesti
fitosanitarnega inšpektorja ali organ za potrjevanje;
-       
navzočnost prenašalca redno spremlja z rumenimi lepljivimi ploščami na
način, opredeljen v navodilu Uprave;
-       
zatira prenašalca v skladu s šestim, sedmim in osmim odstavkom 11. člena te uredbe;
-       
na podlagi odločbe fitosanitarnega inšpektorja na način iz 10. člena te uredbe odstrani in uniči rastline
trte za saditev, v katerih je bila uradno potrjena okužba z zlato trsno
rumenico, in vse simptomatične rastline trte;
-       
opuščene trte v območju do 20 m
okrog enote pridelave odstrani in uniči na način iz 10. člena
te uredbe;
-       
obvesti fitosanitarnega inšpektorja, če območje iz prejšnje alineje ni v
njegovi lasti, uporabi, zakupu ali obdelavi.
(3) Če fitosanitarni
inšpektor ali organ za potrjevanje v skladu z 19. točko
Priloge VIII Izvedbene uredbe 2019/2072/EU med vizualnim pregledom na enotah
pridelave ter območju do 20 ali 40 m
okrog enote pridelave odvzame uradni vzorec za diagnostično preiskavo zaradi
suma na zlato trsno rumenico, fitosanitarni inšpektor prepove premik in uporabo
rastlin trte za saditev do znanega rezultata diagnostične preiskave.
(4) Če je na enoti
pridelave ali v območju do 20 ali 40 m
okrog enote pridelave potrjena okužba z zlato trsno rumenico, fitosanitarni
inšpektor imetniku odredi:
-       
prepoved premikov rastlin trte za saditev z enote pridelave, če ne
izpolnjujejo pogojev iz 19. točke Priloge
VIII Izvedbene uredbe 2019/2072/EU;
-       
odstranitev in uničenje rastlin trt za saditev, v katerih je bila
potrjena okužba z zlato trsno rumenico, in vseh simptomatičnih rastlin trte na
način iz 10. člena te uredbe;
-       
krčitev matičnega vinograda, matičnjaka ali trsnice na način iz 10. člena te uredbe, če je v njem najmanj 20 %
simptomatičnih rastlin trte.
V. POMOČ ZA ODPRAVO ŠKODE V ZVEZI Z UKREPI ZARADI ZLATE TRSNE
RUMENICE
1. Skupne določbe
15. člen
(shema državne pomoči)
(1) Pomoč za odpravo
škode zaradi zlate trsne rumenice v obliki odškodnine iz 22. do 26. člena te uredbe in finančnega nadomestila iz
27. do 32. člena
te uredbe se upravičencem dodeli kot državna pomoč v skladu z Uredbo
2022/2472/EU.
(2) Pomoč za odpravo
škode zaradi zlate trsne rumenice se v skladu s sedmim odstavkom 26. člena Uredbe 2022/2472/EU izplača v štirih
letih po datumu nastanka stroškov ali izgube.
16. člen
(upravičenci in vlagatelji)
(1) Vlagatelj za
dodelitev državne pomoči v skladu z Uredbo 2022/2472/EU v obliki odškodnine iz
22. člena te uredbe ali v obliki
finančnega nadomestila iz 27. člena te
uredbe je imetnik, ki je vpisan kot nosilec v register kmetijskih gospodarstev
(v nadaljnjem besedilu: RKG) v skladu z zakonom, ki ureja kmetijstvo, ter vloži
vlogo v skladu s to uredbo in izpolnjuje merila za mikro, mala ali srednja
podjetja, kot so opredeljena v 52. točki 2. člena
Uredbe 2022/2472/EU, in se na ozemlju Republike Slovenije ukvarja s primarno
kmetijsko proizvodnjo, kot je opredeljena v 44. točki 2. člena Uredbe 2022/2472/EU.
(2) Vlagatelj, ki je
podjetje v težavah, kot je opredeljeno v 59. točki
2. člena Uredbe 2022/2472/EU, ni
upravičen do pomoči iz prejšnjega člena, razen pod pogojem, da je postal
podjetje v težavah zaradi izgub ali škode, ki jih je povzročila zlata trsna
rumenica na rastlinah trte.
(3) Upravičenec je
vlagatelj, ki izpolnjuje pogoje za pridobitev državne pomoči iz te uredbe.
(4) Do pomoči za
odpravo škode zaradi zlate trsne rumenice niso upravičeni vlagatelji, ki so
naslovniki neporavnanega naloga za izterjavo na podlagi prehodnega sklepa
Evropske komisije, v katerem je pomoč, ki jo je dodelil organ iz Republike
Slovenije, razglasila za nezakonito in nezdružljivo z notranjim trgom.
17. člen
(upravičen strošek)
Strošek, upravičen do pomoči v skladu s to uredbo, je izguba
ali škoda, ki jo je imetniku povzročila zlata trsna rumenica na rastlinah trte
od 2. junija 2022, ko je bila izdana
odločba, ki določa razmejena območja zlate trsne rumenice.
18. člen
(intenzivnost pomoči)
Pomoč za odpravo škode zaradi zlate trsne rumenice iz
15. člena te uredbe, ki jo prejme upravičenec – vključno s plačili na
podlagi drugih nacionalnih ukrepov ali ukrepov Evropske unije ali zavarovalnih
polic ali vzajemnih skladov – za iste upravičene stroške, je omejena na 100 %
upravičenih stroškov.
19. člen
(združevanje oziroma kumulacija pomoči)
Pomoč po tej uredbi se lahko združuje s katero koli drugo
pomočjo pod pogoji iz 8. člena Uredbe
2022/2472/EU.
20. člen
(oblika pomoči)
Pomoč iz 15. člena te
uredbe se v obliki nepovratnih sredstev dodeli neposredno upravičencem.
21. člen
(preglednost, hramba dokumentacije in poročanje)
(1) Uprava in Agencija
predložita Ministrstvu za kmetijstvo, gozdarstvo in prehrano (v nadaljnjem
besedilu: ministrstvo) informacije o shemi pomoči iz 15. člena te uredbe v skladu s prvim odstavkom 9. člena Uredbe 2022/2472/EU za objavo na spletni
strani ministrstva.
(2) Informacije iz
prejšnjega odstavka so na voljo splošni javnosti najmanj deset let od zadnje
dodelitve individualne pomoči po tej uredbi.
(3) Uprava in Agencija
ministrstvu poročata o dodeljenih pomočeh po tej uredbi v skladu s pravilnikom,
ki ureja način dajanja podatkov in poročanje o državnih pomočeh s kmetijskega
področja.
(4) Uprava in Agencija
hranita dokumentacijo o pomoči po tej uredbi deset let od datuma, ko je bila
dodeljena zadnja individualna pomoč po tej uredbi.
2. Odškodnina
22. člen
(odškodnina)
(1) Za odpravo škode
zaradi izvajanja ukrepov izkoreninjenja iz 8. člena
oziroma 10. člena te uredbe na varovalnih
pasovih in razmejenih območjih izkoreninjenja se imetnikom dodeli pomoč v
obliki odškodnine za uničene rastline trte na podlagi zakona, ki ureja zdravstveno
varstvo rastlin.
(2) Pomoč v obliki
odškodnine za uničene rastline trte se dodeli tudi imetnikom matičnih
vinogradov na okuženih območjih razmejenih območij zadrževanja iz te uredbe, za
katere fitosanitarni inšpektor odredi ukrepe iz četrtega odstavka
14. člena te uredbe.
23. člen
(upravičenci)
Imetnik rastlin trte je upravičen do odškodnine za uničene
rastline trte, za katere je pristojni fitosanitarni inšpektor odredil ukrepe,
če izpolnjuje pogoje iz zakona, ki ureja zdravstveno varstvo rastlin, in iz 16. člena te uredbe.
24. člen
(upravičeni stroški)
(1) Poleg določb iz 17. člena te uredbe se na podlagi zakona, ki ureja
zdravstveno varstvo rastlin, za upravičeni strošek odškodnine iz 22. člena te uredbe štejeta tržna vrednost
uničenih rastlin trte tik pred ugotovitvijo bolezenskih znamenj zlate trsne
rumenice in izpad dohodka zaradi obveznosti karantene, težav pri obnovi nasada
ali ponovnem sajenju in obveznega kolobarja.
(2) Za izračun
upravičenih stroškov iz prejšnjega odstavka se upoštevajo določbe zakona, ki
ureja zdravstveno varstvo rastlin, in pravilnika, ki ureja odškodnine na
področju zdravstvenega varstva rastlin, ki določa splošne in posebne kriterije
za trajne nasade, kamor spadajo tudi vinogradi.
25. člen
(pogoji za pridobitev pomoči)
(1) Za pridobitev
pomoči v obliki odškodnine iz 22. člena
te uredbe mora imetnik imeti GERK na varovalnem pasu razmejenega območja
zadrževanja iz 4. člena te uredbe ali
razmejenem območju izkoreninjanja iz 5. člena
te uredbe, izpolnjevati pa mora tudi pogoje glede obveščanja in izvajanja
ukrepov v skladu z zakonom, ki ureja zdravstveno varstvo rastlin.
(2) Od zneska, ki je
podlaga za odškodnino, se odštejejo tudi kateri koli stroški, ki niso nastali
neposredno zaradi te bolezni in bi jih imetnik imel tudi v drugačnih
okoliščinah, ter vsi prihodki od prodaje proizvodov, povezanih z uničenimi
rastlinami trte.
(3) Odškodnina se ne
dodeli, če se ugotovi, da je okužba z zlato trsno rumenico posledica
imetnikovega namernega dejanja ali malomarnosti.
26. člen
(način izplačila sredstev)
(1) Imetnikom se
izplačila odškodnin iz 22. člena te
uredbe izvedejo na podlagi vloge v skladu z zakonom, ki ureja zdravstveno
varstvo rastlin.
(2) Za vloge, za katere
izplačilo ne bo mogoče v tekočem letu, se sprejem odločitve upravičenosti do
odškodnine in izplačilo izvedeta v naslednjem proračunskem letu.
3. Finančno nadomestilo
27. člen
(vsebina finančnega nadomestila)
(1) Finančno
nadomestilo se imetnikom na podlagi te uredbe in v skladu z desetim, enajstim
in štirinajstim odstavkom 26. člena Uredbe 2022/2472/EU dodeli za uničene
rastline trte na okuženih območjih razmejenih območij zadrževanja.
(2) Ne glede na določbo
iz prejšnjega odstavka se imetnikom matičnih vinogradov na okuženih območjih
razmejenih območij zadrževanja finančno nadomestilo za uničene rastline trte ne
dodeli.
(3) Finančno
nadomestilo se upravičencem ne dodeli, če skupna višina finančnega nadomestila
na posameznega upravičenca ne presega 100 eurov.
(4) Finančno
nadomestilo se dodeli za čas trajanja programa iz Priloge 1 te uredbe za
obdobje do 31. decembra 2025.
28. člen
(upravičeni stroški)
(1) Poleg določb 17. člena te uredbe, za upravičeni strošek
finančnega nadomestila iz prejšnjega člena
štejeta tržna vrednost uničenih rastlin trte tik pred ugotovitvijo bolezenskih
znamenj zlate trsne rumenice in izpad dohodka zaradi obveznosti karantene,
težav pri obnovi nasada ali ponovnem sajenju in obveznega kolobarja.
(2) Izračun upravičenih
stroškov finančnega nadomestila iz prejšnjega odstavka se izvede v skladu s
Prilogo 3, ki je sestavni del te uredbe.
(3) Za ugotavljanje
upravičenosti števila uničenih rastlin trte se upošteva stanje števila rastlin
trte v RKG na 1. avgusta in 31. oktobra
tekočega leta. Razlika predstavlja število uničenih trt, ki se jih upošteva pri
izračunu upravičenih stroškov.
29. člen
(pogoji za pridobitev finančnega nadomestila)
(1) Poleg pogojev iz
26. člena Uredbe 2022/2472/EU mora
imetnik izpolnjevati še naslednje pogoje:
-       
ima GERK z rabo 1211 – vinograd na okuženem območju; okuženo območje je
navedeno na seznamu iz četrtega odstavka 4. člena
te uredbe ali v odločbi iz 17. člena te
uredbe;
-       
je o sumu pojava zlate trsne rumenice v vinogradu obvestil
fitosanitarnega preglednika, ki je izdal dokument o potrditvi pojava zlate
trsne rumenice v vinogradu v posameznem letu;
-       
je v celoti izvedel vse predpisane ukrepe zadrževanja glede zatiranja
prenašalca s fitofarmacevtskimi sredstvi in uničenja simptomatičnih rastlin
trte v skladu z drugim odstavkom 9. člena te uredbe v posameznem letu;
-       
skupno število uničenih simptomatičnih rastlin trte na dan oddaje vloge
ne presega deleža 20 % vseh rastlin trte v vinogradu na dan 1. avgusta v letu oddaje vloge;
-       
ima na dan oddaje vloge za dodelitev finančnega nadomestila v RKG
prijavljene podatke, ki izkazujejo dejansko stanje v vinogradu, in v RKG vložen
dokument fitosanitarnega preglednika iz druge alineje tega odstavka.
(2) Agencija preverja
izpolnjevanje pogoja iz četrte alineje prejšnjega odstavka na podlagi podatkov
v RKG v obdobju od 1. avgusta do dneva oddaje vloge za pridobitev
finančnega nadomestila v posameznem letu.
(3) Če Agencija na
podlagi podatkov v RKG ugotovi, da število uničenih rastlin trte presega delež,
določen v četrti alineji prvega odstavka tega člena, se pri izračunu
upravičenosti višine finančnega nadomestila upošteva samo število uničenih trt,
ki ni večje od 20-odstotnega deleža vseh rastlin trte v vinogradu.
(4) Upravičeni strošek
posamezne uničene rastline trte se pridobi iz Priloge 3 te uredbe in se pomnoži
z razliko števila trt v skladu s tretjim odstavkom prejšnjega člena.
(5) Od zneska, ki je
podlaga za finančno nadomestilo, se odštejejo tudi kateri koli stroški, ki niso
nastali neposredno zaradi te bolezni in bi jih imetnik imel tudi v drugačnih
okoliščinah, ter vsi prihodki od prodaje proizvodov, povezanih z uničenimi
rastlinami trte zaradi izvajanja ukrepov zadrževanja.
(6) Finančno
nadomestilo se ne dodeli, če se ugotovi, da je okužba z zlato trsno rumenico
posledica imetnikovega namernega dejanja ali malomarnosti.
30. člen
(vlaganje vlog za finančno nadomestilo)
(1) Vlagatelj iz prvega
odstavka 16. člena te uredbe ali njegov
pooblaščenec vloži vlogo za dodelitev finančnega nadomestila na Agencijo, in
sicer na obrazcu »Vloga za finančno nadomestilo za odpravo škode v
vinogradništvu«, iz Priloge 4, ki je sestavni del te uredbe.
(2) Pred elektronskim
vlaganjem vloge za dodelitev finančnega nadomestila iz prejšnjega odstavka se
vlagatelj ali njegov pooblaščenec prijavi na enotno vstopno točko Agencije.
Vlogo izpolni elektronsko in jo vloži v elektronski obliki, podpisano s
kvalificiranim elektronskim podpisom. Za elektronsko izpolnjevanje in
elektronsko vložitev vloge Agencija vzpostavi enotno vstopno točko, na kateri
se vlagatelj ali njegov pooblaščenec za elektronsko vložitev prijavi v informacijski
sistem Agencije, ima dostop do vseh podatkov, potrebnih za izpolnitev vloge,
izvede elektronski vnos, vlogo podpiše s kvalificiranim elektronskim podpisom
in jo vloži v informacijski sistem Agencije. Pooblaščenec za elektronsko
vložitev pri vnosu vloge izpolni tudi izjavo o obstoju in sprejemu pooblastila.
S podpisom na vlogi vlagatelj ali njegov pooblaščenec potrdi pravilnost vnosa
podatkov.
(3) V posameznem letu
vlagatelj vloži samo eno vlogo za pridobitev finančnega nadomestila.
(4) Za izplačila finančnega
nadomestila v tekočem letu se vloge vlagajo od 10. do 31. oktobra tekočega leta.
31. člen
(pregled vloge in pregledi na kraju samem)
(1) Agencija pri vseh
vlogah za pridobitev finančnega nadomestila pregleda izpolnjevanje pogojev iz
29. člena te uredbe tako, da opravi
pregled vloženih dokumentov. Pregled izvede s pregledom vseh
prejetih vlog in dokaznih listin,
vpogledom v uradne evidence in uporabo sistema za spremljanje površin, ne da bi
si uradna oseba neposredno ogledala stanje površine vinograda in trt na kraju samem,
ki je predmet finančnega nadomestila.
(2) Izpolnjevanje
pogoja iz tretje alineje prvega odstavka 29. člena te uredbe se preverja
samo z naknadnimi pregledi pri enem odstotku pravočasnih in popolnih vlog, pri
čemer se od vlagatelja zahteva predložitev dodatnih dokazil, kot so evidence o uporabi fitofarmacevtskih
sredstev, geolocirane fotografije oziroma druga dokazila, iz katerih je razvidno, da so bili vsi predpisani ukrepi glede uporabe
fitofarmacevtskih sredstev v celoti izvedeni oziroma
da so bile simptomatične rastline trte v celoti odstranjene.
(3) Pregledi na kraju
samem se izvedejo za pregledom vloge iz prvega odstavka tega člena, kadar iz prejetih podatkov, navedenih v prejšnjem
odstavku tega člena, ni mogoče preveriti izpolnjevanja pogojev iz prvega
odstavka 29. člena te uredbe.
(4) Pregled na kraju
samem je ugotavljanje dejanskega stanja, ki se opravi tako, da uradna oseba
izvede neposredni ogled stanja površine
vinograda in trt na kraju, ki je predmet finančnega nadomestila.
32. člen
(odločitev o vlogi)
(1) O vlogi in
izpolnjevanju pogojev do finančnega nadomestila po tej uredbi odloči Agencija z
odločbo. V izreku odločbe se navede, da gre za pomoč za odpravo škode v
kmetijskem sektorju v skladu z Uredbo 2022/2472/EU, pri čemer navede njen
naslov in mesto objave v Uradnem listu Evropske unije. Agencija odločbo izda
najpozneje do 4. decembra tekočega leta.
(2) Za vloge, za katere
izplačilo ne bo mogoče v tekočem letu, se sprejem odločitve upravičenosti do
finančnega nadomestila in izplačilo izvedeta v naslednjem proračunskem letu.
VI. INFORMIRANJE IN OZAVEŠČANJE JAVNOSTI
33. člen
(informiranje in ozaveščanje javnosti)
(1) Za izvajanje
tretjega odstavka 4. člena Izvedbene
uredbe 2022/1630/EU Uprava glede zlate trsne rumenice, njenega prenašalca in
ukrepov:
-       
na svoji spletni strani objavlja in posodablja informacije ter izdaja
informativna gradiva;
-       
širi informacije in znanja z izobraževanjem, informiranjem in
oglaševanjem prek različnih tržnokomunikacijskih orodij in kanalov;
-       
organizira ali sodeluje pri izobraževalnih dogodkih in drugih dogodkih v
zvezi z odnosi z javnostmi.
(2) Uprava izvaja
dejavnosti informiranja in ozaveščanja javnosti iz prejšnjega odstavka v
sodelovanju z drugimi pristojnimi organi iz te uredbe in organi lokalnih
skupnosti na razmejenih območjih zadrževanja iz prvega odstavka 4. člena
te uredbe.
VII. KAZENSKE DOLOČBE
34. člen
(prekrški)
(1) Z globo od 800 do
33.000 eurov se za prekršek kaznuje pravna oseba, če:
1.     
ne pregleduje redno rastlin trte med rastno dobo v skladu s prvo alinejo
drugega odstavka 8. člena te uredbe;
2.     
ne obvesti fitosanitarnega inšpektorja ali fitosanitarnega preglednika v
skladu z drugo alinejo drugega odstavka 8. člena te uredbe;
3.     
ne zatira prenašalca v skladu s tretjo alinejo drugega odstavka 8. člena ali prvo alinejo drugega odstavka 9. člena te uredbe;
4.     
ne odstrani in ne uniči opuščene trte v varovalnih pasovih v skladu s
tretjim odstavkom 8. člena te uredbe;
5.     
ne izvaja ukrepov, ki jih odredi fitosanitarni inšpektor v skladu s
petim odstavkom 8. člena, petim odstavkom
9. člena, tretjim odstavkom 13. člena ali četrtim odstavkom 14. člena te uredbe;
6.     
ne odstrani in ne uniči simptomatičnih rastlin trte v skladu z drugo
alinejo drugega odstavka 9. člena te
uredbe;
7.     
ne odstrani in ne uniči opuščene trte v okuženih območjih v skladu s
tretjim odstavkom 9. člena te uredbe;
8.     
za zatiranje prenašalca uporabi fitofarmacevtsko sredstvo, ki ni na
seznamu iz drugega odstavka 11. člena te
uredbe;
9.     
v roku ne opravi tretiranja s fitofarmacevtskim sredstvom v skladu z
drugim odstavkom 11. člena te uredbe;
10.  
ne izvede števila tretiranj s fitofarmacevtskimi sredstvi v skladu s
tretjim, petim ali šestim odstavkom 11. člena
te uredbe;
11.  
ne odstrani in ne uniči opuščenega vinograda v skladu s tretjim
odstavkom 12. člena te uredbe;
12.  
ne zatira prenašalca s fitofarmacevtskimi sredstvi v skladu z drugim
odstavkom 13. člena te uredbe;
13.  
ne opravi najmanj dveh tretiranj s fitofarmacevtskimi sredstvi v skladu
z drugim odstavkom 13. člena te uredbe;
14.  
premika rastline trt za saditev v nasprotju s prvim odstavkom 14. člena te uredbe;
15.  
ne izvaja ukrepov na enotah pridelave iz prve, druge, tretje, četrte,
pete ali šeste alineje drugega odstavka 14. člena te uredbe.
(2) Z globo od 400 do
16.000 eurov se za prekršek iz prejšnjega
odstavka kaznuje samostojni podjetnik posameznik in posameznik, ki samostojno
opravlja dejavnost.
(3) Z globo od 200 do
1.200 eurov se za prekršek iz prvega odstavka tega člena kaznuje tudi odgovorna
oseba pravne osebe, odgovorna oseba samostojnega podjetnika posameznika ali
odgovorna oseba posameznika, ki samostojno opravlja dejavnost.
(4) Z globo od 200 do
600 eurov se za prekršek iz prvega
odstavka tega člena kaznuje tudi posameznik.
VIII. PREHODNA IN KONČNA DOLOČBA
35. člen
(načrt izrednih ukrepov)
Do izdaje navodila Uprave iz te uredbe se uporablja Načrt
ukrepov za zlato trsno rumenico v Republiki Sloveniji, ki je objavljen na
spletni strani Uprave, in sicer najpozneje do 31. decembra 2023.
36. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00704-308/2023
Ljubljana, dne 3. avgusta 2023
EVA 2023-2330-0069
Vlada Republike Slovenije
dr. Robert Golob
predsednik

Priloga
1: Program in stroški izvedbe ukrepov za zatiranje in preprečevanje širjenja
zlate trsne rumenice za obdobje 2023–2025 in način financiranja programa za
obdobje 2023–2026 
Priloga
2: Število tretiranj s fitofarmacevtskimi sredstvi v razmejenih območjih
zadrževanja in razmejenih območjih izkoreninjenja 
Priloga
3: Modelni izračuni za višino upravičenih stroškov pomoči za finančno nadomestilo
Priloga
4: Vloga za finančno nadomestilo za odpravo škode v vinogradništvu 