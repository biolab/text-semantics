I. SPLOŠNE DOLOČBE
1. člen
(vsebina)
(1) Ta uredba ureja način izvajanja,
organizacijo, financiranje in koncesijo za izvajanje obveznih državnih
gospodarskih javnih služb na področju urejanja voda (v nadaljnjem besedilu:
javne službe).
(2) Ta uredba se ne uporablja za
naloge gospodarske javne službe iz 4. in 5. točke drugega odstavka 98. člena
Zakona o vodah (Uradni list RS, št. 67/02, 2/04 – ZZdrI-A, 41/04 – ZVO-1,
57/08, 57/12, 100/13, 40/14 in 56/15; v nadaljnjem besedilu: Zakon o vodah), ki
se izvajajo na morju kot specializirana strokovna naloga v organu v sestavi
ministrstva, pristojnega za pomorstvo.
(3) Ta uredba je tudi koncesijski akt
za koncesijo za izvajanje javnih služb in se šteje za akt o javno‑zasebnem
partnerstvu.
(4) Koncesija javnih služb po tej
uredbi je javnonaročniško javno‑zasebno partnerstvo po Zakonu o javno‑zasebnem
partnerstvu (Uradni list RS, št. 127/06; v nadaljnjem besedilu: Zakon o javno‑zasebnem
partnerstvu).
2. člen
(pristojnost)
Koncendent v koncesijskem razmerju je
Republika Slovenije, v njenem imenu Vlada Republike Slovenije (v nadaljnjem
besedilu: vlada), naloge koncedenta v koncesijskem razmerju pa izvaja Direkcija
Republike Slovenije za vode (v nadaljnjem besedilu: direkcija) kot organ v
sestavi ministrstva, pristojnega za vode (v nadaljnjem besedilu: ministrstvo),
razen tistih nalog in odločitev, ki so po tej uredbi ali drugem predpisu
izrecno v pristojnosti ministrice ali ministra, pristojnega za vodo (v
nadaljnjem besedilu: minister) oziroma ministrstva.
3. člen
(definicije)
Poleg pomenov, določenih v Zakonu o vodah
in Zakonu o javno‑zasebnem partnerstvu, imajo izrazi v tej uredbi še naslednji
pomen:
1.    
koncesija: je koncesija za izvajanje obveznih
državnih gospodarskih javnih služb na področju urejanja voda po tej uredbi;
2.    
koncesionar: je pravna ali fizična oseba, ki
izvaja gospodarske javne službe na področju urejanja voda na podlagi koncesije;
3.    
konzorcij: je oznaka za dve ali več pravnih ali
fizičnih oseb, ki na podlagi medsebojnega obligacijskopravnega razmerja,
sklenjenega skladno s 17. členom te uredbe, vložijo skupno vlogo za pridobitev
koncesije.
II. JAVNE SLUŽBE IN ORGANIZACIJA NJIHOVEGA IZVAJANJA
4. člen
(javne službe)
(1) Javne službe so:
1.    
obratovanje in vzdrževanje vodne
infrastrukture, namenjene ohranjanju in uravnavanju vodnih količin;
2.    
obratovanje, vzdrževanje in spremljanje stanja
vodne infrastrukture, namenjene varstvu pred škodljivim delovanjem voda;
3.    
izvedba izrednih ukrepov v času povečane
stopnje ogroženosti zaradi škodljivega delovanja voda;
4.    
vzdrževanje vodnih in priobalnih zemljišč,
razen nalog obvezne državne gospodarske javne službe vzdrževanja vodnih in
priobalnih zemljišč morja;
5.    
zagotavljanje vodovarstvenega nadzora.
(2) Podrobneje določa naloge, dela in
storitve, ki sestavljajo javne službe iz prejšnjega odstavka, predpis, ki
določa vrste in obseg nalog obveznih državnih gospodarskih javnih služb
urejanja voda.
5. člen
(območja izvajanja javne službe)
(1) Javne službe se izvajajo na
celotnem ozemlju Republike Slovenije.
(2) Javna služba se izvaja na
naslednjih območjih:
1.    
območje zgornje Save, ki obsega porečje Save s
pritoki od izvira Save Dolinke in izvira Save Bohinjke do sotočja s Soro,
vključno s porečjem Sore;
2.    
območje srednje Save, ki obsega porečje Save s
pritoki od sotočja s Soro do sotočja s Savinjo, brez Savinje, ter del porečja
Kolpe do sotočja z Dolskim potokom;
3.    
območje spodnje Save, ki obsega porečje Save s
pritoki od sotočja s Savinjo do državne meje z Republiko Hrvaško z vsemi
pritoki, ter del porečja Kolpe od sotočja z Dolskim potokom do meje z Republiko
Hrvaško in del porečja Sotle od sotočja z Bistrico do državne meje z Republiko
Hrvaško;
4.    
območje Savinje, ki obsega porečje Savinje s
pritoki, vključno z delom porečja Sotle od izvira do sotočja z Bistrico;
5.    
območje porečja Drave;
6.    
območje porečja Mure;
7.    
območje povodja Soče;
8.    
območje povodja jadranskih rek z morjem.
(3) Posamezna območja iz prejšnjega
odstavka in njihove meje so določene v Prilogi 1 v merilu 1:1.000.000, ki je
sestavni del te uredbe.
(4) Podrobneje so meje iz prejšnjega
odstavka prikazane kot prostorski podatek v digitalni vektorski obliki, ki ga
hrani direkcija.
6. člen
(organizacija izvajanja javne službe)
(1) Javne službe po tej uredbi se
izvajajo na podlagi podeljene koncesije ali v okviru javnega podjetja.
(2) Za izvajanje vseh nalog, del in
storitev javne službe iz prvega odstavka 4. člena te uredbe se za posamezno
območje iz drugega odstavka prejšnjega člena podeli koncesija enemu
koncesionarju, razen v kolikor ni v nadaljevanju določeno drugače.
(3) Ne glede na določbe prejšnjega
člena se koncesija za izvajanje del in storitev čiščenja gladine celinskih voda,
preprečevanja onesnaženja vodnih in priobalnih zemljišč celinskih voda ter
obalne linije morja iz okvira javne službe zaradi naravnih in drugih nesreč
podeli enemu koncesionarju na celotnem območju Republike Slovenije.
(4) Na območju spodnje Save od Suhadola
do državne meje z Republiko Hrvaško, določenem s predpisi, ki opredeljujejo
pogoje koncesije za izkoriščanje energetskega potenciala Spodnje Save in način
izvajanja javne službe urejanja voda na vplivnem območju energetskega
izkoriščanja Spodnje Save, izvaja javne službe iz prvega odstavka 4. člena te
uredbe javno podjetje, ustanovljeno na podlagi teh predpisov. Javne službe
lahko javno podjetje izvaja s podizvajalci brez upoštevanja omejitev iz 25.
člena te uredbe.
(5) Kadar se
vodna infrastruktura v skladu s prvim odstavkom 48. člena Zakona o vodah
uporablja tudi za izvajanje vodne pravice za rabo voda ali za odvzem naplavin,
izvaja naloge, dela in storitve vzdrževanja te vodne infrastrukture skladno s
to uredbo in drugimi predpisi imetnik te vodne pravice na podlagi sedmega
odstavka 48. člena Zakona o vodah. Ta določba se uporablja tudi za vzdrževanje
vodnih in priobalnih zemljišč, namenjenih izvajanju vodne pravice za rabo voda
ali za odvzem naplavin.
III. NAČIN IZVAJANJA GOSPODARSKIH JAVNIH SLUŽB IN NJIHOVO
FINANCIRANJE
7. člen
(cilji izvajanja javnih služb)
Z izvajanjem javnih služb se na območju
Republike Slovenije v javnem interesu zagotavlja ohranjanje in uravnavanje
vodnih količin, spremljanje stanja in varstvo pred škodljivim delovanjem voda, vključno
z izvedbo izrednih ukrepov v času povečane stopnje ogroženosti, vzdrževanje
vodne infrastrukture, vodnih ter priobalnih zemljišč, vodovarstveni nadzor in
skrb za hidromorfološko stanje vodnega režima.
8. člen
(uporaba vodne infrastrukture)
(1) Za izvajanje javnih služb se
uporablja vodna infrastruktura v lasti države skladno s predpisi, ki urejajo
vode.
(2) Uporaba vodne infrastrukture iz
prejšnjega odstavka je za izvajalca javne službe brezplačna v obsegu, kot je to
potrebno za izvajanje javne službe.
(3) Izvajalec javne službe mora
ravnati z naravnim in grajenim vodnim javnim dobrim v skladu s predpisi, ki
urejajo vode, ter koncesijsko pogodbo.
9. člen
(način izvajanja)
(1) Izvajalec javne službe mora
zagotoviti izvajanje teh javnih služb v vseh pogojih, ob vsakem času in
pravočasno ter v obsegu, ki ga določi koncedent z letnim programom dela.
(2) Letni program dela pripravi direkcija do oktobra predhodnega leta. Realizacijo plana pripravi
koncesionar do konca marca za preteklo leto. Na podlagi tega direkcija pripravi primerjavo in preveri odstopanja. V kolikor pride do
sprememb del med letom, se pripravi dopolnitev letnega programa del.
(3) Pri izvajanju javne službe morajo
biti upoštevane določbe predpisov, ki urejajo vode, varstva okolja, ohranjanja
narave, ribištva in lovstva, urejanja prostora in graditve objektov, ki se
nanašajo na dejavnost javnih služb.
10. člen
(naloge v zvezi z naravnimi nesrečami)
(1) Izvajalec javnih služb izvaja v
primeru naravne nesreče zaradi škodljivega delovanja voda interventne ukrepe
skladno z Zakonom o vodah in na njegovi podlagi izdanimi predpisi.
(2) Za javne službe, ki se izvajajo na
podlagi koncesije, se v koncesijski pogodbi podrobneje uredi tudi možnost
opravljanja določenih del in storitev v primeru sanacije posledic naravne
nesreče zaradi škodljivega delovanja voda in izrednega onesnaženja voda kot
posledici naravne ali druge nesreče skladno Zakonom o vodah in na njegovi
podlagi izdanimi predpisi.
(3) Če to terja obseg posledic naravne
ali druge nesreče, zaradi katerega koncesionar ne more v celoti izvesti
potrebnih interventnih ukrepov ali določenih del in storitev v primeru sanacije
posledic naravne nesreče, lahko koncedent naroči izvedbo dela in storitve iz
prejšnjega odstavka koncesionarjem, ki imajo koncesijo na drugih območjih iz 5.
člena te uredbe.
(4) Koncedent lahko direktno naroči
izvedbo interventnih ali sanacijskih del iz prejšnjega odstavka drugim
koncesionarjem v primeru, ko obseg dela za 30% presega višino letnih sredstev,
namenjenih izvajanju javne službe na območju koncesije, kjer je prišlo do
naravne nesreče zaradi škodljivega delovanja voda.
(5) Naloge, dela in storitve iz tega
člena se koncesionarju plačajo po pogodbi, po cenah, določenih v koncesijski
pogodbi skladno z 22. členom te uredbe.
11. člen
(financiranje)
(1) Javne službe po tej uredbi se
financirajo iz proračuna Republike Slovenije in drugih sredstev.
(2) Posamezna dela in gradnje v okviru
javne službe lahko sofinancira lokalna skupnost ali druga pravna oziroma
fizična oseba, če to ne ovira ali preprečuje izvajanja javne službe ali splošne
rabe vodnega javnega dobra. Navedena financiranja morajo biti vključena v letni
program dela, opredeljenem v 9. členu te uredbe.
(3) Za pridobitev in izvajanje
koncesije po tej uredbi se ne plačuje koncesijska dajatev.
IV. KONCESIJA ZA JAVNE SLUŽBE
1. Opredelitev koncesije
12. člen
(predmet in območje posamezne koncesije)
(1) Predmet posamezne koncesije iz
drugega odstavka 6. člena te uredbe je izvajanje javne službe na območjih,
opredeljenih v drugem odstavku 5. člena te uredbe. Izjeme so opredeljene v
tretjem in četrtem odstavku 6. člena te uredbe.
(2) Predmet koncesije iz tretjega
odstavka 6. člena te uredbe je izvajanje del in storitev čiščenja gladine
celinskih voda ter preprečevanja onesnaženja vodnih in priobalnih zemljišč
celinskih voda iz okvira javne službe na celotnem območju Republike Slovenje.
(3) Na območju, opredeljenem v četrtem
odstavku 6. člena te uredbe, izvaja javno službo javno podjetje v skladu s
predpisi, ki opredeljujejo pogoje za izkoriščanje energetskega potenciala
Spodnje Save in način izvajanja javne službe urejanja voda na vplivnem območju
energetskega izkoriščanja Spodnje Save.
(4) Na posameznem območju koncesije se
podeli za obseg izvajanja javne službe iz prejšnjih odstavkov ena koncesija
enemu koncesionarju.
(5) Isti koncesionar lahko pridobi več
koncesij iz prvega in drugega odstavka tega člena.
(6) V času trajanja koncesije za
posamezno območje koncesije iz prvega in drugega odstavka tega člena ni
dovoljeno podeliti druge koncesije po tej uredbi, razen v kolikor se druga
koncesija podeli pred prenehanjem koncesijskega razmerja prejšnje koncesije
zaradi zagotovitve nepretrganega izvajanja javne službe tako, da novi
koncesionar začne izvajati koncesijo, ko jo preneha izvajati prejšnji
koncesionar.
13. člen
(trajanje koncesije)
(1) Koncesija po tej uredbi se podeli
za sedem let (rok koncesije).
(2) Rok koncesije začne teči z dnem,
določenem v koncesijski pogodbi. Če v koncesijski pogodbi ni določen začetek
teka roka koncesije, začne ta rok teči naslednji dan po sklenitvi koncesijske
pogodbe.
(3) Rok koncesije poteče s potekom
istega dneva v istem mesecu v sedmem letu od dneva začetka teka roka
koncesije.
14. člen
(druga dejavnost koncesionarja)
(1) Koncesionar lahko v roku koncesije
opravlja druge dejavnosti, kolikor to ne ovira izvajanja nalog, ukrepov, del in
storitev, ki so predmet koncesije.
(2) Če koncesionar izvaja druge
dejavnosti, mora zagotoviti ločeno evidentiranje različnih dejavnosti skladno z
zakonom, ki ureja preglednost finančnih odnosov in ločeno evidentiranje
različnih dejavnosti, in predpisi, izdanimi za izvrševanje takega zakona.
2. Podelitev koncesije
15. člen
(postopek podelitve koncesije)
(1) Koncesija po tej uredbi se podeli
v postopku sklenitve javnonaročniškega javno‑zasebnega partnerstva po
27. členu Zakona o javno‑zasebnem partnerstvu. 
(2) Odločitev o izbiri koncesionarja v
postopku oddaje javnega naročila po drugem odstavku 27. člena Zakona o javno‑zasebnem
partnerstvu in odločbo o podelitvi koncesije po četrtem odstavku 27. člena
Zakona o javno‑zasebnem partnerstvu sprejme oziroma izda vlada, postopek
podelitve koncesije pa vodi ministrstvo.
(3) Strokovno komisijo imenuje
minister skladno z 52. členom Zakona o javno‑zasebnem partnerstvu.
(4) V razpisni dokumentaciji se za
posamezno koncesijo določi predviden okvirni obseg posameznih vrst del in
storitev javne službe v roku koncesije.
(5) (črtan).
16. člen
(pogoji za podelitev koncesije)
(1) Kandidat mora izpolnjevati
naslednje pogoje: 
a) 
glede ustreznosti za opravljanje poklicne
dejavnosti mora biti kandidat registriran za dejavnost gradnje vodnih objektov
(za osebe, registrirane v Republiki Sloveniji, za dejavnost 42.910 Gradnja
vodnih objektov iz priloge 1 Uredbe o standardni klasifikaciji dejavnosti
(Uradni list RS, št. 69/07 in 17/08)) ali vpisan v enega od poklicnih ali
poslovnih registrov, ki se vodijo v državi članici Evropske unije, v kateri ima
sedež;
b) 
glede tehnične sposobnosti: 
- 
kandidat mora razpolagati s splošno in
specialno opremo najmanj v obsegu, kot je to potrebno za izvajanje javnih služb
na posameznem območju koncesije; 
- 
kandidat mora razpolagati z informacijsko in
programsko opremo za izvajanje javnih služb na posameznem območju koncesije; 
- 
kandidat mora razpolagati z ustreznimi poslovnimi
prostori, ki omogočajo izvajanje javnih služb po tej uredbi; 
c) 
glede kadrovske sposobnosti: 
- 
kandidat mora imeti v delovnem razmerju s
polnim delovnim časom strokovne in operativne delavce z delovnimi izkušnjami s
področja izvajanja javnih služb urejanja voda. Število delavcev iz te točke ter
njihova potrebna izobrazba in delovne izkušnje se za posamezno območje
koncesije določijo v razpisni dokumentaciji; 
- 
kandidat je moral v zadnjih najmanj petih letih
pred objavo javnega razpisa po tej uredbi kakovostno in pravočasno izvesti
vzdrževalna dela na vodni infrastrukturi, vodnih ali priobalnih zemljiščih,
vsako v vrednosti najmanj 8.000 eurov brez DDV. Število zahtevanih referenčnih
del, število različnih delovišč in starost referenc se za posamezno območje
koncesije določijo v razpisni dokumentaciji. Za objekte vodne infrastrukture
štejejo objekti iz priloge Pravilnika o določitvi vodne infrastrukture (Uradni
list RS, št. 46/05); 
- 
kandidat je moral v zadnjih najmanj petih letih
pred objavo javnega razpisa po tej uredbi kakovostno in v okviru projektne in
druge dokumentacije pravočasno v okviru pogodbenih rokov izvesti ukrepe zaradi
onesnaženja vodnih in priobalnih zemljišč v skupni vrednosti, ki je za območje
koncesije iz tretjega odstavka 6. člena te uredbe določena v razpisni
dokumentaciji; 
č)  glede
ekonomskega in finančnega položaja: 
- 
kandidat v zadnjih šestih mesecih pred objavo
javnega razpisa po tej uredbi ni imel blokiranega nobenega od svojih
transakcijskih računov; 
- 
kandidat mora imeti v zadnjih petih zaključenih
poslovnih letih pred objavo javnega razpisa najnižji letni promet najmanj v
višini, ki je za posamezno območje koncesije določena v razpisni dokumentaciji.
(2) Oprema iz prve in druge alineje
točke b) prejšnjega odstavka in poslovni prostori, strojne baze – obrati,
deponije in drugi skladiščni prostori iz tretje alineje točke b) prejšnjega
odstavka se za posamezno območje določijo v razpisni dokumentaciji. 
(3) Pogoje iz točke a), b) in č) ter
prve alineje točke c) prvega odstavka tega člena mora izpolnjevati koncesionar
tudi ves čas trajanja koncesije. 
(4) Način dokazovanja izpolnjevanja
pogojev iz prvega odstavka tega člena se določi v razpisni dokumentaciji. 
(5) Kandidata se mora iz sodelovanja v
postopku izbire koncesionarja izključiti, če se pri preverjanju ugotovi obstoj
razlogov za izključitev iz 75. člena Zakona o javnem naročanju (Uradni
list RS, št. 91/15; v nadaljnjem besedilu: Zakon o javnem naročanju) ali
če lahko koncedent izkaže kršitev izpolnjevanja obveznosti na področju okoljskega,
socialnega in delovnega prava, ki so določene v pravu Evropske unije,
predpisih, ki veljajo v Republiki Sloveniji, kolektivnih pogodbah ali predpisih
mednarodnega okoljskega, socialnega in delovnega prava. Seznam mednarodnih
socialnih in okoljskih konvencij določa Priloga X Direktive 2014/23/EU
Evropskega parlamenta in Sveta z dne 26. februarja 2014 o podeljevanju
koncesijskih pogodb (UL L št. 94 z dne 28. 3. 2014, str. 1).
17. člen
(skupna vloga več oseb)
(1) Vlogo za koncesijo (v nadaljnjem
besedilu: vloga) lahko predloži tudi konzorcij. Ista pravna ali fizična oseba
lahko sodeluje kot član konzorcija le pri eni skupni vlogi. Če ista pravna ali
fizična oseba sodeluje na več vlogah, je vsaka taka vloga nepravilna.
(2) Kadar predloži skupno vlogo konzorcij,
mora biti vlogi priložena sklenjena pogodba o ureditvi medsebojnih razmerij v
zvezi z izvajanjem koncesije, iz katere mora biti razvidno najmanj:
-      
kdo so člani konzorcija ter datum vstopa in
izstopa posameznega člana iz konzorcija;
-      
ime vodilnega člana konzorcija ali drug
podatek, s pomočjo katerega lahko sporočila v zvezi z izvajanjem koncesije
koncedent pošilja le eni osebi z učinkom za vse člane konzorcija;
-      
ureditev medsebojnih pravic in obveznosti med
člani konzorcija v zvezi z izvajanjem koncesije;
-      
medsebojna zaveza članov konzorcija, da za
obveznosti koncesionarja po koncesijski pogodbi odgovarjajo solidarno.
(3) V primeru skupne vloge članov
konzorcija morajo pogoje iz točke a. in prve do četrte alinee točke e. prvega
odstavka prejšnjega člena izpolnjevati vse osebe, ki so vložile tako vlogo,
ostale pogoje pa lahko izkazujejo skupaj člani konzorcija, navedeni v vlogi.
(4) (črtan).
18. člen
(merila za izbiro)
(1) Merila za izbiro koncesionarja so
naslednja: 
-      
najnižje izhodiščne cene za strojne storitve,
transportna sredstva, transportne razdalje in osnove za plače; 
-      
tehnična opremljenost in razpolaganje s
strojnimi bazami – obrati, deponijami in drugimi skladiščnimi prostori; 
-      
kadrovska sposobnost.
(2) Vrste postavk izhodiščnih cen in
osnov za plače iz prve alinee prejšnjega odstavka in njihove relativne uteži se
določijo v razpisni dokumentaciji. Število točk za posamezno postavko se določi
tako, da najnižja cena v okviru postavke prinese največje možno število točk,
ostale ponujene cene pa nižje število točk sorazmerno s tem, koliko so višje od
najnižje ponujene cene. Merilo za izbiro po tem odstavku je vsota točk
posameznih postavk.
(3) Merilo boljša tehnična
opremljenost in boljše razpolaganje s strojnimi bazami – obrati, deponijami in
drugimi skladiščnimi prostori iz druge alinee prvega odstavka tega člena se
ugotavlja glede na obseg in okoljsko sprejemljivost določene vrste tehnične
opremljenosti in prostorov, strojnih baz – obratov, deponij in drugih
skladiščnih prostorov, s katerimi razpolaga kandidat za koncesijo za izvajanje
del rednega vzdrževanja na posameznem območju koncesije in za katere se obveže,
da jih bo dejansko uporabljal na posameznem območju koncesije. Glede obsega se
upoštevajo le oprema in prostori, ki presegajo minimalno tehnično opremljenost
iz točke b. prvega odstavka 16. člena te uredbe, glede boljše okoljske
sprejemljivosti pa tudi oprema, ki spada v okvir minimalne tehnične
opremljenosti. Višje število točk prejme kandidat za koncesijo, ki ponudi več
tehnične opreme in prostorov ter okoljsko bolj sprejemljivo tehnično opremo.
Vrsta tehnične opreme in način ugotavljanja njene okoljske sprejemljivosti,
opisi strojnih baz – obratov, deponij in drugih skladiščnih prostorov ter
število točk, s katerimi se to merilo ovrednoti, se določi v razpisni
dokumentaciji.
(4) Merilo boljša kadrovska
usposobljenost iz tretje alinee prvega odstavka tega člena se ugotavlja glede
na število strokovnih in operativnih delavcev, ki so v rednem delovnem razmerju
pri kandidatu in njihovo strokovno usposobljenostjo ter osebnih referenc in za
katere se obveže, da bodo dejansko delali na posameznem območju koncesije.
Upoštevajo se le zaposleni delavci, ki presegajo minimalne kadrovske pogoje iz
točke c. prvega odstavka 16. člena te uredbe. Višje število točk prejme
kandidat za koncesijo, ki ima več in bolj usposobljene delavce. Število in
usposobljenost delavcev in število točk, s katerimi se ovrednoti, se določi v
razpisni dokumentaciji.
(5) Število
točk posamezne vloge se določi tako, da se število točk po vseh merilih
posamezne vloge sešteje, pri čemer število točk pri posameznem merilu ne sme
presegati najvišjega števila točk posameznega merila v skupnem številu točk,
kot je določeno v prvem odstavku tega člena.
(6) Najugodnejša
je vloga z najvišjim seštevkom iz prejšnjega odstavka.
3. Koncesijsko razmerje
19. člen
(koncesijska pogodba)
(1) Po dokončnosti odločbe o podelitvi
koncesije sklene koncedent z izbranim kandidatom koncesijsko pogodbo za vsako
območje posebej.
(2) (črtan).
(3) (črtan).
(4) (črtan).
20. člen
(vsebina in izvajanje koncesijske pogodbe)
(1) S koncesijsko pogodbo koncedent in
koncesionar uredita vsa medsebojna razmerja v zvezi s koncesijo, tveganja, ki
jih nosi posamezna pogodbena stranka, in druga vprašanja, ki jih mora urediti
koncesijska pogodba po zakonu, ki ureja gospodarske javne službe.
(2) V koncesijski pogodbi so določeni
tudi pogoji glede poročanja koncesionarjev o izvedenih delih in za to
porabljenih sredstvih. Specifikacija porabe sredstev mora biti opredeljena tako
na ravni posameznega vodnega objekta kot tudi na ravni celotnega območja, na
katerem se izvaja javna služba. Poročilo o porabi sredstev je javno dostopno.
(3) V koncesijski pogodbi se določijo
tudi pogodbene kazni za primer kršitev obveznosti koncesionarja.
(4) V koncesijski pogodbi se za
posamezno koncesijo določi predviden okvirni obseg posameznih vrst del in
storitev javne službe v roku koncesije.
(5) Na podlagi koncesijske pogodbe in
v skladu z letnim programom dela sklepata koncedent in koncesionar po šestem
odstavku 48. člena Zakona o javnem naročanju letne, po potrebi pa tudi druge pogodbe
za izvedbo posameznih del v okviru javne službe po cenah, določenih v
koncesijski pogodbi. Letne in druge izvedbene pogodbe v imenu koncedenta sklene
predstojnik direkcije.
21. člen
(cene del in storitev)
(1) Cene del in storitev koncesionarja
se izračunajo na podlagi izhodiščnih cen strojnih in transportnih storitev ter
osnov za stroške dela iz drugega odstavka 18. člena te uredbe, kot so
določene v koncesijski pogodbi na podlagi najugodnejše ponudbe, ter
standardiziranih opisov in normativov za vodnogospodarska dela, upoštevaje
kalkulativne dele iz teh opisov in normativov.
(2) Standardizirani opisi in normativi
za vodnogospodarska dela so sestavni del koncesijske pogodbe in se v teku
pogodbe ne smejo spreminjati, razen če pride pri posameznih delih do bistvenih
sprememb v tehnologiji izvajanja del in če s tem soglašata obe strani.
(3) Izhodiščne cene in urne postavke
iz prvega odstavka tega člena se lahko spremenijo le, če se cene industrijskih
proizvodov pri proizvajalcih, ki jih objavi Statistični urad Republike
Slovenije, na letni ravni spremenijo za več kot 2%, pri čemer sprememba
izhodiščnih cen in urnih postavk ne sme presegati 80% spremembe cen
industrijskih proizvodov pri proizvajalcih. Osnove za plače iz prvega odstavka
tega člena se lahko spremenijo, če se zaradi spremembe kolektivne pogodbe, ki
velja za gradbeništvo, spremenijo elementi za obračun plač tako, da se
koncesionarju strošek za plače poveča za več kot 2%.
(4) (črtan).
22. člen
(garancija)
Koncesionar mora za vsako leto za obseg in
vrednost del, opredeljenih v letni pogodbi iz petega odstavka 20. člena te
uredbe, najpozneje v 30 dneh po sklenitvi letne pogodbe predložiti koncedentu
nepogojno, nepreklicno in na prvi pisni poziv unovčljivo bančno garancijo ali
kavcijsko zavarovanje zavarovalnice za dobro izvedbo del v višini največ
10 % letne vrednosti del (z DDV) in v trajanju še eno leto po dokončanih
delih. Vrsta in višina zavarovanja se določita v razpisni dokumentaciji.
23. člen
(zavarovanja)
(1) Najkasneje v 30 dneh po sklenitvi
koncesijske pogodbe mora koncesionar skleniti zavarovanje za škodo, ki bi jo z
izvajanjem javne službe povzročil koncedentu ali tretji osebi.
(2) Podrobneje se uredi obveznost
zavarovanja odgovornosti koncesionarja v koncesijski pogodbi.
24. člen
(prenos koncesije)
(1) Koncesionar (odstopnik koncesije)
sme pravice in obveznosti iz koncesijske pogodbe ali njenega dela prenesti na
novega koncesionarja (prevzemnik koncesije) le s predhodnim dovoljenjem vlade.
Ta določba se uporablja tudi za prenos koncesije na univerzalne pravne
naslednike koncesionarja.
(2) Dovoljenje iz prejšnjega odstavka
se izda na zahtevo odstopnika oziroma prevzemnika koncesije, v kateri mora biti
izkazano, da sta odstopnik in prevzemnik koncesije uredila medsebojna razmerja
v zvezi s prenosom koncesije.
(3) Vlada lahko zavrne izdajo
dovoljenja za prenos v primeru, da:
-      
prevzemnik koncesije ne izpolnjuje pogojev za
pridobitev in izvrševanje koncesije;
-      
je izpolnjen kateri od pogojev za odvzem
koncesije iz 31. člena te uredbe;
-      
ni zagotovljeno, da bo odstopnik koncesije
predal prevzemniku koncesije vso dokumentacijo v zvezi z izvajanjem javne
službe, ki jo ima;
-      
če obstojijo druge okoliščine, zaradi katerih
je mogoče utemeljeno sklepati, da prevzemnik koncesije ne bo pravilno in
učinkovito izpolnjeval koncesije.
(4) Če se na prevzemnika koncesije
prenaša koncesijska pogodba, ki je sklenjena s projektnim podjetjem ali s člani
konzorcija, je potrebno pred dovoljenjem vlade pridobiti soglasje vseh članov
konzorcija.
(5) Po dokončnosti dovoljenja za
prenos koncesije koncedent in prevzemnik koncesije skleneta koncesijsko pogodbo
pod enakimi pogoji, kot je sklenjena prvotna koncesijska pogodba, in za
preostali čas trajanja koncesije po prvotni koncesijski pogodbi, prvotna
koncesijska pogodba pa se sporazumno razveže.
25. člen
(podizvajalci)
(1) Če koncesionar namerava oddati
nekatera dela v okviru koncesije v izvajanje podizvajalcem, mora v ponudbi
navesti vse podizvajalce ter dela, ki jih namerava oddati v podizvajanje,
kontaktne podatke in zakonite zastopnike predlaganih podizvajalcev, izpolnjene
enotne evropske dokumente v zvezi z oddajo javnega naročila po predpisih o
javnem naročanju teh podizvajalcev ter priložiti zahtevo podizvajalca za
neposredno plačilo, če podizvajalec to zahteva. Način dokazovanja izpolnjevanja
pogojev iz tega člena se določi v razpisni dokumentaciji. 
(2) Če koncesionar odda dela v izvajanje
drugemu podizvajalcu po podpisu koncesijske pogodbe, mora direkcija s tem
predhodno soglašati, pri čemer mora koncesionar z novim podizvajalcem
izpolnjevati pogoje iz te uredbe in razpisne dokumentacije. 
(3) Za delo podizvajalcev je
koncedentu odgovoren koncesionar, kot da bi ga opravljal sam.
4. Nadzor nad izvajanjem koncesije
26. člen
(nadzor)
Inšpekcijski nadzor nad izvajanjem javne
službe izvaja Inšpektorat Republike Slovenije za okolje in prostor.
27. člen
(spremljanje izvajanja koncesije)
(1) Spremljanje izvajanja koncesije po
tej uredbi izvaja direkcija.
(2) Koncesionar je direkciji dolžan omogočiti spremljanje izvajanja koncesije, ki ga opravlja v
skladu s to uredbo in drugimi predpisi, in uradnim osebam direkcije predložiti vso potrebno dokumentacijo v zvezi z izvajanjem
koncesije, zagotoviti sodelovanje odgovornih oseb koncesionarja, dajati
informacije v zvezi z izvajanjem koncesije in omogočiti vpogled v poslovne
knjige in evidence v zvezi z izvajanjem koncesije.
(3) Spremljanje izvajanja koncesije se
lahko izvaja v prostorih koncesionarja in na območju podeljene koncesije. Na
zahtevo koncedenta je koncesionar dolžan omogočiti tudi stalno spremljanje nad
izvajanjem določenih del iz okvira te javne službe.
(4) Spremljanje izvajanja koncesije
obsega pregled finančnega poslovanja v zvezi s koncesijo, spremljanje
ustreznosti uporabe sredstev za izvajanje dejavnosti, kakor tudi izvajanja
dejavnosti glede obsega in časovne razporeditve izvedenih del, njihove
kvalitete ter drugih značilnosti.
(5) Spremljanje izvajanja koncesije je
lahko napovedano ali nenapovedano in mora potekati tako, da ne ovira rednega
izvajanja koncesije. Praviloma se opravlja v poslovnem času koncesionarja.
Oseba, ki spremlja izvajanje koncesije, se izkaže s pooblastilom koncedenta in
je dolžna podatke o poslovanju koncesionarja obravnavati kot poslovno
skrivnost.
(6) Če direkcija pri spremljanju izvajanja koncesije ugotovi nepravilno ali
nestrokovno ravnanje izvajalca javne službe, lahko predlaga vladi izdajo
odločbe iz 31. člena te uredbe, ali v okviru svojih pristojnosti in nalog
ukrene, kar je potrebno, da se nepravilnosti in nestrokovnosti odpravijo.
(7) Natančneje se spremljanje opredeli
v koncesijski pogodbi.
5. Prenehanje koncesije
28. člen
(prenehanje koncesijskega razmerja)
(1) Koncesijsko razmerje preneha:
-      
zaradi prenehanja koncesijske pogodbe;
-      
zaradi prenehanja koncesionarja;
-      
zaradi stečaja koncesionarja;
-      
z odvzemom koncesije zaradi kršitev
koncesionarja.
(2) Ob prenehanju koncesijskega
razmerja je dolžan dotedanji koncesionar nemudoma izročiti koncedentu vso
dokumentacijo v zvezi z izvajanjem javne službe, ki jo ima. Podrobneje se način
izvajanja te obveznosti koncesionarja uredi v koncesijski pogodbi.
29. člen
(prenehanje koncesijske pogodbe)
(1) Koncesijska pogodba preneha z dnem
poteka roka koncesije.
(2) Koncesijska pogodba preneha zaradi
bistvene kršitve z odpovedjo pogodbi zveste stranke. Podrobneje se odpoved
zaradi kršitve pogodbe uredi v koncesijski pogodbi.
(3) Stranki koncesijske pogodbe se
lahko med trajanjem pogodbe kadarkoli sporazumeta o prenehanju pogodbe.
Pogodbena stranka, ki želi sporazumno prenehanje pogodbe, da drugi pogodbeni
stranki pobudo, ki vsebuje najmanj predlog pogojev in rok za prenehanje pogodbe
z obrazložitvijo. Pobuda mora biti dana v pisni obliki.
30. člen
(prenehanje koncesionarja)
(1) Koncesijsko razmerje preneha s
prenehanjem koncesionarja, če nima univerzalnega pravnega naslednika.
(2) V primeru univerzalnega pravnega
naslednika koncesionarja koncesijsko razmerje ne preneha, pač pa se prenese na
pravnega naslednika skladno z določbami 24. člena te uredbe.
(3) Koncesijsko razmerje preneha z
dnem, ko po zakonu nastanejo pravne posledice začetka stečajnega postopka. Na
tehnični opremi in drugih sredstvih koncesionarja, namenjenih izvajanju
koncesije, ima koncedent izločitveno pravico, določeno z 81. členom Zakona o
javno‑zasebnem partnerstvu.
(4) V primeru, da je koncesionar
konzorcij, zaradi prenehanja enega ali več članov konzorcija ali uvedbe stečaja
nad njimi koncesijsko razmerje ne preneha, če lahko ostali člani konzorcija
izvajajo koncesijo.
31. člen
(odvzem koncesije)
(1) Vlada z odločbo odvzame koncesijo
zaradi kršitev koncesionarja, če koncesionar:
-      
ne začne z izvajanjem koncesije v roku,
dogovorjenem s koncesijsko pogodbo;
-      
po lastni krivdi ne izvaja koncesije in zato
ogrožena varnost ljudi in premoženja večje vrednosti;
-      
pri izvajanju koncesije koncedentu, uporabnikom
ali tretjim osebam namenoma ali iz hude malomarnosti povzroči škodo;
-      
če ne izpolnjuje več pogojev za izvajanje koncesije,
kot to zahteva drugi odstavek 16. člena te uredbe;
-      
krši določbe te uredbe in drugih predpisov, ki
urejajo način izvajanja koncesije;
-      
ne ravna v skladu z navodili direkcije, ki jih izvaja v okviru spremljanja koncesije;
-      
ne ravna v skladu z dokončnimi odločbami,
izdanimi v okviru inšpekcijskega nadzora ali drugega nadzora državnega organa
nad koncesionarjem pri izvajanju koncesije.
(2) Odvzem koncesije je mogoč ne glede
na to, ali predstavljajo navedene kršitve bistveno kršitev koncesijske pogodbe.
(3) Direkcija
pisno opozori koncesionarja na kršitve, ki so razlog za odvzem koncesije, mu
določi primeren rok za odpravo kršitev in ga opozori, da bo v nasprotnem
primeru uvedla postopek odvzema koncesije.
(4) V primeru, da je koncesionar
projektno podjetje ali konzorcij, kršitev posameznega člana konzorcija večja za
kršitev koncesionarja.
32. člen
(nadaljevanje izvajanja javne službe)
(1) Če
v primeru prenehanja koncesijskega razmerja ni podeljena nova koncesija ali ni
drugače zagotovljeno, da bi se javne službe nepretrgano izvajale na določenem
koncesijskem območju, mora dotedanji koncesionar
izvajati na tem območju te javne službe pod pogoji dotedanjega koncesijskega
razmerja do podelitve nove koncesije oziroma najdlje za šest mesecev.
(2) Ne
glede na prejšnji odstavek se lahko v primeru prenehanja koncesijskega razmerja
in ko nova koncesija ni podeljena ali ni drugače zagotovljeno, da bi se javne
službe nepretrgano izvajale na določenem koncesijskem območju, sklene pogodba z
enim izmed koncesionarjev na drugem koncesijskem območju, in sicer do podelitve
nove koncesije oziroma najdlje za šest mesecev. Za sklenitev pogodbe iz tega
odstavka se uporabljajo določbe predpisa, ki ureja javna naročila, o oddaji
javnega naročila za primere, ko je okvirni sporazum sklenjen z več
gospodarskimi subjekti.
(3) Če
je koncesijsko razmerje prenehalo iz razlogov, zaradi katerih dotedanji
koncesionar ne more več nadaljevati izvajanja javne službe (npr. odvzem
koncesije, stečaj koncesionarja), se ravna v skladu s prejšnjim odstavkom.

Priloga:
Območja, za katera se podeli koncesija za javne službe urejanja voda

Uredba o načinu izvajanja obveznih državnih
gospodarskih javnih služb na področju urejanja voda in o koncesijah teh javnih
služb (Uradni list RS, št. 109/10)
vsebuje naslednje prehodne in končne določbe:
»V. PREHODNE IN KONČNE DOLOČBE
33. člen
(rok objave
razpisa)
Ministrstvo mora objaviti javni razpis za
podelitev koncesij najkasneje tri mesece po uveljavitvi te uredbe.
34. člen
(podaljšanje
veljavnosti pogodbe)
(1) Gospodarska družba, ki ima ob
uveljavitvi te uredbe sklenjeno koncesijsko pogodbo za izvajanje javne službe
na posameznem območju koncesije oziroma veljaven aneks za koledarsko leto, v
katerem stopi v veljavo ta uredba, opravlja delo po tej pogodbi oziroma aneksu
do 31. 12. 2011. Ta določba se ne uporablja za primer, da je za posamezno
območje izbran isti koncesionar, ki ne podpiše koncesijske pogodbe v roku,
določenem z odločbo o podelitvi koncesije.
(2) V aneksu, s katerim se po
prejšnjem odstavku podaljša veljavnost koncesijske pogodbe, se določi, da mora
dosedanji koncesionar izročiti koncedentu vso dokumentacijo v zvezi z
izvajanjem javne službe, ki jo ima.
35. člen
(prenehanje)
Z dnem uveljavitve te uredbe prenehata
veljati Uredba o načinu opravljanja obveznih državnih gospodarskih javnih služb
na področju urejanja voda (Uradni list. RS, št. 42/03, 121/04 in 67/05) in
Uredba o koncesiji za opravljanje obveznih državnih gospodarskih javnih služb
na področju urejanja voda (Uradni list RS, št. 42/03, 121/04 in 67/05).
36. člen
(uveljavitev)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o načinu izvajanja
obveznih državnih gospodarskih javnih služb na področju urejanja voda in o
koncesijah teh javnih služb (Uradni list RS, št. 98/11) spreminja 34. člen uredbe tako, da
se glasi:
»34. člen
(podaljšanje
veljavnosti pogodbe)
(1) Gospodarska družba, ki ima ob
uveljavitvi te uredbe sklenjeno koncesijsko pogodbo za izvajanje javne službe
na posameznem območju koncesije oziroma veljaven aneks za koledarsko leto, v
katerem stopi v veljavo ta uredba, opravlja delo po tej pogodbi oziroma aneksu
do 31. decembra 2012. Ta določba se ne uporablja za primer, da je za
posamezno območje izbran isti koncesionar, ki ne podpiše koncesijske pogodbe v
roku, določenem z odločbo o podelitvi koncesije.
(2) V aneksu, s katerim se po
prejšnjem odstavku podaljša veljavnost koncesijske pogodbe, se določi, da mora
dosedanji koncesionar izročiti koncedentu vso dokumentacijo v zvezi z
izvajanjem javne službe, ki jo ima.«;
ter vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o načinu izvajanja
obveznih državnih gospodarskih javnih služb na področju urejanja voda in o
koncesijah teh javnih služb (Uradni list RS, št. 102/12) spreminja 34. člen uredbe tako,
da se glasi:
»34. člen
(podaljšanje
veljavnosti pogodbe)
(1) Gospodarska družba, ki ima ob
uveljavitvi te uredbe sklenjeno koncesijsko pogodbo za izvajanje javne službe
na posameznem območju koncesije oziroma veljaven aneks za koledarsko leto, v
katerem stopi v veljavo ta uredba, opravlja delo po tej pogodbi oziroma aneksu
do 31. december 2013. Ta določba se ne uporablja za primer, da je za
posamezno območje izbran isti koncesionar, ki ne podpiše koncesijske pogodbe v
roku, določenem z odločbo o podelitvi koncesije.
(2) V aneksu, s katerim se po
prejšnjem odstavku podaljša veljavnost koncesijske pogodbe, se določi, da mora
dosedanji koncesionar izročiti koncedentu vso dokumentacijo v zvezi z
izvajanjem javne službe, ki jo ima.«;
ter vsebuje naslednjo končno določbo:
»2. člen
Ta uredba začne veljati naslednji dan po objavi
v Uradnem listu Republike Slovenije.«.

Uredba o spremembi Uredbe o načinu izvajanja
obveznih državnih gospodarskih javnih služb na področju urejanja voda in o
koncesijah teh javnih služb (Uradni list RS, št. 89/14)
vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o načinu izvajanja
obveznih državnih gospodarskih javnih služb na področju urejanja voda in o
koncesijah teh javnih služb (Uradni list RS, št. 47/17)
vsebuje naslednjo prehodno in končni določbi:
»PREHODNA IN KONČNI DOLOČBI
»17. člen
(urejanje voda
na območju Krajinskega parka Sečoveljske soline)
Ne glede na spremenjeno 8. točko drugega
odstavka 5. člena in spremenjeni 6. člen uredbe se naloge javne
službe urejanja voda na območju Krajinskega parka Sečoveljske soline, ki so se
do uveljavitve te uredbe izvajale na podlagi Uredbe o načinu izvajanja obveznih
državnih gospodarskih javnih služb na področju urejanja voda in o koncesijah
teh javnih služb (Uradni list RS, št. 109/10, 98/11, 102/12 in 89/14),
izvajajo v skladu z dosedanjimi predpisi do 31. decembra 2017. 
18. člen
(prenehanje
veljavnosti)
Z dnem uveljavitve te uredbe preneha
veljati Uredba o koncesiji za opravljanje obvezne državne gospodarske javne
službe vzdrževanja vodnih in priobalnih zemljišč morja (Uradni list RS,
št. 69/05 in 101/05). 
19. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.