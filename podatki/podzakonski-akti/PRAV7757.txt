1. člen
Ta pravilnik v skladu z Direktivo 2001/18/ES Evropskega
parlamenta in Sveta z dne 12. marca 2001 o namernem sproščanju gensko
spremenjenih organizmov v okolje in razveljavitvi Direktive Sveta 90/220/EGS
(UL L št. 106 z dne 17. 4. 2001, str. 1, z vsemi spremembami) določa obseg in
vsebino poročila o rezultatih namernega sproščanja gensko spremenjenih
organizmov (v nadaljnjem besedilu: GSO) v okolje.
2. člen
Izrazi ''višje rastline'' v tem pravilniku pomeni rastline,
ki se uvrščajo v taksonomsko skupino semenk (Spermatophytae)
(golosemenke – Gymnospermae in kritosemenke – Angiospermae). 
Drugi, v tem pravilniku uporabljeni izrazi, imajo enak pomen
kot v Zakonu o ravnanju z gensko spremenjenimi organizmi (Uradni list RS, št.
23/05 – prečiščeno besedilo; v nadaljnjem besedilu: zakon).
3. člen
Če gre za poročilo o rezultatih namernega sproščanja gensko
spremenjenih višjih rastlin, mora biti poročilo iz 36. člena zakona posredovano
v skladu z Odločbo Komisije 2003/701/ES z dne 29. septembra 2003 o uvedbi v
skladu z Direktivo 2001/18/ES Evropskega parlamenta in Sveta formularjev za
predstavitev rezultatov namernega sproščanja gensko spremenjenih višjih rastlin
v okolje za druge namene, kakor je dajanje na trg (UL L št. 254 z dne 8. 10.
2003, str. 21; v nadaljnjem besedilu: Odločba 2003/701/ES). 
Prijavitelj mora poročilo iz prejšnjega odstavka predložiti v
slovenskem in angleškem jeziku na formularju, določenem v Prilogi Odločbe
2003/701/ES, in sicer v pisni in elektronski obliki, ki je dostopna na spletni
strani Ministrstva za okolje in prostor. 
Ne glede na določbo prejšnjega odstavka lahko prijavitelj
poročilo predloži samo v elektronski obliki, če odgovorna oseba prijavitelja
podpiše poročilo z varnim elektronskim podpisom, overjenim s kvalificiranim
potrdilom v skladu z zakonom, ki ureja elektronsko poslovanje in elektronski
podpis.
4. člen
Če gre za poročilo o rezultatih namernega sproščanja drugih
GSO, razen gensko spremenjenih višjih rastlin, mora poročilo iz 36. člena
zakona obsegati podatke o: 
-       
prijavitelju, številki prijave v Registru GSO in dovoljenju za namerno
sproščanje v okolje, na katero se poročilo nanaša, 
-       
vrsti poročila, 
-       
GSO ter vrsti in značilnostih namernega sproščanja v okolje, 
-       
izvajanju ukrepov za preprečitev ali zmanjšanje tveganja za okolje in
zdravje ljudi, 
-       
metodi spremljanja namernega sproščanja v okolje in načinu ugotavljanja
njegovih rezultatov, 
-       
rezultatih opažanj namernega sproščanja v okolje v zvezi s pričakovanimi
in nepričakovanimi učinki, zlasti glede kakršnega koli tveganja za okolje ali
zdravje ljudi in 
-       
zaključkih na osnovi ugotovljenih rezultatov namernega sproščanja. 
Pri pripravi poročila iz prejšnjega odstavka se upošteva, ali
gre za vmesno ali končno poročilo, in smiselno uporabljajo določbe Priloge
Odločbe 2003/701/ES, ki se nanašajo na vsebino posameznih zahtevanih podatkov. 
Prijavitelj mora poročilo iz prvega odstavka tega člena
predložiti v slovenskem in angleškem jeziku, in sicer v pisni in elektronski
obliki. 
Ne glede na določbo prejšnjega odstavka lahko prijavitelj
poročilo predloži samo v elektronski obliki, če odgovorna oseba prijavitelja
podpiše poročilo z varnim elektronskim podpisom, overjenim s kvalificiranim
potrdilom v skladu z zakonom, ki ureja elektronsko poslovanje in elektronski
podpis.
5. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-56/2006
Ljubljana, dne 23. maja 2006
EVA 2006-2511-0125
Janez Podobnik l.r. 
Minister 
za okolje in prostor
Soglašam!
Marija Lukačič l.r. 
Ministrica 
za kmetijstvo, gozdarstvo in prehrano