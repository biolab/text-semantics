1. člen
(vsebina pravilnika)
(1) Ta pravilnik določa vsebino in način opravljanja
cestnega pregleda tehnične brezhibnosti gospodarskih vozil v cestnem prometu.
(2) Ta pravilnik delno prenaša Direktivo 2014/47/EU
Evropskega parlamenta in Sveta z dne 3. aprila 2014 o cestnem pregledu
tehnične brezhibnosti gospodarskih vozil, ki vozijo v Uniji, in razveljavitvi
Direktive 2000/30/ES (UL L št. 127 z dne 29. 4. 2014, str. 134).
2. člen
(področje uporabe)
Ta pravilnik se uporablja za gospodarska vozila s
konstrukcijsko hitrostjo nad 25 km/h, ki spadajo v naslednje kategorije:
-       
motorna vozila, ki so zasnovana in izdelana predvsem za prevoz oseb in
njihove prtljage ter imajo poleg vozniškega sedeža več kot osem sedežev –
kategoriji vozil M2 in M3;
-       
motorna vozila, ki so zasnovana in izdelana predvsem za prevoz blaga, z
največjo maso, ki presega 3,5 tone – kategoriji vozil N2 in N3;
-       
priklopna vozila in polpriklopna vozila, ki so zasnovana in izdelana za
prevoz blaga ali oseb, kot tudi za nastanitev oseb, z največjo maso, ki presega
3,5 tone – kategoriji vozil O3 in O4, in
-       
kolesni traktorji kategorije T5, ki se večinoma uporabljajo za
komercialni cestni prevoz na javnih cestah in katerih največja konstrukcijsko
določena hitrost presega 40 km/h.
3. člen
(pomen izrazov)
(1) Izrazi, uporabljeni v tem pravilniku, imajo
naslednji pomen:
1.     
»gospodarsko vozilo« je motorno vozilo in njegovo priklopno vozilo ali
polpriklopno vozilo, ki se uporablja predvsem za komercialni prevoz blaga ali
potnikov, kot so javni prevoz ali prevoz za lastne potrebe, ali drug poklicni
prevoz;
2.     
»cestni pregled tehnične brezhibnosti (v nadaljnjem besedilu: cestni
pregled)« je nenapovedan pregled tehnične brezhibnosti gospodarskega vozila, ki
ga opravijo pristojni organi;
3.     
»pooblaščena oseba« je policist ali inšpektor, pristojen za promet;
4.     
»pristojni organ« je policija in inšpektorat, pristojen za promet.
(2) Drugi izrazi, uporabljeni v tem pravilniku, imajo
enak pomen, kot ga določajo Zakon o motornih vozilih (Uradni list RS,
št. 106/10, 23/15 in 68/16; v nadaljnjem besedilu: zakon), predpisi s področja
cestnega prometa, predpisi o javnih cestah in predpisi o prevozih v cestnem
prometu.
4. člen
(vrste cestnega pregleda)
(1) Za vozila iz 2. člena tega pravilnika se opravi
začetni cestni pregled, pri katerem pooblaščena oseba:
-       
preveri zadnje potrdilo o tehničnem pregledu vozila in poročilo o
cestnem pregledu, ki se hranita v vozilu, ali elektronsko dokazilo o teh
pregledih;
-       
opravi vizualno oceno tehničnega stanja vozila;
-       
opravi vizualno oceno pritrjenosti tovora vozila v skladu s tretjim,
četrtim in petim odstavkom 9. člena tega pravilnika;
-       
tehnično preveri vozilo, če se takšno preverjanje opravi le, da se
utemelji odločitev, da je treba na vozilu opraviti podrobnejši cestni pregled,
ali da se zahteva takojšna odprava nepravilnosti v skladu s prvim odstavkom
10. člena tega pravilnika;
-       
preveri, ali so bile kakršne koli nepravilnosti, navedene v poročilu o
prejšnjem cestnem pregledu vozila, odpravljene.
(2) Pri ugotavljanju, na katerih vozilih je treba
opraviti začetni cestni pregled, lahko pooblaščene osebe v prednostno skupino
uvrstijo vozila podjetij z visokim profilom tveganja, kot izhaja iz sistema
ocenjevanja tveganja v zvezi s prevozi v cestnem prometu. Vozila se lahko za
preglede izberejo tudi naključno ali kadar obstaja sum, da predstavljajo tveganje
za varnost v cestnem prometu ali za okolje.
(3) Na podlagi rezultata začetnega cestnega pregleda
vozila se pooblaščena oseba odloči, ali je treba na pregledanem vozilu ali
njegovem priklopnem vozilu opraviti podrobnejši cestni pregled.
(4) Podrobnejši cestni pregled vozila iz prejšnjega
odstavka obsega pregled vsebin iz tehnične specifikacije za vozila TSV 605 ob
upoštevanju zlasti varnosti zavor, pnevmatik, koles, šasije in emisij, ter
priporočene metode za pregledovanje vozila.
(5) Podrobnejše cestne preglede izvajajo pooblaščene
osebe, ki izpolnjujejo zahteve za kontrolorja tehničnih pregledov vozil, in
kontrolorji tehničnih pregledov iz pooblaščenih strokovnih organizacij za
tehnične preglede vozil.
(6) Kadar je iz potrdila o tehničnem pregledu ali poročila
o podrobnem cestnem pregledu vozila razvidno, da je bil pregled ene izmed
postavk iz tehnične specifikacije za vozila TSV 605 opravljen v predhodnih treh
mesecih, pooblaščena oseba to postavko pregleda samo, če to upravičuje očitna
nepravilnost.
5. člen
(prostori izvajanja podrobnejših cestnih pregledov)
(1) Podrobnejši cestni pregledi vozil iz četrtega
odstavka prejšnjega člena se izvajajo z mobilnimi enotami, namenjenimi za
cestne preglede, ali v strokovni organizaciji za izvajanje tehničnih pregledov
vozil.
(2) Kadar je treba podrobnejši cestni pregled vozila
opraviti v strokovni organizaciji za izvajanje tehničnih pregledov ali v
prostoru, namenjenem cestnim pregledom, se čim prej opravi v enem od najbližjih
strokovnih organizacij ali prostorov, ki so na voljo.
6. člen
(obseg cestnih pregledov)
Skupno število začetnih cestnih pregledov vozil iz prve,
druge in tretje alineje 2. člena tega pravilnika mora biti vsaj 5 %
skupnega števila vozil, registriranih v Republiki Sloveniji.
7. člen
(ocenjevanje tveganja)
(1) Za vozila iz prve, druge in tretje alineje
2. člena tega pravilnika se podatki o številu in resnosti nepravilnosti iz
tehnične specifikacije za vozila TSV 605 in v primeru naloženega tovora iz
Priloge I, ki je kot priloga sestavni del tega pravilnika, ugotovljenih na
vozilih posameznih podjetij, ki opravljajo prevoz, vključijo v sistem
ocenjevanja tveganja za podjetja, ki se izvaja v skladu s predpisi, ki urejajo
prevoze v cestnem prometu.
(2) Pooblaščene osebe lahko za ocenjevanje tveganja za podjetja
iz prejšnjega odstavka uporabijo tudi podatke, pridobljene na podlagi četrtega
odstavka 10. člena tega pravilnika.
8. člen
(prepoved diskriminacije in nasprotja interesov)
(1) Cestni pregled mora biti opravljen tako, da je
zagotovljena enaka obravnava neodvisno od državljanstva voznika ali države, v
kateri je bilo gospodarsko vozilo registrirano ali v kateri je uporabljano.
(2) Pri opravljanju cestnega pregleda se mora
pooblaščena oseba izogibati vsakršnemu nasprotju interesov, ki bi lahko
vplivalo na nepristranskost in objektivnost njegovih odločitev.
9. člen
(ocena nepravilnosti)
(1) Na podlagi ugotovljenega dejanskega stanja vozila
pri cestnem pregledu v skladu s tehnično specifikacijo za vozila TSV 605 se
ugotovljene nepravilnosti na vozilu ovrednotijo in razporedijo v tri skupine
glede na njihov vpliv na varnost vozila oziroma varovanje okolja:
-       
»pomanjkljivost« je nepravilnost, ki je brez pomembnega učinka na
varnost vozila ali vpliva na okolje in druge manjše neskladnosti;
-       
»napaka« je nepravilnost, ki lahko vpliva na varnost vozila ali na
okolje ali ogrozi druge udeležence na cesti, in druge večje neskladnosti;
-       
»kritična napaka« je nepravilnost, ki pomeni neposredno in takojšnje
tveganje za varnost v cestnem prometu ali vpliv na okolje.
(2) Vozilo z nepravilnostmi, ki spadajo v več kot eno
skupino iz prejšnjega odstavka, se razvrsti v skupino, ki ustreza resnejši
nepravilnosti. Vozilo z več nepravilnostmi pri enakih področjih cestnega
pregleda vozila, kot so opredeljeni v obsegu pregleda iz 1. točke tehnične
specifikacije za vozila TSV 605, se lahko razvrsti v naslednjo skupino bolj
resnih nepravilnosti, če skupen učinek navedenih nepravilnosti pomeni večje
tveganje za varnost v cestnem prometu.
(3) Med cestnim pregledom vozila se pregleda pritrjenost
tovora v skladu s Prilogo I tega pravilnika, da se zagotovi, da je tovor
pritrjen tako, da ne ovira varne vožnje oziroma ogroža življenja, zdravja,
premoženja ali okolja. S pregledi se lahko preveri, da v vseh okoliščinah
uporabe vozila, tudi v nevarnih situacijah ali pri speljevanju navkreber:
-       
deli tovora samo minimalno spremenijo svoj položaj glede na druge dele,
stene ali površine vozila in
-       
tovor ne more zapustiti prostora za tovor ali se premakniti z nakladalne
površine.
(4) Poleg zahtev, ki veljajo za prevoz nekaterih
kategorij blaga, kot so tiste, ki so zajete v Evropskem sporazumu o mednarodnem
prevozu nevarnih snovi po cesti (ADR), se tovor pritrdi in pritrjenost tovora
pregleda v skladu z načeli in s standardi, določenimi v I. oddelku Priloge I
tega pravilnika.
(5) V primeru napak ali kritičnih napak, povezanih s
pritrjenostjo tovora, se lahko uporabljajo tudi naknadni postopki iz
10. člena tega pravilnika.
10. člen
(naknadni postopki v primeru napak ali kritičnih napak)
(1) Napake ali kritične napake na vozilu, ugotovljene
med začetnim ali podrobnejšim pregledom, se odpravijo, preden se vozilo ponovno
uporabi na javnih cestah.
(2) Pooblaščena oseba lahko zahteva, da se v predpisanem
času na vozilu, ki je predmet cestnega pregleda in je registrirano v Republiki
Sloveniji, opravi izredni tehnični pregled vozila. Če je vozilo registrirano v
drugi državi članici Evropske unije (v nadaljnjem besedilu: država članica EU)
ali državi Evropskega gospodarskega prostora (v nadaljnjem besedilu: država
EGP), lahko pristojni organ v skladu s postopkom iz četrtega odstavka tega
člena prek ministrstva, pristojnega za promet (v nadaljnjem besedilu:
ministrstvo), od pristojnega organa te druge države članice EU ali države EGP
zahteva, da opravi nov tehnični pregled tega vozila. Če se na vozilu,
registriranem v državi, ki ni država članica EU ali država EGP, ugotovijo večje
ali nevarne nepravilnosti, lahko pristojni organi o tem obvestijo pristojni
organ države registracije vozila.
(3) V primeru ugotovljenih napak ali kritičnih napak, ki
zahtevajo hitro ali takojšnjo odpravo zaradi neposredne ali takojšnje
nevarnosti za varnost v cestnem prometu, pristojni organ zagotovi, da je
uporaba vozila omejena ali prepovedana, dokler se takšne nepravilnosti ne
odpravijo. Takšno vozilo se sme uporabiti samo za vožnjo do ene od najbližjih
delavnic, v kateri je mogoče navedene nepravilnosti odpraviti, pod pogojem, da
je bila ta napaka ali kritična napaka popravljena v tolikšni meri, da je vozilo
mogoče pripeljati do te delavnice in da pri tem ni nikakršnega neposrednega
tveganja za varnost oseb v vozilu ali drugih udeležencev v cestnem prometu. V
primeru nepravilnosti, ki ne zahtevajo takojšnje odprave, pristojni organ
določi pogoje in petnajstdnevni rok uporabe vozila, preden se nepravilnosti
odpravijo. Če vozila ni mogoče popraviti v tolikšni meri, da ga je mogoče
pripeljati do delavnice, se vozilo lahko pripelje do kraja, kjer ga je mogoče
popraviti.
(4) Kadar se na vozilu, ki je registrirano v drugi
državi članici EU ali državi EGP, ugotovijo napake ali kritične napake, zaradi
katerih se omeji ali prepove uporaba vozila, ministrstvo o rezultatih tega
pregleda obvesti kontaktno točko države članice EU ali države EGP, v kateri je
bilo vozilo registrirano. To obvestilo vsebuje elemente iz poročila o cestnem
pregledu iz Priloge II, ki je kot priloga sestavni del tega pravilnika in se
posreduje prek nacionalnega elektronskega registra iz 16. člena Uredbe
(ES) št. 1071/2009 Evropskega parlamenta in Sveta z dne 21. oktobra
2009 o skupnih pravilih glede pogojev za opravljanje dejavnosti cestnega
prevoznika in o razveljavitvi Direktive Sveta 96/26/ES (UL L št. 300 z dne
14. 11. 2009, str. 51).
(5) Kadar se na vozilu iz prejšnjega odstavka ugotovijo
napake ali kritične napake, lahko ministrstvo zaprosi pristojni organ države, v
kateri je bilo vozilo registrirano, prek kontaktne točke te države, da sprejme
ustrezne nadaljnje ukrepe, kot je izredni tehnični pregled vozila iz drugega
odstavka tega člena.
11. člen
(poročilo o pregledu in evidenca)
(1) Za vsak opravljen začetni cestni pregled pristojni
organ ministrstvu sporoči naslednje podatke:
-       
državo registracije vozila;
-       
kategorijo vozila, in
-       
rezultate začetnega cestnega pregleda.
(2) Po zaključku podrobnejšega pregleda pooblaščena
oseba sestavi poročilo v skladu s Prilogo II tega pravilnika v dveh izvodih.
Izvod poročila se izroči vozniku gospodarskega vozila, nad katerim je bil
opravljen nadzor.
(3) Pristojni organ sporoči ministrstvu rezultate
opravljenih cestnih pregledov iz prejšnjega odstavka za pretekli dve leti
najkasneje do 15. februarja. Ti podatki vključujejo:
-       
število pregledanih vozil;
-       
kategorijo pregledanih vozil;
-       
državo, v kateri je bilo posamezno vozilo registrirano, in
-       
pri podrobnejših pregledih pregledana področja in postavke, ki so bile v
skladu z 10. točko Priloge II tega pravilnika ocenjene kot neustrezne.
(4) Ministrstvo vsaki dve leti, najkasneje do
31. marca, po elektronski poti posreduje zbrane podatke iz prejšnjega
odstavka Evropski komisiji.
12. člen
(usklajeni cestni pregledi)
Pristojni organi vsako leto redno izvajajo usklajene cestne
preglede, ki jih organizirajo hkrati pristojni organi dveh ali več držav članic
EU ali držav EGP.
PREHODNE IN KONČNE DOLOČBE
13. člen
(prenehanje veljavnosti in uporabe)
Z dnem uveljavitve tega pravilnika preneha veljati Pravilnik o
nadzoru tehnične brezhibnosti gospodarskih vozil v cestnem prometu (Uradni list
RS, št. 107/11), uporablja pa se do 19. maja 2018.
14. člen
Prvo poročanje v skladu z 11. členom tega pravilnika se
izvede v letu 2019.
15. člen
Ta pravilnik začne veljati petnajsti dan po objavi v Uradnem listu
Republike Slovenije, uporabljati pa se začne 20. maja 2018, razen
6. člena tega pravilnika, ki se začne uporabljati 19. maja 2019.
Št. 007-289/2017
Ljubljana, dne 6. septembra 2017
EVA 2016-2430-0003
dr. Peter Gašperšič l.r.
Minister
za infrastrukturo

Priloga 1: Načela
pritrditve tovora in pregled nepravilnosti
Priloga 2: Poročilo
o podrobnejšem cestnem pregledu tehnične brezhibnosti vozila
Priloga 3: Zbirna
preglednica vseh (začetih in podrobnejših) pregledov