1. SPLOŠNE DOLOČBE
1. člen
(vsebina)
Ta pravilnik določa tehnične pogoje, s
katerimi se zagotovi varna in ekonomična graditev, varno, zanesljivo in nemoteno
delovanje in uporaba nadzemnih elektroenergetskih visokonapetostnih vodov
izmenične nazivne napetosti 1 kV do 400 kV (v nadaljnjem besedilu:
nadzemni visokonapetostni vodi).
2. člen
(postopek informiranja)
Ta pravilnik se izda ob upoštevanju
postopka informiranja v skladu z Direktivo 98/34/ES Evropskega parlamenta in
Sveta z dne 22. junija 1998 o določitvi postopka za zbiranje informacij na
področju tehničnih standardov in tehničnih predpisov (UL L št. 204 z dne
21. 7. 1998, str. 37).
3. člen
(pomen izrazov)
(1) Izrazi, uporabljeni v tem
pravilniku, imajo naslednji pomen:
-       
nadzemni visokonapetostni vod: je električni vod, ki je sestavljen iz
temeljev, podpor in izolatorjev, z golimi vodniki ali kabli nad zemljo;
-       
nazivna napetost: je napetost, za katero je omrežje, naprava ali del
naprave izdelan;
-       
zaprto električno obratovališče: je prostor ali mesto za obratovanje
električnih naprav in aparatov, ki je označeno z opozorilnimi tablami.
(2) Drugi izrazi v tem pravilniku
imajo enak pomen, kot je določen v Energetskem zakonu in v zakonu, ki ureja
graditev.
4. člen
(uporaba)
(1) Pri izdelavi projektne
dokumentacije za gradnjo nadzemnih visokonapetostnih vodov se morajo poleg
določb tega pravilnika upoštevati tudi določbe predpisov o graditvi objektov,
ki se nanašajo na gradnjo gradbeno-inženirskih objektov.
(2) Določbe tega pravilnika se
smiselno uporabljajo pri vzdrževalnih delih v javno korist na področju
objektov, naprav in omrežij, ki so potrebna za prenos in distribucijo
električne energije.
(3) Ta pravilnik se ne uporablja za
napajalne vode elektrificiranih železniških prog in za nadzemne
visokonapetostne vode znotraj zaprtih električnih obratovališč.
2. TEHNIČNI POGOJI ZA NADZEMNE VISOKONAPETOSTNE VODE
5. člen
(tehnični pogoji)
(1) Tehnične pogoje, ki jih je treba
izpolniti pri projektiranju, gradnji in uporabi nadzemnih visokonapetostnih
vodov za zagotovitev varnega, zanesljivega, nemotenega delovanja in
ekonomičnosti gradnje, uporabe in vzdrževanja elektroenergetskega omrežja, ob
upoštevanju varnosti ljudi, premoženja, in varstva okolja, določa standard, ki
ureja področje nadzemnih električnih vodov izmenične napetosti nad 1 kV do 400
kV in pripadajoča nacionalna normativna določila za Slovenijo.
(2) Pri gradnji, obratovanju, vzdrževanju
in uporabi nadzemnih elektroenergetskih visokonapetostnih vodov se lahko
uporabijo tudi drugi standardi ali tehnične rešitve, ki so najmanj enakovredni
zahtevam standardov iz prejšnjega odstavka, kar se dokazuje z izračuni ali
tehnično utemeljitvijo.
6. člen
(najvišja napetost)
Na območju Republike Slovenije znaša
najvišja nazivna napetost za nadzemne visokonapetostne vode 400 kV.

Pravilnik o tehničnih pogojih za graditev
nadzemnih elektroenergetskih visokonapetostnih vodov izmenične napetosti 1 kV
do 400 kV (Uradni list RS, št. 52/14) vsebuje naslednjo prehodno in
končno določbo:
»3. PREHODNA IN KONČNA DOLOČBA
7. člen
(uskladitev
projektne dokumentacije)
Nadzemni visokonapetostni vod, za katerega
je bila pred uveljavitvijo tega pravilnika že izdelana projektna dokumentacija
kot strokovna podlaga za prostorski akt, se lahko projektira in gradi po
predpisih, ki so veljali pred uveljavitvijo tega pravilnika.
8. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembi Pravilnika o tehničnih pogojih za graditev nadzemnih
elektroenergetskih visokonapetostnih vodov izmenične napetosti 1 kV do 400 kV
(Uradni list RS, št. 67/22)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
(projektna
dokumentacija)
Nadzemni visokonapetostni vod, za katerega
je bila pred uveljavitvijo tega pravilnika že izdelana projektna dokumentacija
kot strokovna podlaga za prostorski akt, se lahko projektira in gradi po
predpisih, ki so veljali pred uveljavitvijo tega pravilnika.
3. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.