I. SPLOŠNE DOLOČBE
1. člen
(vsebina)
(1) Ta uredba določa obveznost plačevanja okoljske
dajatve za onesnaževanje zraka z emisijo ogljikovega dioksida (v nadaljnjem
besedilu: CO2) v zrak pri zgorevanju goriva, zavezance za okoljsko
dajatev ter njene plačnike, osnovo za obračunavanje okoljske dajatve, njeno
višino in način njenega obračunavanja, odmere ter plačevanja.
(2) Ta uredba v skladu z 2., 14. in 17. členom
Direktive Sveta 2003/96/ES z dne 27. oktobra 2003 o prestrukturiranju okvira
Skupnosti za obdavčitev energentov in električne energije (UL L
št. 283 z dne 31. 10. 2003, str. 51), zadnjič spremenjene z Direktivo
Sveta 2004/75/ES z dne 29. aprila 2004 o spremembi Direktive Sveta
2003/96/ES glede možnosti Cipra za uporabo začasnih izjem ali znižanih stopenj
obdavčitve energentov in električne energije (UL L št. 157 z dne
30. 4. 2004, str. 100), določa tudi pogoje za vračilo plačane
okoljske dajatve, njeno oprostitev ali zmanjšanje plačila.
(3) Ta uredba v skladu s 27. členom Direktive
2009/29/ES Evropskega parlamenta in Sveta z dne 23. aprila 2009 o
spremembi Direktive 2003/87/ES z namenom izboljšanja in razširitve sistema
Skupnosti za trgovanje s pravicami do emisije toplogrednih plinov (UL L
št. 140 z dne 5. 6. 2009, str. 63) določa tudi enakovredne ukrepe za
izključitev malih naprav iz sistema Skupnosti za trgovanje s pravicami do
emisije toplogrednih plinov.
2. člen
(okoljska dajatev)
(1) Okoljska dajatev za onesnaževanje zraka z emisijo CO2
(v nadaljnjem besedilu: okoljska dajatev) se plačuje zaradi onesnaževanja zraka
z emisijo CO2 pri zgorevanju goriva.
(2) Določbe te uredbe se ne uporabljajo za:
-       
gorivo, ki se uporablja za proizvodnjo električne energije,
-       
gorivo, ki se uporablja za druge namene kot za pogonsko gorivo ali kot
gorivo za ogrevanje,
-       
gorivo, ki je dobavljeno kot gorivo za pogon v zračnem prometu, razen za
polete v zasebne namene,
-       
gorivo, ki se uporablja za kemijsko redukcijo in elektrolitične in
metalurške procese, in
-       
gorivo, ki se uporablja v proizvodnji nekovinskih mineralnih izdelkov.
(3) Okoljska dajatev se obračunava v določenem znesku na
enoto obremenitve zraka z emisijo CO2.
(4) Znesek na enoto obremenitve iz prejšnjega odstavka
določi Vlada Republike Slovenije s sklepom, ki se objavi v Uradnem listu
Republike Slovenije.
(5) Okoljska dajatev je prihodek proračuna Republike
Slovenije.
3. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
CER je enota potrjenega zmanjšanja emisij v skladu z zakonom, ki ureja
varstvo okolja;
2.     
dodeljena količina je količina emisij toplogrednih plinov, dodeljena v
posameznem letu upravljavcu male naprave, vključenem na seznam upravljavcev in
naprav v skladu z zakonom, ki ureja varstvo okolja;
3.     
ERU je enota zmanjšanja emisij v skladu z zakonom, ki ureja varstvo
okolja;
4.     
gorivo je organska spojina z vsebnostjo ogljika, vodika, kisika in
drugih snovi v trdnem, tekočem ali plinastem stanju, ki se uporablja za
ogrevanje ali pogon motorjev ali turbin;
5.     
mala naprava je naprava, katere emisije toplogrednih plinov, ugotovljene
in preverjene v poročilu o emisijah toplogrednih plinov v vsakem letu iz
obdobja 2008 do 2010, so manjše od 25 000 ton ekvivalenta CO2, in
ima med opravljanjem dejavnosti izgorevanja nazivno vhodno toplotno moč pod 35
MW brez emisij iz biomase, njen upravljavec pa je pridobil dovoljenje za
izpuščanje toplogrednih plinov v skladu z zakonom, ki ureja varstvo okolja;
6.     
najnižja raven obdavčitve v Skupnosti je delež okoljske dajatve, ki je
enak najnižji ravni obdavčitve Skupnosti določen v prilogi 1, ki je sestavni
del te uredbe, v skladu s Prilogo 1 Direktive Sveta 2003/96/ES z dne
27. oktobra 2003 o prestrukturiranju okvira Skupnosti za obdavčitev
energentov in električne energije (UL L št. 283 z dne
31. 10. 2003, str. 51), zadnjič spremenjene z Direktivo Sveta
2004/75/ES z dne 29. aprila 2004 o spremembi Direktive Sveta 2003/96/ES
glede možnosti Cipra za uporabo začasnih izjem ali znižanih stopenj obdavčitve energentov
in električne energije (UL L št. 157 z dne 30. 4. 2004, str.
100);
7.     
naprava je premična ali nepremična tehnološka enota, za katero je
določeno, da lahko povzroča obremenitev okolja, ker v njej poteka en ali več
tehnoloških procesov in na istem kraju z njimi neposredno povezanih tehnoloških
procesov, ki lahko povzročajo obremenitev okolja;
8.     
naprava za soproizvodnjo toplote in električne energije je naprava, ki
obratuje po postopku soproizvodnje;
9.     
ogrevanje je proces pri katerem gorivo zgoreva in se sprošča toplotna
energija ne glede na namen porabe sproščene toplotne energije;
10.  
polet v zasebne namene je uporaba letala s strani lastnika ali fizične
osebe ali pravne osebe, ki letalo uporablja bodisi na podlagi najema bodisi na
kakršenkoli drug način v drugačne namene kot za prevoz potnikov ali blaga za
plačilo ali za opravljanje storitev za plačilo ali za organe oblasti;
11.  
pridobitelj goriva je pravna oseba s sedežem v Republiki Sloveniji,
samostojni podjetnik posameznik s sedežem v Republiki Sloveniji ali posameznik
s sedežem v Republiki Sloveniji, ki samostojno opravlja dejavnost, ki pridobi
gorivo v drugi državi članici Evropske unije (v nadaljnjem besedilu: EU) in ga
vnese v Republiko Slovenijo;
12.  
proizvodnja nekovinskih mineralnih izdelkov pomeni dejavnost, ki se
uvršča v poglavje »proizvodnja nekovinskih mineralnih izdelkov«, v skladu s
predpisom, ki ureja standardno klasifikacijo dejavnosti;
13.  
seznam je seznam oseb, ki imajo pravnomočno odločbo o oprostitvi plačila
okoljske dajatve za zgorevanje goriva, in oseb, ki jim je bila izdana
pravnomočna odločba o prenehanju upravičenosti do oprostitve plačila okoljske
dajatve zaradi zgorevanja goriva, in je objavljen na spletni strani
ministrstva, pristojnega za varstvo okolja (v nadaljnjem besedilu:
ministrstva);
14.  
soproizvodnja je sočasna proizvodnja toplotne in električne ali mehanske
energije;
15.  
toplota je toplota v obliki pare, vroče vode, tople vode ali ohlajenih
tekočin;
16.  
trgovalno obdobje je obdobje od 1. januarja 2013
do 31. decembra 2020;
17.  
uvoz je sprostitev goriva v prost promet ali katerikoli drug postopek
ali ravnanje, pri katerem nastane carinski dolg v skladu s carinskimi predpisi
oziroma bi nastal carinski dolg, če ne bi bila predpisana oprostitev carine;
18.  
upravljavec naprave je upravljavec naprave v skladu z zakonom, ki ureja
varstvo okolja;
19.  
upravljavec male naprave je upravljavec male naprave v skladu z zakonom,
ki ureja varstvo okolja.
4. člen
(državne pomoči)
Ta uredba se ne uporablja za ukrepe državne pomoči, ki so
sami po sebi, zaradi z njimi povezanih pogojev ali zaradi metode njihovega
financiranja neločljivo povezani s kršitvijo prava EU, zlasti za ukrepe pomoči,
pri katerih je dodelitev pomoči pogojena z obveznostjo upravičenca, da ima svoj
sedež v zadevni državi članici ali da ima tam večino poslovnih enot; vendar se
dovoli zahteva, da je v trenutku plačila pomoči poslovna enota ali podružnica v
državi članici, ki dodeli pomoč.
5. člen
(prijava dejavnosti zavezancev oziroma plačnikov okoljske
dajatve)
(1) Oseba iz drugega, tretjega in četrtega odstavka
10. člena in oseba iz 11. člena te uredbe mora finančni upravi
prijaviti začetek, spremembo ali prenehanje opravljanja dejavnosti, zaradi
katere je zavezana obračunavati in plačevati okoljsko dajatev.
(2) Oseba iz prejšnjega odstavka, ki prvič postane
plačnik okoljske dajatve, mora pri finančni upravi vložiti prijavo za
evidentiranje dejavnosti pred začetkom opravljanja dejavnosti.
(3) Prijavo za evidentiranje je treba vložiti tudi pred
prenehanjem ali spremembo opravljanja dejavnosti na obrazcu za prijavo oziroma
odjavo dejavnosti zavezancev oziroma plačnikov okoljske dajatve, ki je
objavljen na spletni strani finančne uprave. Prenehanje opravljanja dejavnosti
zaradi nepredvidenih razlogov je potrebno prijaviti v treh delovnih dneh po
nastopu razlogov.
(4) Obrazec za prijavo, spremembo oziroma odjavo
dejavnosti iz prejšnjega odstavka vsebuje naslednje podatke o:
-       
prijavitelju,
-       
vrsti prijave,
-       
vrsti vpisa in
-       
dejavnosti prijavitelja.
(5) Če oseba iz prvega odstavka tega člena preneha
obstajati ali preneha opravljati dejavnost, jo finančna uprava izbriše iz
evidence na njeno zahtevo ali po uradni dolžnosti, pri tem pa hkrati odloči
tudi o zapadlih obveznosti plačila okoljske dajatve.
6. člen
(seznam)
(1) Ministrstvo z dnem pravnomočnosti odločbe o
oprostitvi plačila okoljske dajatve na seznam vpiše naslednje podatke:
-       
firma, sedež upravljavca, davčna številka upravljavca,
-       
številka in datum izdaje dovoljenja za izpuščanje toplogrednih plinov,
-       
številka in datum izdaje odločbe o oprostitvi plačila okoljske dajatve
zaradi zgorevanja goriva.
(2) Ministrstvo z dnem pravnomočnosti ugotovitvene
odločbe o prenehanju upravičenosti do oprostitve plačila okoljske dajatve na
seznam iz prejšnjega odstavka vpiše številko in datum izdaje ugotovitvene odločbe
o prenehanju upravičenosti do oprostitve plačila okoljske dajatve.
7. člen
(okoljska dajatev)
(1) Obveznost obračuna in plačila okoljske dajatve
nastane, ko je gorivo prvič dano v promet na območju Republike Slovenije, če je
to proizvodnja goriva, ob pridobitvi goriva iz druge države članice EU ali ob
uvozu goriva iz tretjih držav, razen če je plačilo okoljske dajatve odloženo v
skladu s to uredbo.
(2) Ne glede na določbo prejšnjega odstavka nastane
obveznost za obračun okoljske dajatve za zemeljski plin takrat, ko je zemeljski
plin iz prenosnega oziroma distribucijskega omrežja dobavljen končnemu
odjemalcu na odjemno mesto ali ko končni odjemalec vnese oziroma uvozi
zemeljski plin v Republiko Slovenijo oziroma mu ga na odjemno mesto dobavi
dobavitelj, ki nima sedeža v Republiki Sloveniji, ali ko proizvajalec proizveden
zemeljski plin porabi za pokrivanje lastnih potreb ali ga dobavi drugi osebi za
njeno končno rabo.
(3) Vrste goriva, za katera se plačuje okoljska dajatev,
so določene v tabeli 1 priloge 1 te uredbe.
(4) Osnova za obračunavanje okoljske dajatve je enota
obremenitve in je enaka emisiji 1 toni CO2.
(5) Seštevek enot obremenitve, za katerega je treba
plačati okoljsko dajatev, se ugotavlja na podlagi količine goriva, za katerega
je nastala obveznost za obračun.
(6) Seštevek enot obremenitve iz prejšnjega odstavka se
izračuna glede na vrsto goriva iz tabele 1 priloge 1 te uredbe.
8. člen
(odlog plačila)
(1) Plačilo okoljske dajatve se odloži za gorivo, ki je
trošarinski izdelek in:
1.     
se obravnava v režimu odloga plačila trošarine v skladu s predpisi, ki
urejajo trošarine, ali
2.     
ga nabavi pravna oseba oziroma se dobavlja pravni osebi, ki ima
pravnomočno odločbo o oprostitvi plačila okoljske dajatve.
(2) Okoljska dajatev, katere plačilo je odloženo v skladu
s prejšnjim odstavkom, zapade v plačilo:
1.     
ko za gorivo iz 1. točke prejšnjega odstavka nastane obveznost za
obračun trošarine oziroma bi zanj nastala obveznost za obračun trošarine, če ne
bi bila predpisana oprostitev plačila trošarine,
2.     
ko je gorivo iz 2. točke prejšnjega odstavka uporabljeno ali
3.     
za gorivo iz 2. točke prejšnjega odstavka, ki je na zalogi ali
uporabljeno od datuma, ko so nastopili razlogi za prenehanje upravičenosti do
oprostitve plačila okoljske dajatve skladno z določbami 24. člena te
uredbe.
9. člen
(oprostitev plačila)
(1) Plačilo okoljske dajatve se oprosti za gorivo, ki se
izvozi ali iznese iz Republike Slovenije, ne glede na to, ali je proizvedeno v
Republiki Sloveniji, pridobljeno iz drugih držav članic EU ali uvoženo iz
tretjih držav.
(2) Plačilo okoljske dajatve se oprosti za gorivo, ki se
rabi v napravi in mali napravi, za katero ima upravljavec pravnomočno odločbo o
oprostitvi plačila okoljske dajatve.
(3) Oprostitev plačila okoljske dajatve iz prejšnjega
odstavka tega člena se nanaša na tisto količino goriva, ki je izkazana v
poročilu o emisijah toplogrednih plinov v skladu z zakonom, ki ureja varstvo
okolja.
(4) Oprostitev plačila okoljske dajatve iz drugega
odstavka tega člena se oprosti pod pogojem, da upravljavec naprave ali male
naprave plača za predmetno rabo goriva najnižjo raven obdavčitve v Skupnosti,
določeno v prilogi 1 te uredbe. Pogoj o plačilu najnižje ravni obdavčitve v
Skupnosti velja tudi v primeru vračila že plačane okoljske dajatve v skladu z
tretjio alinejo 15. člena te uredbe.
(5) Če se gorivo uporablja v soproizvodnji toplote in
električne energije, velja pogoj plačila najnižje ravni obdavčitve v Skupnosti
le za količino goriva, ki se uporabi za proizvodnjo toplote.
(6) Šteje se, da je pogoj o plačilu najnižje ravni
obdavčitve v Skupnosti iz četrtega odstavka tega člena izpolnjen, če je
zavezanec za gorivo, porabljeno v napravi in mali napravi, plačal delež
okoljske dajatve ali trošarine v višini najnižje ravni obdavčitve v Skupnosti
določene v prilogi 1 te uredbe.
(7) Upravljavec naprave in male naprave, ki ima
pravnomočno dovoljenje za izpuščanje toplogrednih plinov, mora voditi evidenco
o vrsti in porabi goriva.
10. člen
(zavezanec in plačnik okoljske dajatve)
(1) Zavezanec za plačilo okoljske dajatve je pravna ali
fizična oseba s sedežem v Republiki Sloveniji, ki rabi gorivo.
(2) Zavezanec sam obračunava in plačuje v proračun
Republike Slovenije okoljsko dajatev zaradi zgorevanja goriva za gorivo, ki ga
sam pridobi iz druge države članice EU, za gorivo, ki ga sam proizvede in za
gorivo, ki ga je nabavil v odlogu plačila okoljske dajatve v skladu s to
uredbo.
(3) Če zavezanec nabavlja gorivo pri pravni osebi ali
samostojnemu podjetniku posamezniku, ki na območju Republike Slovenije opravlja
dejavnost trgovine z gorivom, okoljsko dajatev izračunava zavezancu iz prvega
odstavka tega člena, odteguje in vplačuje v proračun Republike Slovenije ta
oseba (v nadaljnjem besedilu: plačnik).
(4) Ne glede na določbi iz drugega in tretjega odstavka
tega člena je zavezanec za plačilo okoljske dajatve zaradi zgorevanja
zemeljskega plina:
-       
dobavitelj zemeljskega plina s sedežem v Republiki Sloveniji, ki dobavi
zemeljski plin iz prenosnega oziroma distribucijskega omrežja končnim
odjemalcem v Republiki Sloveniji, ali
-       
končni odjemalec, ki v okviru opravljanja dejavnosti zemeljski plin iz
omrežja za svojo končno rabo pridobi v državah članicah EU oziroma ga uvozi iz
tretjih držav ali mu ga dobavi dobavitelj, ki nima sedeža v Republiki
Sloveniji,
-       
ali proizvajalec, ki proizvedeni zemeljski plin porabi za lastne potrebe
ali ga dobavi drugi osebi za njeno končno rabo.
11. člen
(zavezanec in plačnik najnižje ravni obdavčitve v Skupnosti)
Zavezanec za plačilo najnižje ravni obdavčitve v Skupnosti iz
četrtega odstavka 9. člena te uredbe je upravljavec naprave ali male
naprave, ki ima pravnomočno odločbo o oprostitvi plačila okoljske dajatve
zaradi zgorevanja goriva in je hkrati skladno s predpisi o trošarinah oproščen
plačila trošarine za predmetno rabo goriva.
12. člen
(uvoz goriva)
(1) Okoljsko dajatev zaradi zgorevanja goriva pri uvozu
goriva obračunava finančna uprava. Okoljska dajatev se obračunava in plačuje v
skladu s carinskimi predpisi, kot da bi bila uvozna dajatev, razen če je
plačilo okoljske dajatve odloženo v skladu s to uredbo.
(2) Finančna uprava obračuna okoljsko dajatev zaradi
zgorevanja goriva pri ponovnem uvozu goriva, če ta dajatev
ni bila plačana pred izvozom goriva ali pa je bila plačana in je zanjo
uveljavljeno vračilo v skladu s prvo alinejo 15. člena te uredbe.
13. člen
(obveznosti plačnika)
(1) Zavezanec iz drugega, tretjega in četrtega odstavka
odstavka 10. člena te uredbe mora za gorivo, za katerega je nastala
obveznost za obračun okoljske dajatve v koledarskem mesecu, obračunati okoljsko
dajatev za ta koledarski mesec.
(2) Oseba iz prejšnjega odstavka mora v svojih evidencah
voditi podatke po vrstah goriva, na podlagi katerih obračunava okoljsko
dajatev.
(3) Oseba iz prvega odstavka tega člena sestavi na
podlagi evidenc iz prejšnjega odstavka mesečni obračun okoljske dajatve na
obrazcu za mesečni obračun okoljske dajatve, ki je objavljen na spletni strani
finančne uprave, in ga predloži finančni upravi do 25. dne v mesecu po poteku
meseca, za katerega je nastala obveznost za plačilo okoljske dajatve.
(4) Mesečni obračun iz prejšnjega odstavka vsebuje
naslednje podatke:
-       
obdobje, na katero se nanaša obveznost plačila okoljske dajatve;
-       
količino in vrsto goriva, ki je bila proizvedena ali pridobljena;
-       
količino in vrsto goriva, ki ga je oseba iz prejšnjega odstavka prodala
pravni osebi, ki ima pravnomočno odločbo o oprostitvi plačila okoljske dajatve
in za to količino ne obračuna okoljske dajatve, oziroma ga zavezanec iz drugega
ali četrtega odstavka 10. člena te uredbe uporabi sam, če gre za osebo, ki
ima pravnomočno odločbo o oprostitvi plačila okoljske dajatve;
-       
količino in vrsto goriva, ki je bila izvožena ali iznesena iz območja EU
in je oproščena plačila okoljske dajatve ter se zanjo uveljavlja vračilo
okoljske dajatve v skladu s 15. členom te uredbe, in
-       
končni znesek obračunane okoljske dajatve.
(5) Oseba iz prvega odstavka tega člena mora finančni
upravi predložiti mesečni obračun okoljske dajatve iz tretjega odstavka tega
člena ne glede na to, ali v obračunskem obdobju nastane obveznost za plačilo
okoljske dajatve ali ne.
(6) Oseba iz prvega odstavka tega člena mora obračunano okoljsko
dajatev plačati do zadnjega dneva v mesecu po poteku meseca, v katerem je
nastala obveznost za plačilo okoljske dajatve oziroma najnižje ravni obdavčitve
v Skupnosti.
(7) Zavezanec iz drugega, tretjega in četrtega odstavka
10. člena te uredbe, ki gorivo proda osebam, ki imajo pravnomočno odločbo
o oprostitvi plačila okoljske dajatve, oziroma ga uporabi sam, če gre za osebo,
ki ima pravnomočno odločbo o oprostitvi plačila okoljske dajatve, mora finančni
upravi poleg obračuna iz prejšnjega odstavka predložiti tudi mesečni pregled
prometa prodaje goriva osebam, ki imajo odločbo o oprostitvi plačila okoljske
dajatve.
(8) Pregled prodaje goriva osebam, ki imajo pravnomočno
odločbo o oprostitvi iz prejšnjega odstavka, vsebuje:
-       
podatke o osebi, ki ima pravnomočno odločbo o oprostitvi plačila
okoljske dajatve, in
-       
vrsto in količine goriva, ki je bila dobavljena osebi z pravnomočno
odločbo o oprostitvi plačila okoljske dajatve.
(9) Imetnik odločbe o oprostitvi plačila okoljske
dajatve, ki gorivo, za katerega ni obračunal in plačal okoljske dajatve, nameni
nadaljnji prodaji, mora mesečni obračun okoljske dajatve iz tretjega odstavka
tega člena finančni upravi predložiti do 25. dneva v mesecu po poteku meseca, v
katerem je gorivo prodal oziroma dal na razpolago drugi osebi, in plačati
okoljsko dajatev do konca meseca po poteku meseca, v katerem je gorivo prodal
oziroma dal na razpolago drugi osebi.
(10) Dobavitelj zemeljskega plina obračuna okoljsko dajatev
za dobavljeno količino zemeljskega plina končnim odjemalcem v davčnem obdobju.
Dobavitelj zemeljskega plina lahko za tiste odjemalce, ki jim merilne naprave
dobave ne odčitavajo v davčnem obdobju, obračunava okoljsko dajatev na podlagi
predvidene mesečne dobave. Za naknadno ugotovljene dejansko dobavljene količine
zemeljskega plina, ki se nanašajo na pretekla davčna obdobja, dobavitelj
zemeljskega plina opravi poračun okoljske dajatve v mesečnem obračunu okoljske
dajatve za mesec, v katerem ugotovi dejansko dobavljene količine zemeljskega
plina. Za obračun okoljske dajatve za naknadno ugotovljene dejansko dobavljene
količine zemeljskega plina, ki so predmet poračuna, se uporabi znesek okoljske
dajatve, veljaven na zadnji dan davčnega obdobja, v katerem nastane obveznost
za obračun okoljske dajatve.
14. člen
(obveznosti zavezanca za plačilo najnižje ravni obdavčitve
v Skupnosti)
(1) Zavezanec iz 11. člena te uredbe mora za
gorivo, za katerega je v koledarskem letu nastala obveznost za obračun najnižje
ravni obdavčitve v Skupnosti, obračunati najnižjo raven obdavčitve v Skupnosti
za ta koledarski mesec.
(2) Obveznost obračuna in plačila najnižje ravni
obdavčitve v Skupnosti za gorivo, ki se uporablja v napravi ali mali napravi,
nastane ob nabavi goriva.
(3) Oseba iz prvega odstavka tega člena mora v svojih
evidencah voditi podatke po vrstah goriva, na podlagi katerih obračunava
najnižjo raven obdavčitve v Skupnosti.
(4) Oseba iz prvega odstavka tega člena sestavi na
podlagi evidenc iz prejšnjega odstavka mesečni obračun najnižje ravni
obdavčitve v Skupnosti na obrazcu za mesečni obračun okoljske dajatve, ki je
objavljen na spletni strani finančne uprave, in ga predloži finančni upravi do
25. dne v mesecu po poteku meseca, za katerega je nastala obveznost za plačilo
najnižje ravni obdavčitve v Skupnosti.
(5) Ne glede na določbo četrtega odstavka prejšnjega
člena mesečni obračun iz prejšnjega odstavka vsebuje naslednje podatke:
-       
količino in vrsto goriva, za katerega je bila obračunana najnižja raven
obdavčitve v Skupnosti, in
-       
končni znesek obračunane najnižje ravni obdavčitve v Skupnosti.
(6) Oseba iz prvega odstavka tega člena mora finančni
upravi predložiti mesečni obračun najnižje ravni obdavčitve v Skupnosti iz
četrtega odstavka tega člena ne glede na to, ali v obračunskem obdobju nastane
obveznost za plačilo najnižje ravni obdavčitve v Skupnosti ali ne.
(7) Za izračun količine goriva, ki je bilo uporabljeno
za proizvodnjo toplote v soproizvodnji, se uporabi metodologija iz priloge 2,
ki je sestavni del te uredbe, oziroma podatek, ki ga je upravljavec naprave ali
male naprave na podlagi predpisa, ki ureja posredovanje podatkov in dokumentov
izvajalcev energetske dejavnosti, dolžan posredovati Agenciji za energijo.
15. člen
(vračilo okoljske dajatve)
Pravico do vračila plačane okoljske dajatve ima:
-       
pravna oseba ali samostojni podjetnik posameznik za gorivo, ki ga iznese
v druge države članice EU ali izvozi, če dokaže, da je bila okoljska dajatev
zaradi zgorevanja goriva plačana in je bilo gorivo izneseno z območja Republike
Slovenije ali izvoženo z območja EU;
-       
zavezanec iz prvega odstavka 10. člena te uredbe, ki je gorivo, za
katero je bila okoljska dajatev plačana, porabil za namene, za katere se
okoljska dajatev ne plačuje;
-       
pravna oseba, ki ima pravnomočno odločbo o oprostitvi plačila okoljske
dajatve za gorivo, ki ga je v obdobju, ko je imela pravnomočno odločbo o
oprostitvi plačila okoljske dajatve, nabavila s plačano okoljsko dajatvijo.
16. člen
(uveljavljanje vračila okoljske dajatve za izneseno
ali izvoženo gorivo)
(1) Upravičenec za vračilo plačane okoljske dajatve iz
prve alineje prejšnjega člena vloži pri finančni upravi po dobavi goriva v
drugo državo članico EU ali v izvoz zahtevek za vračilo plačane okoljske
dajatve dajatve na obrazcu, ki je objavljen na spletni strani finančne uprave.
(2) Zahtevek za vračilo plačane okoljske dajatve iz
prejšnjega odstavka vsebuje podatke o:
-       
vlagatelju zahtevka,
-       
količini, vrsti goriva in datumu plačila okoljske dajatve za gorivo, za
katerega se uveljavlja vračilo okoljske dajatve.
(3) Pravico do vračila plačane okoljske dajatve zaradi
zgorevanja goriva lahko upravičenec iz prvega odstavka uveljavlja še tri mesece
po poteku koledarskega leta, v katerem je izvozil gorivo ali ga iznesel v drugo
državo članico EU.
17. člen
(uveljavljanje vračila okoljske dajatve v drugih primerih)
(1) Upravičenec za vračilo plačane okoljske dajatve
zaradi zgorevanja goriva iz druge alineje 15. člena te uredbe mora po
uporabi goriva, upravičenec iz tretje alineje 15. člena te uredbe pa po
nabavi goriva, pri finančni upravi vložiti zahtevek za vračilo plačane okoljske
dajatve na obrazcu, ki je objavljen na spletni strani finančne uprave.
(2) Zahtevek za vračilo plačane okoljske dajatve iz
prejšnjega odstavka vsebuje podatke o:
-       
vlagatelju zahtevka in
-       
količini, vrsti goriva in datumu plačila okoljske dajatve za gorivo, za
katerega se uveljavlja vračilo okoljske dajatve.
(3) Pravico do vračila plačane okoljske dajatve zaradi
zgorevanja goriva lahko upravičenec iz druge alineje 15. člena te uredbe
uveljavlja še tri mesece po poteku koledarskega leta, v katerem je porabil
gorivo, za katero je bila okoljska dajatev plačana, upravičenec iz tretje
alineje 15. člena te uredbe pa lahko uveljavlja pravico do vračila še tri
mesece po poteku koledarskega leta, v katerem je nabavil gorivo, za katero je
bila okoljska dajatev plačana.
18. člen
(letni obračun okoljske dajatve za osebe s seznama oseb,
ki so upravičene do oprostitve plačila okoljske dajatve)
(1) Zavezanec iz prvega odstavka 10. člena te
uredbe, ki je na seznamu iz 6. člena te uredbe, mora v svojih evidencah
voditi podatke o vrsti in količini porabljenega goriva.
(2) Oseba iz prejšnjega odstavka na podlagi evidenc iz
prejšnjega odstavka sestavi letni obračun okoljske dajatve na obrazcu za letni
obračun okoljske dajatve, ki je objavljen na spletni strani finančne uprave, in
ga predloži finančni upravi do 25. aprila tekočega leta za preteklo
koledarsko leto.
(3) Letni obračun okoljske dajatve iz prejšnjega
odstavka vsebuje naslednje podatke:
-       
obdobje, na katero se nanaša obveznost plačila okoljske dajatve,
-       
letni obračun okoljske dajatve za gorivo, porabljeno zunaj naprav in
malih naprav;
-       
letni obračun okoljske dajatve za obveznosti male naprave, ugotovljene v
poročilu o emisijah toplogrednih plinov;
-       
znesek prejetih javnih sredstev iz občinskih, državnih, mednarodnih ali
drugih javnih virov, prejetih za iste namene kot je oprostitev plačila okoljske
dajatve za zgorevanje goriva.
(4) Evidenco iz prvega odstavka tega člena mora
zavezanec iz prvega odstavka tega člena hraniti deset let od dneva zadnjega
nakupa goriva.
(5) Zavezanec iz prvega odstavka tega člena finančni
upravi predloži letni obračun okoljske dajatve zaradi zgorevanja goriva iz
drugega odstavka tega člena ne glede na to, ali v obračunskem obdobju nastane
obveznost za plačilo okoljske dajatve ali ne.
(6) Zavezanec iz prvega odstavka tega člena obračunano
okoljsko dajatev zaradi zgorevanja goriva plača do zadnjega delovnega dneva
meseca, v katerem mora predložiti letni obračun okoljske dajatve iz drugega
odstavka tega člena.
(7) Ministrstvo pošlje finančni upravi podatke iz tretje
alineje tretjega odstavka tega člena do 20. aprila tekočega leta.
19. člen
(oprostitev plačila okoljske dajatve za rabo goriva v mali
napravi)
(1) Upravljavec male naprave, ki mu je Evropska komisija
odobrila izključitev iz sistema Skupnosti za trgovanje s pravicami do emisije
toplogrednih plinov v skladu z zakonom, ki ureja varstvo okolja, je upravičen
do oprostitve plačila okoljske dajatve za enote obremenitve do višine dodeljene
količine.
(2) Oseba iz prejšnjega odstavka mora za vsako enoto
obremenitve, ki presegajo dodeljene količine, plačati okoljsko dajatev zaradi
zgorevanja goriva po tej uredbi. Obveznost plačila lahko poravna tudi s
predajo ustrezne količine emisijskih kuponov, ERU ali CER na državni račun
Republike Slovenije v registru Unije v skladu z zakonom, ki ureja varstvo
okolja.
(3) Ne glede na prejšnji odstavek upravljavec male
naprave, katere vhodna toplotna moč je na dan 31. decembra 2012 presegala
20 MW, za izpolnitev obveznosti plačila ne sme uporabiti več kot 11 odstotkov
ERU ali CER glede na celotno dodeljeno količino v skladu z Uredbo Komisije (EU)
št. 550/2011 z dne 7. junija 2011 o določanju nekaterih omejitev
glede uporabe mednarodnih dobropisov iz projektov v zvezi z industrijskimi
plini, skladno z Direktivo 2003/87/ES Evropskega parlamenta in Sveta (UL L
št. 149 z dne 8. 6. 2011, str. 1).
(4) Oseba iz prvega odstavka tega člena lahko obveznost
iz drugega odstavka tega člena preloži na naslednje leto, če skupna razlika med
emisijami toplogrednih plinov, ugotovljenimi iz poročila o emisijah toplogrednih
plinov, in dodeljenimi količinami od leta 2013 dalje ne presega
20 odstotkov dodeljene količine iz leta 2013, pri čemer mora biti celotna
obveznost iz drugega odstavka tega člena izpolnjena najpozneje do 30. aprila
tekočega leta, ki sledi zadnjemu letu trgovalnega obdobja.
(5) Če oseba iz prvega odstavka tega člena obveznost iz
drugega odstavka tega člena poravna s plačilom okoljske dajatve in če povprečna
cena emisijskih kuponov na trgu ogljika presega ceno za eno enoto obremenitve
za več kot 30 odstotkov, mora oseba iz prvega odstavka tega člena plačati
okoljsko dajatev v višini povprečne cene emisijskih kuponov, ki jo izračuna in
objavi ministrstvo na svoji spletni strani do 28. februarja tekočega leta.
Ministrstvo povprečno ceno izračuna kot količnik med zneskom prilivov iz
prodaje emisijskih kuponov na dražbi v državni proračun, ki so bili v preteklem
letu doseženi s prodajo emisijskih kuponov, in količino teh emisijskih kuponov
v skladu z zakonom, ki ureja varstvo okolja.
(6) Oseba iz prvega odstavka tega člena sestavi obračun
obveznosti iz drugega odstavka tega člena na podlagi poročila o emisijah
toplogrednih plinov v skladu z zakonom, ki ureja varstvo okolja.
(7) Obračun obveznosti iz prejšnjega odstavka in način
izpolnitve obveznosti sta del poročila o emisijah toplogrednih plinov v skladu
z zakonom, ki ureja varstvo okolja.
(8) Oseba iz prvega odstavka tega člena mora plačati
okoljsko dajatev iz drugega odstavka tega člena oziroma predati emisijske
kupone, ERU ali CER najpozneje do 30. aprila tekočega leta za preteklo
leto.
20. člen
(letni obračun okoljske dajatve za obveznosti male naprave,
ugotovljene v poročilu o emisijah toplogrednih plinov)
(1) Upravljavec male naprave, pri katerem iz poročila o
emisijah toplogrednih plinov izhaja obveznost plačila okoljske dajatve za
preteklo leto, finančni upravi do 25. aprila tekočega leta predloži letni
obračun okoljske dajatve za uporabo goriva v mali napravi na obrazcu za letni
obračun okoljske dajatve, ki je objavljen na spletni strani finančne uprave.
(2) Če oseba iz prvega odstavka prejšnjega člena ne
izpolni obveznosti iz drugega in petega odstavka prejšnjega člena do roka iz
osmega odstavka prejšnjega člena, mora plačati okoljsko dajatev za celotno
količino emisij toplogrednih plinov, ugotovljeno v poročilu iz šestega odstavka
prejšnjega člena. Letni obračun okoljske dajatve predloži na obrazcu iz
prejšnjega odstavka finančni upravi do 10. maja tekočega leta za preteklo
leto in plača okoljsko dajatev do 20. maja tekočega leta.
(3) Letni obračun okoljske dajatve iz prvega in drugega
odstavka tega člena vsebuje naslednje podatke:
-       
obdobje, na katero se nanaša obveznost plačila okoljske dajatve zaradi
zgorevanja goriva,
-       
enote obremenitve, za katere se obračuna okoljska dajatev, in
-       
znesek okoljske dajatve za plačilo.
(4) Podatke za letni obračun okoljske dajatve na podlagi
prvega odstavka tega člena ministrstvo pošlje finančni upravi do
20. aprila tekočega leta za preteklo leto in do 10. maja tekočega leta
za obračun okoljske dajatve iz drugega odstavka tega člena.
(5) Finančna uprava do 30. junija tekočega leta
obvesti ministrstvo o plačani okoljski dajatvi, če je bila poravnava obveznosti
iz drugega odstavka prejšnjega člena opravljena s plačilom okoljske dajatve.
21. člen
(oprostitev plačila okoljske dajatve zaradi zgorevanja
goriva in predpisi o državnih pomočeh)
(1) Oprostitev plačila okoljske dajatve zaradi
zgorevanja goriva iz drugega odstavka 9. člena te uredbe in vračilo iz
tretje alinee 15. člena se dodeljuje v skladu s 44. členom Uredbe
Komisije (ES) št. 651/2014 z dne 17. junija 2014 o razglasitvi
nekaterih vrst pomoči za združljive s skupnim trgom z uporabo členov 87 in 88
Pogodbe (UL L št. 187 z dne 26. 6. 2014, str. 1; v nadaljnjem
besedilu: Uredba 651/2014).
(2) Do oprostitve plačila ali vračila že plačane
okoljske dajatve iz prejšnjega odstavka je upravičen upravljavec, ki izpolnjuje
naslednje pogoje:
-       
da ni podjetje iz tretjega odstavka tega člena,
-       
da nima neporavnanega vračila za preveč izplačane pomoči po pravilu de
minimis ali državne pomoči na podlagi predhodnega poziva Ministrstva za
finance,
-       
da na dan vložitve vloge nima neporavnanih zapadlih davčnih obveznosti
in drugih denarnih nedavčnih obveznosti v skladu z zakonom, ki ureja finančno
upravo, če vrednost teh zapadlih neplačanih obveznosti ne presega 50 eurov,
-       
da je predložil vse obračune davčnih odtegljajev za dohodke iz delovnega
razmerja za obdobje zadnjih 2 let do dneva vložitve vloge,
-       
da v zvezi s stroški za porabo goriva, ki je predmet oprostitve plačila
okoljske dajatve po tej uredbi, ni prejel nobenih drugih javnih sredstev iz
občinskih, državnih, mednarodnih ali drugih javnih virov in
-       
da ima pravnomočno dovoljenje za izpuščanje toplogrednih plinov.
(3) Do oprostitve plačila ali vračila že plačane
okoljske dajatve iz prvega odstavka tega člena ni upravičeno:
-       
podjetje iz sektorja ribištva in ribogojstva,
-       
podjetje, ki bi oprostitev namenilo za lažje zaprtje nekonkurenčnih premogovnikov,
kakor jo zajema Sklep Sveta št. 2010/787/EU z dne 10. decembra 2010 o
državnih pomočeh za lažje zaprtje nekonkurenčnih premogovnikov (UL L 336/24 z
dne 21. 12. 2010),
-       
podjetje v težavah v skladu z 18. točko 2. člena Uredbe 651/2014
ter
-       
podjetje, ki je naslovnik neporavnanega naloga za izterjavo zaradi
predhodne odločbe Evropske komisije, ki je pomoč razglasila za nezakonito in
nezdružljivo s skupnim trgom.
(4) Upravljavec iz drugega odstavka 9. člena in
tretje alineje 15. člena te uredbe mora spremljati višino državne pomoči
na način, da vodi evidenco o oprostitvi plačila okoljske dajatve zaradi zgorevanja
goriva v spletni aplikaciji ministrstva, s katero izračuna višino državne
pomoči v eurih. Višino državne pomoči sporoči ministrstvu vsako leto najkasneje
do 31. marca tekočega leta za preteklo koledarsko leto.
22. člen
(vloga za odločbo o oprostitvi plačila okoljske dajatve)
(1) Vloga za oprostitev plačila okoljske dajatve se
vloži pisno na obrazcu, ki je objavljen na spletni strani ministrstva in
vsebuje naslednje podatke:
-       
naslov in firmo upravljavca naprave ter lokacijo naprave,
-       
izjavo upravljavca o izpolnjevanju pogojev iz druge in tretje alineje
tretjega odstavka prejšnjega člena in pete alineje prvega odstavka prejšnjega
člena, ki ne sme biti starejša od 30 dni, in
-       
dokazilo o plačilu, oprostitvi plačila ali neplačilu trošarine za rabo
goriva v napravi ali mali napravi skladno s predpisi o trošarinah.
(2) Upravljavec, ki ima pravnomočno dovoljenje za
izpuščanje toplogrednih plinov, vloži vlogo za oprostitev plačila okoljske
dajatve iz prejšnjega odstavka tega člena v roku 30 dni po pravnomočnosti
tega dovoljenja.
23. člen
(odločba o oprostitvi plačila okoljske dajatve)
(1) Ministrstvo na podlagi vloge iz prvega odstavka
prejšnjega člena in prejetih dokazil upravljavcu iz drugega odstavka prejšnjega
člena izda odločbo o oprostitvi plačila okoljske dajatve za obdobje do
31. decembra 2020.
(2) Ministrstvo v odločbi upravljavcu iz drugega
odstavka prejšnjega člena določi obveznost plačila vsaj najnižje ravni
obdavčitve v Skupnosti v skladu s četrtim in petim odstavkom 9. člena te
uredbe.
(3) Ministrstvo upravljavca iz drugega odstavka
prejšnjega člena v odločbi tudi seznani, da je prejemnik državne pomoči v
višini oprostitve plačila okoljske dajatve na podlagi sheme državne pomoči v
skladu s 44. členom Uredbe 651/2014.
(4) Upravljavec iz drugega odstavka prejšnjega člena
mora o vsaki spremembi dejstev v zvezi z izpolnjevanjem pogojev iz drugega
odstavka 21. člena nemudoma pisno obvestiti ministrstvo, kar dokazuje s
potrdilom o oddani pošiljki.
(5) Ne glede na prejšnji odstavek mora upravljavec iz
drugega odstavka prejšnjega člena upravičenost do oprostitve plačila glede
izpolnjevanja vseh pogojev za oprostitev plačila okoljske dajatve preveriti
vsako leto in do konca meseca februarja tekočega leta o tem pisno obvestiti
ministrstvo, kar dokazuje s potrdilom o oddani pošiljki.
24. člen
(prenehanje upravičenosti do oprostitve plačila okoljske
dajatve)
(1) Upravljavec iz prvega odstavka 23. člena te
uredbe ni več upravičen do oprostitve plačila okoljske dajatve, če:
-       
ne vodi evidence iz sedmega odstavka 9. člena in četrtega odstavka
21. člena te uredbe,
-       
gorivo, ki ga je nabavil brez plačila okoljske dajatve, proda tretji
osebi in v predpisanem roku ne predloži obračuna okoljske dajatve,
-       
v izjavah o izpolnjevanju pogojev iz prvega odstavka 22. člena te
uredbe navede nepopolne, netočne ali napačne podatke in
-       
ne izpolnjuje več pogojev iz drugega odstavka 21. člena te uredbe
in petega odstavka prejšnjega člena.
(2) Ministrstvo v primeru iz prejšnjega odstavka izda
odločbo, s katero ugotovi, kdaj so nastopili razlogi za prenehanje
upravičenosti do oprostitve plačila okoljske dajatve.
(3) Šteje se, da od datuma izdaje odločbe o prenehanju
oprostitve plačila okoljske dajatve zaradi zgorevanja goriva upravljavec
neupravičeno prejema državno pomoč.
(4) Upravljavec, ki mu je odločba o oprostitvi plačila
okoljske dajatve prenehala veljati na podlagi prvega odstavka tega člena, ima v
primeru ponovnega izpolnjevanja pogojev iz drugega odstavka 21. člena te
uredbe pravico do pridobitve odločbe o oprostitvi plačila okoljske dajatve v naslednjem
koledarskem letu, razen, če je bilo ugotovljeno, da je v izjavah o
izpolnjevanju pogojev iz prvega odstavka 22. člena navajal nepopolne,
netočne ali napačne podatke.
25. člen
(odmera okoljske dajatve v primeru prenehanja upravičenosti
do oprostitve plačila okoljske dajatve)
(1) Upravljavcu naprave, kateremu je bila izdana
ugotovitvena odločba o prenehanju upravičenosti do oprostitve plačila okoljske
dajatve iz drugega odstavka prejšnjega člena, nastane obveznost za obračun
okoljske dajatve z dnem pravnomočnosti te odločbe.
(2) Finančna uprava odmeri obveznost za plačilo okoljske
dajatve za gorivo, ki je bilo nabavljeno ali uporabljeno v obdobju, ko nastopi
razlog, na podlagi katerega upravičenost do oprostitve plačila okoljske dajatve
zaradi zgorevanja goriva preneha, pa vse do dneva pravnomočnosti ugotovitvene
odločbe o prenehanju upravičenosti do oprostitve plačila okoljske dajatve
oziroma za gorivo na zalogi na dan izdaje odločbe.
(3) Okoljska dajatev se odmeri v znesku na enoto
obremenitve zraka z emisijo ogljikovega dioksida, ki je veljala na dan
pravnomočnosti odločbe o oprostitvi plačila okoljske dajatve zaradi zgorevanja
goriva.
II. NADZOR
26. člen
(nadzor)
Nadzor nad izvajanjem te uredbe opravlja finančna uprava, razen
določb 19., 21., 22., 23. in 24. člena te uredbe, katerih nadzor
opravljajo inšpektorji, pristojni za varstvo okolja.
III. KAZENSKE DOLOČBE
27. člen
(prekrški)
(1) Z globo od 4.000 eurov do 40.000 eurov se kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če stori prekršek:
-       
če kot oseba iz drugega, tretjega, četrtega odstavka 10. člena in
11. člena te uredbe ne prijavi finančni upravi, kdaj se dejavnost, zaradi
katere je zavezana obračunavati in plačevati okoljsko dajatev, začne, spremeni
ali preneha (5. člen);
-       
če kot zavezanec iz drugega, tretjega ali četrtega odstavka 10. člena
te uredbe ne predloži obračuna okoljske dajatve finančni upravi do 25. dneva v
mesecu po poteku meseca, za katerega je nastala obveznost za plačilo okoljske
dajatve, in ne plača okoljske dajatve do zadnjega dneva v mesecu po poteku
meseca, v katerem je nastala obveznost za plačilo okoljske dajatve (tretji in
sedmi odstavek 13. člena);
-       
če kot zavezanec iz drugega, tretjega in četrtega odstavka 10. člena
te uredbe gorivo proda osebam, ki so na seznamu, oziroma ga porabi sam,
finančni upravi ne predloži mesečnega pregleda prometa prodaje goriva osebam iz
seznama do 25. dneva v mesecu po poteku meseca, v katerem je gorivo prodal
(deveti odstavek 13. člena);
-       
če kot zavezanec iz drugega, tretjega ali četrtega odstavka 10. člena
te uredbe v mesečnem obračunu okoljske dajatve ne predloži podatkov, ki so
potrebni za obračun okoljske dajatve, ali če predloži neresnične podatke
(četrti odstavek 13. člena);
-       
če kot zavezanec iz 11. člena te uredbe ne predloži obračuna
najnižje ravni obdavčitve v Skupnosti finančni upravi do 25. dneva v mesecu po
poteku meseca, za katerega je nastala obveznost za plačilo najnižje ravni
obdavčitve v Skupnosti (četrti odstavek 14. člena);
-       
če kot oseba iz prvega odstavka 10. člena, ki je na seznamu iz
6. člena te uredbe, do 25. aprila tekočega leta za preteklo leto ne
predloži letnega obračuna okoljske dajatve ali če predloži neresnične podatke
(drugi in tretji odstavek 18. člena);
-       
če kot oseba iz prvega odstavka 10. člena, ki je na seznamu iz
6. člena te uredbe, ne hrani evidence za letni obračun okoljske dajatve
deset let od dneva zadnjega nakupa goriva (četrti odstavek 18. člena);
-       
če kot oseba s seznama iz 6. člena te uredbe ne sestavi letnega
obračuna okoljske dajatve iz tretjega odstavka 20. člena na podlagi
poročila o emisijah toplogrednih plinov in ga do 20. maja tekočega leta za
preteklo leto ne pošlje finančni upravi ali če predloži neresnične podatke
(drugi odstavek 20. člena);
-       
če kot upravljavec za pridobitev odločbe o oprostitvi plačila okoljske
dajatve v vlogi navede nepopolne, netočne ali napačne podatke (prvi odstavek
22. člena);
-       
če kot upravljavec ne obvesti ministrstva o vsaki spremembi v zvezi z
izpolnjevanjem pogojev za oprostitev plačila okoljske dajatve (četrti odstavek
23. člena);
-       
če kot upravljevec ne vodi evidence iz sedmega odstavka 9. člena in
četrtega odstavka 21. člena te uredbe.
(2) Z globo od 1.200 eurov do 4.100 eurov se za prekršek
iz prejšnjega odstavka kaznuje tudi odgovorna oseba pravne osebe, odgovorna
oseba samostojnega podjetnika posameznika oziroma odgovorna oseba posameznika,
ki samostojno opravlja dejavnost.
IV. PREHODNE IN KONČNE DOLOČBE
28. člen
(vložitev vloge za pridobitev odločbe o oprostitvi plačila
okoljske dajatve)
Upravljavec naprave iz drugega odstavka 9. člena, ki ima
na dan uveljavitve te uredbe pravnomočno dovoljenje za izpuščanje toplogrednih
plinov v skladu z zakonom, ki ureja varstvo okolja, mora vlogo za pridobitev
odločbe o oprostitvi plačila okoljske dajatve ministrstvu posredovati
najkasneje v 30 dneh od uveljavitve te uredbe.
29. člen
(znesek na enoto obremenitve)
Do uveljavitve sklepa iz četrtega odstavka 2. člena te
uredbe je znesek na enoto obremenitve zraka z emisijo CO2 17,3 eura.
30. člen
(prijava dejavnosti)
Oseba iz četrtega odstavka 10. člena in oseba iz
11. člena te uredbe prijavita dejavnost zaradi katere je zavezana
plačevati okoljsko dajatev za zgorevanje zemeljskega plina v 30 dneh od
uveljavitve te uredbe.
31. člen
(prenehanje veljavnosti)
(1) Z dnem uveljavitve te uredbe preneha veljati Uredba
o okoljski dajatvi za onesnaževanje zraka z emisijo ogljikovega dioksida
(Uradni list RS, št. 47/13), šesti odstavek 8. člena pa se uporablja
do 1. julija 2016.
(2) Postopki, začeti v skladu z Uredbo o okoljski
dajatvi za onesnaževanje zraka z emsiijo ogljikovega dioksida (Uradni list RS,
št. 47/13), se dokončajo v skladu s to uredbo.
(3) Plačniki okoljske dajatve zaradi uporabe fluoriranih
toplogrednih plinov iz 20. člena Uredbe o okoljski dajatvi za
onesnaževanje zraka z emsiijo ogljikovega dioksida (Uradni list RS,
št. 47/13) morajo predložiti obračun okoljske dajatve za obdobje od
1. januarja 2016 do uveljavitve te uredbe najkasneje do 20. julija
2016 in plačati okoljsko dajatev zaradi uporabe fluoriranih toplogrednih plinov
najkasneje do 31. julija 2016.
(4) Z dnem uveljavitve te uredbe preneha veljati Sklep o
določitvi cene za enoto obremenitve okolja z emisijo ogljikovega dioksida
(Uradni list RS, št. 96/14).
32. člen
(začetek veljavnosti)
Ta uredba začne veljati 1. aprila 2016.
Št. 00719-11/2016
Ljubljana, dne 24. marca 2016
EVA 2015-2550-0084
Vlada Republike Slovenije
dr. Miroslav Cerar l.r.
Predsednik

Priloga 1: Enote
obremenitve in najnižja raven obdavčitve za gorivo
Priloga 2: Izračun
količine goriva