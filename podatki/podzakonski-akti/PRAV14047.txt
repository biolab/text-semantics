1. člen
(vsebina)
Ta pravilnik podrobneje ureja vsebino prijave znamke, ki se
vloži pri Uradu Republike Slovenije za intelektualno lastnino (v nadaljnjem
besedilu: urad), njeno objavo, ugovor, in delitev prijave znamke ali znamke.
2. člen
(prijava znamke)
(1) Prijava znamke vsebuje:
a)    
zahtevo za registracijo znamke;
b)    
prikaz znaka;
c)    
seznam blaga ali storitev, za katere se zahteva varstvo;
č)    če se zahteva registracija
kolektivne znamke iz 45. člena Zakona o industrijski lastnini (Uradni list RS,
št. 51/06 – uradno prečiščeno besedilo, 100/13 in 23/20; v nadaljnjem besedilu:
zakon), prijava vsebuje tudi pravilnik o kolektivni znamki iz drugega odstavka
46. člena zakona.
(2) Prijava znamke vsebuje tudi:
a)    
pooblastilo zastopniku, kadar je prijava vložena po zastopniku;
b)    
če je prijava vložena v tujem jeziku, vsaj navedbo pravice in navedbo,
ki omogoča stik urada s prijaviteljem, v jeziku iz drugega odstavka 81. člena
zakona;
c)    
potrdilo o plačilu celotnega zneska prijavne pristojbine;
č)    potrdilo iz drugega odstavka 62.
člena zakona, kadar se zahteva razstavna prednostna pravica.
3. člen
(zahteva za registracijo znamke)
(1) Zahteva za registracijo znamke iz točke a) prvega
odstavka prejšnjega člena vsebuje:
a)    
navedbo, da se zahteva registracija znamke;
b)    
naslov za obveščanje, kamor urad pošilja pisanja (lahko pa tudi telefonsko
številko, številko telefaksa, elektronski naslov in morebitno šifro akta);
c)    
podatke o prijavitelju: priimek, ime in naslov za fizično osebo oziroma
firmo in sedež za pravno osebo;
č)    podatke o morebitnem zastopniku,
ki je vpisan v register zastopnikov pri uradu: priimek in ime oziroma firmo in
registrsko številko zastopnika;
d)    
podatke o znaku, za katerega se zahteva registracija:
- 
vrsto znaka, kadar se prijava nanaša na eno od vrst znakov, določenih v
točkah a) do i) tretjega odstavka 4. člena tega pravilnika;
- 
barvo oziroma kombinacijo barv znaka s prostim besedilom, če znak ni v
črno-beli tehniki, in v primeru znaka barve opredelitev barve ali barv s
splošno priznano barvno kodo;
- 
opis znaka ali druge navedbe o znaku, če je to glede na prikaz in vrsto
znaka potrebno;
- 
transkripcijo znaka, če je mogoča: če je znak ali del znaka sestavljen
iz črk, ki niso v latinici, ali številk, ki niso arabske ali rimske, se navede
transkripcija znaka ali njegovega dela s črkami v latinici ali z arabskimi
številkami;
e)    
navedbo, ali je prijava vložena za registracijo kolektivne znamke;
f)     
navedbo razreda oziroma razredov blaga ali storitev po mednarodni
klasifikaciji, sprejeti z Nicejskim aranžmajem o mednarodni klasifikaciji
proizvodov in storitev zaradi registracije znamk z dne 15. junija 1957,
revidiranim 14. julija 1967 (Uradni list SFRJ – Mednarodne pogodbe, št. 51/74
in Uradni list RS – Mednarodne pogodbe, št. 9/92; v nadaljnjem besedilu:
Nicejska klasifikacija);
g)    
podatke o zahtevani prednostni pravici: datum, številka in država
oziroma mednarodni urad vložitve prve prijave, če se zahteva unijska prednostna
pravica iz 61. člena zakona, oziroma datum prve razstavitve oziroma uporabe
znaka, država, kraj in navedba uradne ali uradno priznane mednarodne razstave,
če se zahteva razstavna prednostna pravica iz 62. člena zakona;
h)    
izjavo o skupnem predstavniku, kadar je več prijaviteljev in določijo
skupnega predstavnika;
i)      
priimek in ime ter podpis prijavitelja ali njegovega zastopnika oziroma
kadar je več prijaviteljev, ki imajo skupnega predstavnika: priimek, ime in
podpis skupnega predstavnika; ali kadar je več prijaviteljev, ki nimajo
skupnega predstavnika: priimek, ime in podpis vseh prijaviteljev; kadar je
prijavitelj pravna oseba, se pri podpisu navedeta tudi ime in priimek zakonitega
zastopnika, ki je za pravno osebo podpisal zahtevo;
j)      
podatke o prilogah.
(2) Naslov za obveščanje iz točke b) prejšnjega odstavka mora
biti v Republiki Sloveniji in je:
a)    
naslov prijavitelja ali njegovega zastopnika;
b)    
naslov skupnega predstavnika, če je prijaviteljev več in imajo skupnega
predstavnika, nimajo pa zastopnika;
c)    
naslov prvonavedenega prijavitelja, če je prijaviteljev več in nimajo
skupnega predstavnika ali zastopnika;
č)    naslov prvonavedenega zastopnika, če je zastopnikov več;
d)    
naslov za obveščanje, ki ga sporoči tuja oseba v primeru iz tretjega
odstavka 129. člena zakona.
(3) Zahteva za registracijo znamke se lahko vloži tudi na
obrazcu, ki je objavljen na spletni strani urada.
(4) Zahtevani podatki se lahko priložijo kot posebna priloga
k zahtevi za registracijo znamke oziroma obrazcu iz prejšnjega odstavka.
4. člen
(prikaz znaka)
(1) Znak se prikaže v kakršnikoli ustrezni obliki, pri kateri
se uporabi splošno dostopna tehnologija, pod pogojem, da jo je v registru
mogoče prikazati na način, ki uradu in drugim pristojnim organom ter javnosti
omogoči jasno in natančno določitev predmeta varstva, ki se zagotovi imetniku
znamke. Uporabljena oblika prikaza znaka mora omogočati njegov trajen prikaz.
(2) Če je prikazu znaka priložen opis znaka, ta ne razširja
njegovega obsega varstva.
(3) Vrsta znaka in njegov prikaz se med seboj ujemata, in
sicer:
a)    
znak, sestavljen izključno iz besed ali črk, številk, drugih standardnih
tipografskih znakov ali njihove kombinacije (znak v besedi), se prikaže s
predložitvijo prikaza znaka v navadni pisavi in razporeditvi brez kakršnih koli
grafičnih posebnosti ali barve;
b)    
znak, pri katerem se uporabijo nestandardni znaki, stilizacija ali
razporeditev znakov ali grafična posebnost ali barva (figurativni znak),
vključno z znaki, ki jih sestavljajo izključno figurativni elementi ali
kombinacija besednih in figurativnih elementov, se prikaže s predložitvijo
prikaza znaka, ki prikazuje vse njegove elemente in barve, če je znak v barvi;
c)    
znak, ki je sestavljen iz tridimenzionalne oblike, vključno s posodo,
embalažo, samim proizvodom ali njihovim videzom (tridimenzionalni znak), se
prikaže s predložitvijo grafičnega prikaza oblike, vključno z računalniško
ustvarjenimi slikami, ali fotografijo. Grafični prikaz ali fotografija lahko vsebuje
različne poglede. Kadar se prikaz ne predloži v elektronski obliki, lahko
vsebuje do šest različnih pogledov;
č)    znak, ki je sestavljen iz
posebnega načina, na katerega je znak nameščen ali pritrjen na blago
(pozicijski znak), se prikaže s predložitvijo prikaza, ki prikazuje položaj,
velikost in razmerje znaka glede na blago. Elementi, ki niso obseženi z znakom,
se vizualno ločijo, na primer s prekinjenimi ali pikčastimi črtami. Prikazu je
lahko priložen opis s podrobnostmi o tem, kako je znak nameščen ali pritrjen na
blago;
d)    
znak, ki je sestavljen izključno iz niza elementov, ki se redno
ponavljajo (znak vzorca), se prikaže s predložitvijo prikaza, ki prikazuje
vzorec ponavljanja. Prikazu je lahko priložen opis s podrobnostmi o tem, kako
se njegovi elementi redno ponavljajo;
e)    
v primeru znaka barve:
- 
če je znak sestavljen izključno iz ene barve brez robov, se prikaže s
predložitvijo prikaza, iz katerega je razvidna barva, in opredelitvijo te barve
z navedbo splošno priznane barvne kode;
- 
če je znak sestavljen izključno iz kombinacije barv brez robov, se
prikaže s predložitvijo prikaza, ki prikazuje sistematično razporeditev barvne
kombinacije na enoten, vnaprej določen način, in z opredelitvijo teh barv s
splošno priznano barvno kodo. Prikazu je lahko priložen opis sistematične
razporeditve barv;
f)     
znak, ki je sestavljen izključno iz zvoka ali kombinacije zvokov (zvočni
znak), se prikaže s predložitvijo zvočne datoteke, ki reproducira zvok, ali z
natančnim prikazom zvoka v notnem zapisu;
g)    
znak, ki je sestavljen iz gibanja ali spremembe položaja elementov znaka
(znak gibanja), se prikaže s predložitvijo video datoteke ali več zaporednimi
mirujočimi slikami, ki prikazujejo gibanje ali spremembo položaja. Kadar se
uporabijo mirujoče slike, so te oštevilčene ali jih spremlja opis, ki
pojasnjuje zaporedje;
h)    
znak, ki je sestavljen iz kombinacije slike in zvoka (multimedijski
znak), se prikaže s predložitvijo zvočno-vizualne datoteke, ki vsebuje
kombinacijo slike in zvoka;
i)      
znak, ki je sestavljen iz elementov s holografskimi značilnostmi
(holografski znak), se prikaže s predložitvijo video datoteke ali grafične ali
fotografske reprodukcije, ki vsebuje poglede, potrebne za zadovoljivo
opredelitev holografskega učinka v celoti.
(4) Za prikaz znaka, ki ni zajet v prejšnjem odstavku, se
uporabljajo pogoji iz prvega odstavka tega člena, pri čemer se prikazu znaka
lahko priloži opis.
(5) Urad na svoji spletni strani objavi dovoljene formate,
velikosti in druge ustrezne tehnične podatke glede predložitve prikaza znaka v
elektronski obliki.
(6) Če prikaz znaka ni predložen v elektronski obliki, se
znak prikaže na ločenem listu papirja, ločeno od zahteve za registracijo znamke
in drugih sestavin prijave. List, na katerem je prikazan znak, vsebuje vse
potrebne poglede ali slike in ni večji od velikosti formata A4 (višina 29,7 cm,
širina 21 cm). Povsod mora biti rob širok vsaj 2,5 cm.
(7) Če pravilni položaj znaka ni razviden, se ta navede z
besedo „zgoraj“ pri vsakem prikazu.
(8) Prikaz znaka je take kakovosti, da ga je mogoče:
a)    
zmanjšati na velikost s širino najmanj 8 cm in višino najmanj 8 cm ali
b)    
povečati na velikost s širino največ 8 cm in višino največ 8 cm.
(9) Vložitev vzorca ali primerka ni ustrezen prikaz znaka.
(10) Prikaz znaka ne sme vsebovati črtnih kod, splošno znanih
kratic za označevanje pravic intelektualne lastnine, kot so na primer R v
krogu, TM, C v krogu ali podobno.
5. člen
(seznam blaga ali storitev)
(1) V seznamu blaga ali storitev iz točke c) prvega odstavka
2. člena tega pravilnika se navede blago ali storitve, za katere se zahteva
registracija znamke.
(2) Blago in storitve iz seznama blaga ali storitev so
razvrščeni po Nicejski klasifikaciji. Če prijavitelj zahteva registracijo
znamke za več kot en razred, se blago in storitve razvrsti glede na razrede
Nicejske klasifikacije tako, da se pred vsako skupino blaga ali storitev navede
številko razreda, v katerega sodi ta skupina blaga ali storitev, različne
skupine pa so navedene v vrstnem redu razredov.
(3) Blago ali storitve, ki jih je glede na Nicejsko
klasifikacijo mogoče razvrstiti v dva ali več razredov, se navedejo z izrazi,
uporabljenimi v Nicejski klasifikaciji.
6. člen
(dopolnitev prijave)
(1) Za dopolnitev prijave se uporabljajo določbe 4. in 5.
člena tega pravilnika.
(2) Dopolnitev prijave se označi s številko prijave znamke in
je podpisana.
7. člen
(objava prijave znamke)
Urad v uradnem glasilu urada objavi prijavo znamke, in sicer:
a)    
številko prijave;
b)    
datum vložitve prijave;
c)    
datum objave prijave;
č)    podatke o prijavitelju: priimek,
ime in naslov za fizično osebo oziroma firmo in sedež za pravno osebo;
d)    
podatke o morebitnem zastopniku: priimek in ime oziroma firmo;
e)    
podatke o znaku, za katerega se zahteva registracija:
- 
vrsto znaka, kadar se prijava nanaša na eno od vrst znakov, določenih v
točkah a) do i) tretjega odstavka 4. člena tega pravilnika;
- 
barvo oziroma kombinacijo barv znaka s prostim besedilom, če znak ni v
črno-beli tehniki, in v primeru znaka barve opredelitev barve ali barv s
splošno priznano barvno kodo;
- 
opis znaka ali druge navedbe o znaku, če je to glede na prikaz in vrsto
znaka potrebno;
- 
transkripcijo znaka, če je mogoča: če je znak ali del znaka sestavljen
iz črk, ki niso v latinici, ali številk, ki niso arabske ali rimske, se navede
transkripcija znaka ali njegovega dela s črkami v latinici ali z arabskimi
številkami;
- 
razvrstitev znaka po mednarodni klasifikaciji figurativnih elementov,
sprejeti z Dunajskim sporazumom o mednarodni klasifikaciji figurativnih
elementov znamk (Uradni list RS, št. 21/01 – MP, št. 7/01);
h)    
prikaz znaka ali povezavo do spletnega mesta, na katerem je objavljen
prikaz znaka, če prikaza znaka ni mogoče reproducirati v uradnem glasilu urada;
i)      
navedbo, ali je prijava vložena za registracijo kolektivne znamke;
j)      
podatke o zahtevani prednostni pravici: datum, številka in država
oziroma mednarodni urad vložitve prve prijave, če se zahteva unijska prednostna
pravica iz 61. člena zakona, oziroma datum prve razstavitve oziroma uporabe
znaka, država, kraj in navedba uradne ali uradno priznane mednarodne razstave,
če se zahteva razstavna prednostna pravica iz 62. člena zakona;
k)    
podatke o prijavi, če je bila že vložena pri kakšnem drugem uradu na
podlagi pogodbe ali sporazuma, ki obvezuje Republiko Slovenijo, ali drugega
predpisa: številka prijave, številka znamke, navedba urada, morebitni podatki o
objavi prijave ali znamke;
l)      
seznam blaga ali storitev;
m)   
podatke o morebitni delitvi prijave in druge podatke, ki se nanašajo na
prijavo ali prijavitelja, če je to potrebno.
8. člen
(ugovor zoper registracijo znamke)
(1) Ugovor zoper registracijo znamke se vloži v dveh izvodih,
razen če je vložen v elektronski obliki, in vsebuje:
a)    
podatke o vložniku ugovora: priimek, ime in naslov za fizično osebo
oziroma firmo in sedež za pravno osebo;
b)    
podatke o morebitnem zastopniku vložnika ugovora, ki mora biti vpisan v
register zastopnikov pri uradu: priimek in ime oziroma firmo in registrsko
številko zastopnika;
c)    
razloge za ugovor oziroma obrazložitev ugovora;
č)    podatke o prejšnji znamki:
številka prijave oziroma registracije, pri sklicevanju na točko a), b) ali c)
prvega odstavka 44. člena zakona, in druge podatke, iz katerih je mogoče
ugotoviti podatke o prejšnji znamki;
d)    
podatke o prej pridobljenem neregistriranem znaku, ki se uporablja v
gospodarskem prometu, pri sklicevanju na točko d) prvega odstavka 44. člena
zakona;
e)    
podatke o znamki, ki jo je prijavil posrednik ali zastopnik imetnika
znamke brez njegovega soglasja, pri sklicevanju na točko e) prvega odstavka 44.
člena zakona;
f)     
podatke o registrirani označbi porekla ali geografski označbi, pri
sklicevanju na točko f) prvega odstavka 44. člena zakona;
g)    
podatke o prej pridobljeni pravici do imena, osebne podobe, avtorske
pravice ali druge pravice industrijske lastnine, pri sklicevanju na točko g)
prvega odstavka 44. člena zakona;
h)    
navedbo blaga ali storitev, ki so predmet ugovora, oziroma izjavo, da se
ugovor nanaša na vse prijavljeno blago ali storitve;
i)      
dokaze o utemeljenosti ugovora;
j)      
pooblastilo zastopniku, če ugovor vloži zastopnik;
k)    
potrdilo o plačilu pristojbine za ugovor.
(2) Če se ugotovi, da se podatki iz registra znamk, ne
ujemajo s podatki o vložniku ugovora, mora vložnik ugovora predložiti ustrezne
dokaze o upravičenosti do vložitve ugovora.
(3) Če se dokazi nanašajo na prejšnjo znamko, se morajo
nanašati na znamko, kot je bila prijavljena oziroma vpisana v register, in ne
na njene kombinacije.
(4) Če so dokazi v tujem jeziku, mora vložnik ugovora
predložiti prevod teh dokazov v slovenskem jeziku.
(5) Če je dokazov več, jih je treba oštevilčiti po vrstnem
redu z arabskimi številkami in priložiti popis dokazov.
(6) Dokazi se pošljejo v dveh izvodih, razen če je ugovor
vložen v elektronski obliki.
9. člen
(dokazi o uporabi prejšnje znamke)
Vložnik ugovora na zahtevo prijavitelja znamke predloži
dokaze o uporabi svoje prejšnje znamke v skladu s četrtim, petim in šestim
odstavkom prejšnjega člena.
10. člen
(delitev prijave znamke ali znamke)
(1) Zahteva za delitev prijave znamke ali znamke v več prijav
znamk ali znamk vsebuje:
a)    
podatke o prijavitelju oziroma imetniku znamke: priimek, ime in naslov
za fizično osebo oziroma firmo in sedež za pravno osebo;
b)    
številko prijave znamke ali znamke, ki je predmet delitve;
c)    
seznam blaga ali storitev, ki so predmet delitve, z razvrstitvijo po
Nicejski klasifikaciji;
č)    če se deli prijava znamke ali
znamka, je treba predložiti toliko popolnih prijav znamk, kolikor jih nastane z
delitvijo;
d)    
potrdilo o plačilu pristojbine.
(2) Pristojbina se plača za vsako prijavo znamke ali znamko,
ki nastane iz delitve.
KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vsebini prijave znamke (Uradni list RS, št. 102/01 in 23/20 – ZIL-1E).
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-132/2020/9
Ljubljana, dne 16. junija 2020
EVA 2020-2130-0028
Zdravko Počivalšek
minister
za gospodarski razvoj in 
tehnologijo