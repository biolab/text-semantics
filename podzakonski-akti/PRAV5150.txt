1. člen
S tem pravilnikom se določajo pogoji, ki
jih mora izpolnjevati oseba, ki jo načelnik pooblasti za sklepanje zakonske
zveze (v nadaljnjem besedilu: pooblaščena oseba), minimalni standardi za uradne
prostore in njihovo opremljenost, način in postopek javnega in slovesnega
sklepanja zakonske zveze, višino in način plačila za pooblaščeno osebo in
matičarja ter druga vprašanja v zvezi s postopkom sklenitve zakonske zveze.
Določbe tega pravilnika se smiselno uporabljajo za svečanosti
ob jubileju petindvajsete, petdesete, šestdesete in sedemdesete obletnice
sklenitve zakonske zveze, ko je podan srebrn, zlati, biserni ali diamantni
jubilej. Ponovitev svečanosti se opravi na podlagi prijave zakoncev pri
pristojnem matičarju upravne enote, v kateri navedeta datum in kraj sklenitve
zakonske zveze. Prisotnost matičarja na svečanosti ob jubileju ni obvezna.
2. člen
Zakonska zveza se sklene pred načelnikom
upravne enote ali od njega pooblaščene osebe, ob navzočnosti matičarja.
I. POGOJI ZA PRIDOBITEV POOBLASTILA
3. člen
Pooblaščeno osebo s sklepom imenuje načelnik
upravne enote.
Pooblastilo iz prejšnjega odstavka lahko
načelnik dodeli osebi, ki izpolnjuje pogoje, določene s tem pravilnikom.
4. člen
Načelnik lahko za sklepanje zakonskih zvez
pooblasti osebo, ki izpolnjuje naslednje pogoje:
-      
je državljan/ka Republike Slovenije,
-      
v okolju uživa ugled in spoštovanje,
-      
aktivno zna slovenski jezik,
-      
ima sposobnost javnega nastopanja,
-      
je poslovno sposobna in
-      
(črtana)
Na območjih, določenih z zakonom, kjer
avtohtono skupaj s pripadniki slovenskega naroda živijo tudi pripadniki
italijanske oziroma madžarske narodnosti, mora pooblaščena oseba aktivno znati
jezik narodne skupnosti.
5. člen
Načelnik upravne enote izda pooblaščeni
osebi pooblastilo za dobo 4 let. Pooblastilo preneha veljati pred iztekom te
dobe v naslednjih primerih:
-      
na zahtevo pooblaščene osebe,
-      
kadar pooblaščena oseba ne izpolnjuje več
pogojev iz 4. člena tega pravilnika ali
-      
z odvzemom pooblastila zaradi neizpolnjevanja
obveznosti pooblaščene osebe.
Načelnik upravne enote lahko izda osebi
pooblastilo za enkratno sklenitev zakonske zveze. Vse stroške pooblaščenca za
enkratno sklenitev zakonske zveze krijeta bodoča zakonca.
II. MINIMALNI STANDARDI ZA URADNE PROSTORE IN NJIHOVO
OPREMLJENOST
6. člen
Javno in slovesno sklepanje zakonske zveze
poteka v uradnih prostorih, ki so določeni za sklepanje zakonskih zvez.
Prostori za sklepanje zakonskih zvez se
določijo s sklepom načelnika upravne enote v soglasju z ministrom, pristojnim
za notranje zadeve, po predhodnem mnenju ministra, pristojnega za upravo.
Namembnost uradnih prostorov, določenih za
sklepanje zakonskih zvez, ki jih upravne enote ne bodo več uporabljale v ta
namen, se ukine s sklepom načelnika upravne enote v soglasju z ministrom,
pristojnim za notranje zadeve, po predhodnem mnenju ministra,
pristojnega za upravo..
7. člen
Dostop do uradnih prostorov za sklepanje
zakonske zveze mora biti omogočen tudi invalidnim osebam.
8. člen
(1) Uradni prostor mora biti svetel in
urejen. Velikost uradnega prostora, ki bo določen za sklepanje zakonskih zvez,
mora biti najmanj 40 kvadratnih metrov.
(2) Uradni prostor za sklepanje zakonskih
zvez mora biti opremljen z mizo, podstavkom za prstane in okrasnim cvetličnim
aranžmajem. K opremi prostora sodi tudi primerno število stolov za udeležence.
V prostoru morajo biti postavljeni državni simboli, skladno s predpisi, ki
urejajo njihovo uporabo.
(3) Uradne prostore in sredstva za
izpolnjevanje z zakonom in s tem pravilnikom določenih standardov urejenosti
uradnih prostorov zagotavlja upravna enota iz sredstev za materialne stroške.
(4) Prostore in sredstva lahko upravna enota zagotovi tako,
da z občino sklene sporazum o njihovi neodplačni uporabi oziroma zagotavljanju.
(5) Izjemoma se lahko prostori za sklepanje zakonskih zvez
najamejo s pogodbo, v soglasju z ministrom, pristojnim za notranje zadeve, po
predhodnem mnenju ministra, pristojnega za upravo.
9. člen
V objektu, kjer poteka sklepanje zakonskih
zvez, je potrebno zagotoviti toaletne prostore in prostor za pripravo na
sklenitev zakonske zveze.
III. NAČIN IN POSTOPEK SLOVESNEGA SKLEPANJA ZAKONSKE ZVEZE
Čas sklepanja zakonskih zvez
10. člen
Zakonske zveze se sklepajo v času, ki ga
določi načelnik upravne enote. Načelnik upravne enote zagotovi sklepanje
zakonskih zvez ob sobotah od 9. do najkasneje 19. ure in najmanj en dan v dneh,
ko ima upravna enota uradne ure.
11. člen
(črtan)
Obred sklenitve zakonske zveze
12. člen
Načelnik oziroma pooblaščena oseba mora
bodoča zakonca seznaniti s pravicami in dolžnostmi, ki izhajajo iz zakona o
zakonski zvezi in družinskih razmerjih.
Nadaljnjo vsebino poročnega nagovora
pripravi načelnik oziroma pooblaščena oseba glede na okoliščine posameznega
primera.
Po razglasitvi, da je zakonska zveza
sklenjena, načelnik oziroma pooblaščena oseba mladoporočencema izroči dokazilo
o sklenitvi zakonske zveze v svečani mapi.
13. člen
Obred sklenitve zakonske zveze traja v
povprečju 20 minut, med dvema obredoma pa mora biti zagotovljen najmanj 15
minutni odmor.
Zunanji izgled pooblaščene osebe in
matičarja
14. člen
Matičar in pooblaščena oseba morata biti
svečanega in urejenega videza. Ob sklepanju zakonske zveze nosi načelnik
oziroma pooblaščena oseba insignijo z državnim grbom.
Matičar je vsake 3 leta upravičen do
sredstev za nakup svečane obleke v višini do največ 180,00 EUR, po
predložitvi računa, ki dokazuje nakup svečane obleke.
Evidenco o sredstvih vodi pristojna upravna enota.
Na svečani obleki mora biti na levi strani v prsni višini
viden grb Republike Slovenije.
Za urejenost na dan sklepanja zakonskih
zvez pripada matičarju povračilo stroškov v višini do največ 38,00 EUR,
po predložitvi računa, ki dokazuje stroške, nastale za potrebe urejenosti
matičarja. Sredstva zagotavlja upravna enota.
Sklepanje zakonskih zvez izven
uradnih prostorov ali izven uradnega časa
15. člen
Načelnik lahko dovoli slovesno sklenitev
zakonske zveze izven uradnih prostorov, če to zahtevata bodoča zakonca in
navedeta za to pomembne razloge.
Pomembni razlogi, ki upravičujejo sklenitev
zakonske zveze izven uradnih prostorov so tisti, ki onemogočajo prisotnost
bodočih zakoncev v uradnih prostorih.
Sklenitev zakonske zveze iz prvega odstavka
tega člena ne predstavlja povečanih stroškov za bodoča zakonca.
16. člen
Sklenitev zakonske zveze izven uradnih
prostorov ali izven časa, kot je določeno v 10. členu
tega pravilnika, se izjemoma dovoli tudi iz drugih razlogov glede na možnosti
posamezne upravne enote.
Bodoča zakonca, ki zaprosita za sklenitev
zakonske zveze po prejšnjem odstavku morata prijavi za sklenitev zakonske
zveze, poleg zahtevanih listih, priložiti tudi soglasje za uporabo lokacije za
slovesno sklenitev zakonske zveze. Prijava za sklenitev zakonske zveze se
vloži 45 dni pred nameravano sklenitvijo zakonske zveze.
V primeru sklenitve zakonske zveze po prvem
odstavku tega člena bodoča zakonca krijeta stroške za sklenitev zakonske zveze
v znesku 170,00 eurov. Bodoča zakonca morata te stroške poravnati najmanj pet
dni pred sklenitvijo zakonske zveze, sicer se sklenitev zakonske zveze po prvem
odstavku tega člena ne izvede.
Stroški iz prejšnjega odstavka tega člena
se določijo z odločbo, s katero se dovoli sklenitev zakonske zveze po prvem
odstavku tega člena.
Znesek iz tretjega odstavka tega člena se
nakaže na podračun upravne enote 639 in se uporabi za pokrivanje stroškov
sklepanja zakonskih zvez izven uradnega prostora ali izven uradnega časa
upravne enote.
17. člen
V primeru sklenitve zakonske zveze izven
uradnih prostorov, se oprema za uradno dejanje sklepanja zakonske zveze uporabi
v izvedbi, ki je lokaciji primerna.
IV. VIŠINA IN NAČIN PLAČILA POOBLAŠČENE OSEBE IN MATIČARJA
18. člen
Izplačilo pooblaščeni osebi se opravi na
podlagi podjemne pogodbe. Pooblaščena oseba je za sklenitev zakonske zveze
upravičena do povračila stroškov v višini 48,00 EUR,
za vsako naslednjo opravljeno sklenitev zakonske zveze na isti dan pa v višini 10,00
EUR.
Kadar se sklepanje zakonskih zvez opravlja
ob sobotah oziroma izven uradnih ur upravne enote, je matičar upravičen do
plačila nadur. V nadurno delo se šteje tudi priprava na delo.
Kadar sklenitev zakonske zveze opravlja
načelnik upravne enote ali oseba, zaposlena pri upravni enoti, veljajo glede
plačila enake določbe kot za matičarja.
19. člen
Nominalne vrednosti iz 14. in 18. člena
tega pravilnika se usklajujejo v mesecu januarju na podlagi objavljenega
indeksa rasti cen življenjskih potrebščin v obdobju januar–december minulega
leta. Sklep o valorizaciji objavi minister, pristojen za družino v Uradnem
listu Republike Slovenije.

Pravilnik o sklepanju zakonske zveze (Uradni list
RS, št. 71/03)
vsebuje naslednje prehodne in končne določbe:
»V. PREHODNE IN KONČNE DOLOČBE
20. člen
Določbe 7., 8. in 9. člena tega pravilnika
se uporabljajo za tiste uradne prostore, ki jih bodo upravne enote na novo
določile po uveljavitvi tega pravilnika.
Pogodbe o delu, sklenjene s pooblaščenimi
osebami pred uveljavitvijo tega pravilnika, se uporabljajo do izteka njihove
veljavnosti.
21. člen
Minister, pristojen za družino, na podlagi
ustreznega postopka izbere izvajalca, ki bo zagotovil dobavo službenih svečanih
oblek, insignij in svečanih poročnih map. Z izbranim izvajalcem se sklene
pogodba.
Sredstva za dobavo službenih svečanih oblek
za matičarje, insignij za pooblaščene osebe in svečanih poročnih map zagotavlja
ministrstvo, pristojno za družino.
V skladu s prvim odstavkom tega člena je
rok za izbiro službenih svečanih oblek, insignij ter svečanih poročnih map po
tem pravilniku eno leto od uveljavitve tega pravilnika.
22. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sklepanju zakonske zveze (Uradni list RS, št. 131/04)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2005.«.

Pravilnik o spremembah in dopolnitvah Pravilnika
o sklepanju zakonske zveze (Uradni list RS, št. 73/05) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o sklepanju
zakonske zveze (Uradni list RS, št. 55/07) spreminja 21. člen pravilnika
tako, da se glasi:
»21. člen
Minister, pristojen za družino, na podlagi
ustreznega postopka izbere izvajalca, ki bo zagotovil dobavo grba Republike
Slovenije, insignij in svečanih poročnih map.
Sredstva za dobavo grba Republike
Slovenije, insignij za pooblaščene osebe in svečanih poročnih map zagotavlja
ministrstvo, pristojno za družino.
V skladu s prvim odstavkom tega člena je
rok za izbiro službenih svečanih oblek, insignij ter svečanih poročnih map po
tem pravilniku eno leto od uveljavitve tega pravilnika.«;
ter vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o sklepanju
zakonske zveze (Uradni list RS, št. 31/08) spreminja 21. člen pravilnika
tako, da se glasi:
»21. člen
Minister, pristojen za družino, na podlagi
ustreznega postopka izbere izvajalca, ki bo zagotovil dobavo grba Republike
Slovenije, insignij in svečanih poročnih map.
Sredstva za dobavo grba Republike
Slovenije, insignij za pooblaščene osebe in svečanih poročnih map zagotavlja
ministrstvo, pristojno za družino.
V skladu s prvim odstavkom tega člena je
rok za izbiro službenih svečanih oblek, insignij ter svečanih poročnih map po
tem pravilniku eno leto od uveljavitve tega pravilnika.
V skladu s prvim odstavkom tega člena je rok za dobavo grba
Republike Slovenije po tem pravilniku tri mesece od uveljavitve tega
pravilnika.«;
ter vsebuje naslednjo končno določbo:
»6. člen
Ta pravilnik začne veljati petnajsti dan po objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o sklepanju zakonske zveze (Uradni list RS, št. 52/12) vsebuje naslednji prehodni in
končno določbo:
»PREHODNI IN KONČNA DOLOČBA
5. člen
Ne glede na 19. člen pravilnika se
nominalne vrednosti iz 14. in 18. člena pravilnika do vključno leta, ki sledi
letu, v katerem gospodarska rast preseže 2,5 odstotka bruto družbenega
proizvoda, ne usklajujejo. Povračila stroškov matičarjev in pooblaščencev iz
14. in 18. člena pravilnika se v tem času izplačujejo v zneskih, ki so določeni
v Odredbi o usklajenih višinah nominalnih vrednosti povračila stroškov matičarjev
in pooblaščenih oseb za leto 2012 (Uradni list RS, št. 6/12).
6. člen
Postopki odločanja o dovolitvi sklenitve
zakonske zveze po prvem odstavku 16. člena pravilnika, ki so jih bodoči zakonci
začeli pred uveljavitvijo tega pravilnika, se končajo po določbah Pravilnika o
sklepanju zakonske zveze (Uradni list RS, št. 71/03, 131/04, 73/05, 55/07 in
31/08).
7. člen
Ta pravilnik začne veljati naslednji dan po
objavi v Uradnem listu Republike Slovenije.«.