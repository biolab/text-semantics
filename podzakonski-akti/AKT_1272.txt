I. SPLOŠNI DOLOČBI
1. člen
(vsebina splošnega akta)
Ta splošni akt določa način označevanja programskih vsebin iz
četrte alineje četrtega odstavka 26. člena ZAvMS. Ta splošni akt tudi
podrobneje določa nekatere izraze iz 24. in 26. člena ZAvMS ter podrobneje
ureja zahteve in omejitve pri sponzoriranju iz 24. člena ZAvMS.
2. člen
(pomen izrazov)
(1) Izrazi, uporabljeni v tem splošnem aktu, imajo za
namen njegovega izvajanja naslednji pomen:
1.     
Dobavitelj je vsaka pravna ali fizična oseba, ki priskrbi izdelke,
storitve ali znamke z namenom njihove umestitve v programsko vsebino.
2.     
Promocijsko umeščen izdelek pomeni v programsko vsebino vključen
izdelek, storitev, njuno znamko ali sklicevanje nanje, v zameno za plačilo ali
podobno nadomestilo.
3.     
Sklicevanje na izdelek, storitev ali njuno znamko pomeni zlasti
neposredno vizualno ali zvočno sklicevanje nanje, kot tudi uporabo
oglaševalskih sloganov ali njihovih delov ali katerihkoli drugih prepoznavnih
znakov ali njihovih kombinacij, ki so v jasni povezavi z določenim izdelkom,
storitvijo ali njuno znamko, kot na primer besede, vključno z osebnimi imeni,
črke, številke, ločila in drugi jezikovni znaki, zvoki, figurativni elementi,
logotipi, tridimenzionalne podobe, vključno z obliko blaga in njihovo embalažo,
kombinacije barv.
4.     
Sponzor je pravna ali fizična oseba, ki v kateri koli obliki prispeva k
financiranju avdiovizualnih medijskih storitev z namenom lastne promocije, kot
je to določeno v zakonu, ki ureja avdiovizualne medijske storitve.
(2) Ostali izrazi, uporabljeni v tem splošnem aktu,
imajo enak pomen, kot je določen v zakonu, ki ureja avdiovizualne medijske
storitve, in v zakonu, ki ureja medije.
II. PROMOCIJSKO UMEŠČANJE IZDELKOV
3. člen
(pripisovanje vsebinsko neutemeljenega pomena in posebno
navajanje z namenom promocije)
Promocijsko umeščenemu izdelku se ne sme pripisovati pomena,
ki ni povezan s temo oziroma zgodbo programske vsebine ali ga posebno navajati
z namenom promocije. Za vsebinsko neutemeljen pomen in posebno navajanje z
namenom promocije se šteje zlasti:
-       
pripisovanje vidnejšega pomena promocijsko umeščenemu izdelku v
primerjavi z ostalo vsebino;
-       
opozarjanje na promocijsko umeščen izdelek z namenom privabiti
gledalčevo pozornost, ki moti naraven potek vsebine oziroma potvarja siceršnjo umeščenost
izdelka v naravi (na primer prikazovanje ali sklicevanje na izdelek, opis
izdelka, celozaslonski, bližajoči, oddaljujoči ali ponavljajoči se posnetki
izdelka, način pojavljanja izdelka brez vsebinske upravičenosti);
-       
navajanje ali prikazovanje koristi, pozitivnih lastnosti ali učinkov
promocijsko umeščenega izdelka, oglaševalskih sloganov ali njihovih delov,
kontaktnih podatkov dobavitelja promocijsko umeščenega izdelka (na primer
naslov, spletna stran, telefonska številka) ali prodajnih podatkov promocijsko
umeščenega izdelka (na primer cena, lastnosti, mere) brez vsebinske
upravičenosti ter z očitnim promocijskim namenom, ki moti siceršnji namen
uredniško oblikovane programske vsebine.
4. člen
(označevanje promocijskega umeščanja izdelkov)
(1) Namen označitve programske vsebine, ki vsebuje
promocijsko umeščanje izdelkov, je izključno v tem, da se gledalca nedvoumno
seznani z dejstvom, da bo med gledanjem posamezne programske vsebine
izpostavljen avdiovizualnemu komercialnemu sporočanju, ki želi vplivati na
njegovo potrošniško vedenje.
(2) Označitev mora biti izvedena z objavo jasno vidnega
vizualnega simbola »P« v krogu na začetku, po morebitnih prekinitvah (na primer
po oglasnem bloku) in na koncu programske vsebine. Vsaka pojavitev vizualnega simbola
mora trajati najmanj trideset (30) sekund.
(3) Vizualni simbol iz prejšnjega odstavka mora biti
objavljen v zgornjem desnem ali levem kotu zaslona v naslednji velikosti:
-       
krog: v velikosti 36 vrstic pri standardni razločljivosti slike oziroma
68 vrstic pri visoki razločljivosti slike, bele barve s 35-odstotno
prosojnostjo;
-       
črka P znotraj kroga: v velikosti 26 vrstic pri standardni
razločljivosti slike oziroma 49 vrstic pri visoki razločljivosti slike, črne
barve s 50-odstotno prosojnostjo.
(4) Vizualni simbol ne sme vsebovati nobenih drugih
elementov (na primer oglaševalskih elementov kot so logotip, ime izdelka) ali
na drug način preusmerjati pozornosti gledalca k promocijsko umeščenemu izdelku
(na primer uporaba zvočnega ali drugega vizualnega učinka). Videz vizualnega
simbola, pri čemer črno ozadje okrog belega kroga ni del vizualnega simbola in
je namenjen le ilustrativnemu prikazu ozadja zaslona, je lahko zato samo
naslednji:
III. SPONZORIRANJE
5. člen
(napoved sponzorstva)
(1) Napoved sponzorstva mora biti nevtralna in namenjena
zgolj seznanitvi gledalca z obstojem sponzorstva programske vsebine oziroma
sponzorskega sporazuma ter identifikaciji sponzorja.
(2) Napoved sponzorstva iz prvega odstavka tega člena ne
sme vsebovati oglaševalskih ali drugih elementov (na primer predvajanje
oglasnega sporočila ali njegovega dela), ki bi lahko zavajali gledalca glede
namena napovedi sponzorstva. Poleg sponzorjevega imena, logotipa oziroma
katerega koli drugega njegovega simbola ali razpoznavnega znaka je lahko z
namenom nedvoumne seznanitve gledalca prisotno zgolj še besedilo, ki gledalca
seznanja o obstoju sponzorstva oziroma sponzorskega sporazuma med ponudnikom
ali producentom in sponzorjem vsebine (na primer: »Sponzor oddaje je …«, »V
sodelovanju z …«, »Oddajo je omogočil …«).
6. člen
(posebno navajanje z namenom promocije)
V sponzoriranih avdiovizualnih medijskih storitvah in
programskih vsebinah se ne sme neposredno spodbujati nakupa ali najema blaga
ali storitev, zlasti ne s posebnim navajanjem tega blaga ali storitev z namenom
promocije. Za ugotavljanje, ali gre za neposredno spodbujanje nakupa ali najema
blaga ali storitev, v smislu njihovega posebnega navajanja z namenom promocije,
se smiselno uporabljajo določbe 3. člena tega splošnega akta.
IV. PREHODNA IN KONČNA DOLOČBA
7. člen
(prenehanje veljavnosti splošnega akta)
Z dnem uveljavitve tega splošnega akta preneha veljati
Splošni akt o promocijskem umeščanju izdelkov in sponzoriranju (Uradni list RS,
št. 44/12).
8. člen
(začetek veljavnosti)
Ta splošni akt začne veljati petnajsti dan po objavi v
Uradnem listu Republike Slovenije.
Št. 0073-8/2022/7
Ljubljana, dne 17. maja 2022
EVA 2022-3340-0024
mag. Tanja Muha
direktorica