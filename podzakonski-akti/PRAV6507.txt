1. člen
Ta pravilnik določa pogoje, ki jih mora
izpolnjevati pomorski agent za sklepanje pogodb o pomorsko prometnem agencijskem
poslu, imenovanje in naloge organizacije za opravljanje nalog v zvezi z
organizacijo in potekom strokovnih izpitov za pridobitev naziva pomorski agent
(v nadaljnjem besedilu: pooblaščena organizacija), izpitni program, sestavo
izpitne komisije in način opravljanja strokovnega izpita za pridobitev naziva
pomorski agent (v nadaljnjem besedilu: strokovni izpit).
2. člen
Pomorski agent je fizična oseba, ki lahko
sklepa pogodbe o pomorsko prometnem agencijskem poslu za osebo, ki je
registrirana za opravljanje te dejavnosti.
3. člen
(1) Pogodbe o pomorsko prometnem
agencijskem poslu lahko sklepa oseba, ki ima predpisano izobrazbo, delovne
izkušnje in opravi strokovni izpit. 
(2) Oseba, ki želi pristopiti k strokovnemu
izpitu, mora imeti: 
a)     najmanj srednješolsko izobrazbo in najmanj dve leti delovnih
izkušenj na področju pomorskih agencijskih poslov ali tri leta delovnih
izkušenj na področju pomorstva, ali 
b)     najmanj visokošolsko izobrazbo in najmanj šest mesecev delovnih
izkušenj na področju pomorskih agencijskih poslov ali dve leti delovnih
izkušenj na področju pomorstva.
4. člen
(1) Naloge v zvezi z organizacijo in
potekom strokovnih izpitov opravlja pooblaščena organizacija, ki jo imenuje
minister, pristojen za pomorstvo (v nadaljnjem besedilu: minister), z odločbo
po izbiri na javnem razpisu. 
(2) Odločba iz prejšnjega odstavka se izda
za obdobje petih let. 
(3) Pooblaščena organizacija mora imeti
ustrezne prostore in tehnično opremo za opravljanje nalog iz prvega odstavka
tega člena. 
(4) Ministrstvo, pristojno za promet (v
nadaljnjem besedilu: ministrstvo), nadzira kakovost izvajanja nalog pooblaščene
organizacije, določenih s tem pravilnikom. 
(5) Minister z odločbo razreši pooblaščeno
organizacijo, če ta ne izpolnjuje več predpisanih pogojev ali če so pri izvajanju
nalog po tem pravilniku ugotovljene večje nepravilnosti.
5. člen
Strokovni izpit obsega predmete z naslednjo
vsebino: 
a)    
osnove pomorskega agencijskega poslovanja: 
- 
pojem pomorske agencije in pogodba o pomorsko prometnem agencijskem
poslu; 
- 
pogoji za sklepanje pogodbe o pomorsko prometnem agencijskem poslu; 
- 
nacionalne in mednarodne pomorsko prometne agencijske organizacije; 
- 
vrste pomorskih agentov; 
- 
obveznosti in dolžnosti pomorskega agenta; 
- 
odgovornost pomorskega agenta; 
- 
pomorski agencijski posli: zastopanje, posredovanje in pomoč; 
- 
pomorski agencijski posli kot druge storitve, ki se nanašajo na plovbo
in izkoriščanje ladij: sprejem in odprava ladij, sklepanje pogodb o
izkoriščanju ladij in opreme, sklepanje pretovornih in skladiščnih pogodb, nakup
in prodaja ladij in opreme, gradnja in popravilo ladij, sklepanje zavarovalnih
pogodb, izdajanje prevoznih in drugih listin, unovčenje terjatev, zasedba
posadke in skrb zanjo, organizacija oskrbe ladij; 
b)    
pogodbe o izkoriščanju ladij: 
- 
mednarodne pomorske prevozne konvencije; 
- 
nacionalni predpisi o prevozu blaga in potnikov po morju; 
- 
pogodbe o plovbnem poslu; 
- 
prevoz blaga; 
- 
vkrcevanje in izkrcevanje tovora; 
- 
prevozne listine; 
- 
potovanje in izročitev tovora; 
- 
odgovornost ladjarja za škodo na tovoru in za zamudo; 
- 
voznina; 
- 
prevoz potnikov in prtljage; 
- 
vlečenje in potiskanje; 
- 
drugi plovbni posli; 
- 
načini in vrste prevozov; 
- 
zakup ladje; 
c)    
pomorsko upravno pravo: 
- 
osnove ureditve državne uprave; 
- 
organizacija in pristojnosti ministrstva in Uprave Republike Slovenije
za pomorstvo (v nadaljnjem besedilu: uprava); 
- 
bistveni predpisi s področja pomorstva in pomorskih agencijskih poslov; 
č)    osnove trgovskega in
finančnega poslovanja: 
- 
osnove bančnega poslovanja; 
- 
osnove deviznega poslovanja; 
- 
prodajna pogodba in druge pogodbe obligacijskega prava; 
- 
dokumentarni akreditiv; 
- 
incoterms; 
- 
osnove carinskega sistema in carinskega prava; 
d)    
osnove angleške pomorske terminologije.
6. člen
(1) Strokovni izpit se opravlja pred
izpitno komisijo. 
(2) Člane izpitnih komisij imenuje z aktom
o imenovanju minister izmed predstavnikov: 
-       
uprave na predlog predstojnika uprave, 
-       
ministrstva na predlog predstojnika notranje organizacijske enote,
pristojne za pomorstvo, in 
-       
izobraževalnih ustanov s področju pomorstva na predlog predstojnikov teh
ustanov. 
(3) V aktu o imenovanju se določi predmete,
za katere je član izpitne komisije imenovan za izpraševalca. 
(4) Člani izpitnih komisij so imenovani za
dve leti. 
(5) Pogoj za imenovanje člana izpitnih
komisij je najmanj pet let delovnih izkušenj s področja, za katerega je
imenovan za izpraševalca. 
(6) Izpitno komisijo za posamezni izpitni
rok sestavljajo predsednik izpitne komisije in najmanj dva izpraševalca. 
Predsednik izpitne komisije je določen
izmed članov izpitne komisije.
7. člen
Predsedniku izpitne komisije in
izpraševalcem pripada plačilo za delo in povračilo stroškov v zvezi z delom v
komisiji v višini, ki jo določi minister. Plačilo za delo ne pripada zaposlenim
v državnih organih, če je delo opravljeno v okviru rednega delovnega časa.
8. člen
(1) Kandidat, ki želi opraviti strokovni
izpit, vloži na pooblaščeno organizacijo pisno prijavo na obrazcu, določenem v
prilogi 1, ki je sestavni del tega pravilnika. K prijavi mora priložiti
dokazila o izpolnjevanju pogojev iz drugega odstavka 3. člena tega pravilnika. 
(2) V primeru dvoma, ali kandidat, ki želi
opraviti strokovni izpit, izpolnjuje pogoje iz drugega odstavka 3. člena tega
pravilnika, pooblaščena organizacija odstopi vlogo iz prejšnjega odstavka
ministrstvu, ki ravna po določbah zakona, ki določa splošni upravni postopek. 
(3) (prenehal
veljati). 
(4) Pooblaščena organizacija obvesti
kandidata glede časa in kraja strokovnega izpita.
9. člen
(1) Strokovni izpit se opravlja ustno in
obsega preverjanje znanja iz predmetov iz 5. člena tega pravilnika. 
(2) Strokovni izpit lahko traja največ eno
uro.
10. člen
(1) Uspeh kandidata oceni izpitna komisija
z »uspešno« ali »neuspešno«. 
(2) Kandidat, ki ne opravi strokovnega
izpita iz enega predmeta, lahko strokovni izpit iz tega predmeta (v nadaljnjem
besedilu: popravni izpit) ponovno opravlja v roku, ki ne sme biti krajši od
štirinajst dni in ne daljši od dveh mesecev od dneva opravljanja strokovnega
izpita. Če k popravnemu izpitu ne pristopi v tem roku, se šteje, da strokovnega
izpita ni opravil. 
(3) Šteje se, da kandidat, ki ne opravi
popravnega izpita, ni opravil strokovnega izpita v celoti. 
(4) Kandidat, ki strokovnega izpita ne
opravi, lahko ponovno pristopi k strokovnemu izpitu po preteku tridesetih dni
od dneva opravljanja strokovnega izpita.
11. člen
(1) Če se kandidat z oceno strokovnega
izpita ne strinja, ima pravico do ugovora pri predsedniku izpitne komisije.
Ugovor mora kandidat vložiti pisno najkasneje naslednji delovni dan po
opravljanju strokovnega izpita, na katerem se ni strinjal z oceno. 
(2) Izpitna komisija mora odločiti o
ugovoru takoj oziroma najkasneje v roku treh dni po prejemu ugovora. Izpitna
komisija lahko oceno spremeni ali potrdi. 
(3) V primeru, če se ne da ugotoviti, ali
je ocena strokovnega izpita pravilna, komisija odloči, da se strokovni izpit
ponovi. Kandidat opravlja ponovljeni izpit na podlagi vloge za pristop k
strokovnemu izpitu, zoper katerega oceno je vložil ugovor.
12. člen
Če kandidat ne pristopi k strokovnemu
izpitu ali popravnemu izpitu in ne opraviči izostanka s potrdilom, ki
opravičuje izostanek, ali odstopi, ko je že začel opravljati strokovni oziroma
popravni izpit, se šteje, da strokovnega izpita ni opravil. Glede stroškov
strokovnega izpita se šteje, kot da je strokovni izpit opravljal.
13. člen
(1) Po končanem strokovnem izpitu izpitna
komisija oceni uspešnost kandidata in jo vpiše v zapisnik. 
(2) Predsednik izpitne komisije v
prisotnosti izpraševalcev sporoči kandidatu uspeh.
14. člen
(1) Zapisnik o poteku strokovnega izpita
vodi predsednik komisije. 
(2) V zapisnik se vpišejo: sestava izpitne
komisije, datum opravljanja strokovnega izpita, seznam kandidatov, ki so
opravili strokovni izpit, ter seznam neuspešnih kandidatov. Zapisnik podpišejo
predsednik in člana izpitne komisije.
15. člen
Kandidatu, ki je opravil strokovni izpit,
se izda potrdilo o izpolnjevanju pogojev za pomorskega agenta, ki se sestavi na
obrazcu, določenem v prilogi 2, ki je sestavni del tega pravilnika.

Priloga
1: Prijava za pristop k strokovnemu izpitu za pridobitev naziva pomorski agent
Priloga
2: Potrdilo o izpolnjevanju pogojev za pomorskega agenta

Pravilnik o pogojih, ki jih mora izpolnjevati
pomorski agent (Uradni list RS, št. 137/06) vsebuje naslednji prehodni in
končno določbo:
»16. člen
(1) Osebe, ki sklepajo pogodbe o pomorsko
prometnem agencijskem poslu pred uveljavitvijo tega pravilnika, morajo opraviti
strokovni izpit v roku dvanajstih mesecev po uveljavitvi tega pravilnika. 
(2) Če osebe iz prejšnjega odstavka v roku
dvanajstih mesecev po uveljavitvi tega pravilnika ne opravijo strokovnega
izpita, izgubijo pravico do sklepanja pogodb o pomorsko prometnem agencijskem
poslu.
17. člen
(1) Osebam, ki so na primerljiv način doma
ali v tujini pridobile strokovno usposobljenost za sklepanje pomorsko prometnih
agencijskih poslov in to izkažejo z dokazili, se prizna izpit ali del izpita,
ki vsebinsko ustreza že pridobljeni strokovni usposobljenosti. 
(2) Strokovni izpit se prizna osebam, ki
sklepajo pogodbe o pomorsko prometnem agencijskem poslu najmanj pet let pred
uveljavitvijo tega pravilnika. 
(3) O priznanju strokovnega izpita oziroma
dela strokovnega izpita po prvem in drugem odstavku tega člena odloči izpitna
komisija.
18. člen
Ta pravilnik začne veljati šest mesecev po
objavi v Uradnem listu Republike Slovenije.«.

Pravilnik o pristojbinah za opravljanje
izpitov, izmeritev čolnov in ugotavljanje njihove sposobnosti za plovbo ter
cenah tiskovin (Uradni list RS, št. 21/18) vsebuje naslednjo končno določbo:
6. člen
Ta pravilnik začne veljati petnajsti dan po
objavi v Uradnem listu Republike Slovenije.«.