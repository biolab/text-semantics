1. člen
(vsebina)
Ta pravilnik določa način, vsebino in postopek prijave nezgod
in poškodb pri delu ter:
-       
ravnanje Inšpektorata Republike Slovenije za delo (v nadaljnjem
besedilu: IRSD) v zvezi s prijavo nezgod pri delu v skladu s predpisi o
varnosti in zdravju pri delu;
-       
ravnanje Zavoda za zdravstveno zavarovanje Slovenije (v nadaljnjem
besedilu: ZZZS) v zvezi s prijavo poškodbe pri delu zaradi izvajanja obveznega
zdravstvenega zavarovanja, vključno z ugotavljanjem in uveljavljanjem povračila
škode in drugih stroškov, v skladu s predpisi o zdravstvenem varstvu in
zdravstvenem zavarovanju in
-       
izvajanje nalog Nacionalnega inštituta za javno zdravje (v nadaljnjem
besedilu: NIJZ) v zvezi s prijavo poškodbe pri delu v skladu s predpisi o
javnem zdravju in zbirkah podatkov s področja zdravstvenega varstva.
2. člen
(pomen izrazov)
Izrazi, uporabljeni v tem pravilniku, pomenijo:
1.     
delodajalec je:
- 
delodajalec in samozaposlena oseba, kakor sta opredeljena s predpisi o
varnosti in zdravju pri delu, in
- 
zavezanec za plačilo prispevka za obvezno zdravstveno zavarovanje za
poškodbo pri delu, kakor je opredeljen s predpisi o zdravstvenem varstvu in zdravstvenem
zavarovanju;
2.     
nezgoda pri delu je nezgoda, kakor je opredeljena v skladu s predpisi o
varnosti in zdravju pri delu;
3.     
osebni zdravnik je poškodovančev izbrani splošni osebni zdravnik, kakor
je opredeljen s predpisi o zdravstvenem varstvu in zdravstvenem zavarovanju;
4.     
poškodba pri delu je poškodba, kakor je opredeljena z zakonom, ki ureja
pokojninsko in invalidsko zavarovanje, ali drugimi področnimi zakoni, in ki ima
za posledico vsaj en dan odsotnosti z dela ali smrt poškodovanca;
5.     
poškodovanec je:
- 
delavec, kakor je opredeljen v skladu s predpisi o varnosti in zdravju
pri delu, in
- 
oseba, ki je na dan nastanka poškodbe pri delu obvezno zdravstveno
zavarovana za poškodbo pri delu v skladu s predpisi o obveznem zdravstvenem
varstvu in zdravstvenem zavarovanju;
6.     
sistem »on-line« je sistem, ki zagotavlja neposredno elektronsko
izmenjevanje podatkov med informacijskimi sistemi izvajalcev zdravstvenih
storitev in sistemom ZZZS;
7.     
portal Slovenska poslovna točka (v nadaljnjem besedilu: portal SPOT) je
javni spletni portal za podporo poslovnim subjektom v skladu s predpisi, ki
urejajo postopke v sistemu za podporo poslovnim subjektom.
3. člen
(obrazec)
(1) Nezgoda in poškodba pri delu se prijavita na obrazcu
Prijava nezgode in poškodbe pri delu (v nadaljnjem besedilu: obrazec) iz
Priloge, ki je sestavni del tega pravilnika.
(2) Obrazec je sestavljen iz splošnega in zdravstvenega dela.
(3) Obrazec se izpolni elektronsko, če ni s tem pravilnikom
določeno drugače.
(4) Obrazec se izpolni v skladu s tem pravilnikom in z
navodilom za izpolnitev obrazca, ki je objavljeno na spletnih straneh IRSD,
ZZZS in NIJZ.
(5) Navodilo za izpolnitev obrazca sprejmejo skupaj
poslovodni organi IRSD, ZZZS in NIJZ.
4. člen
(splošni del obrazca)
(1) Splošni del obrazca vsebuje podatke o prijavitelju,
delodajalcu, poškodovancu, o nezgodi in poškodbi pri delu.
(2) Splošni del obrazca izpolni delodajalec, ki s tem prijavi
nezgodo pri delu v skladu s predpisi o varnosti in zdravju pri delu oziroma
poškodbo pri delu v skladu s predpisi o zdravstvenem varstvu in zdravstvenem
zavarovanju ter javnem zdravju.
(3) Delodajalec takoj oziroma v najkrajšem možnem času
prijavi nezgodo in poškodbo pri delu.
(4) Delodajalec, ki je vpisan v Poslovni register Slovenije
(v nadaljnjem besedilu: PRS), elektronsko izpolni splošni del obrazca na
portalu SPOT.
(5) Delodajalec, ki ni vpisan v PRS, prijavi nezgodo oziroma
poškodbo pri delu tako, da izpolni splošni del obrazca v papirni obliki in ga
osebno prinese, pošlje po pošti ali po elektronski pošti na ZZZS.
(6) Z oddajo obrazca na ZZZS delodajalec, ki ni vpisan v PRS,
pooblasti ZZZS, da v njegovem imenu opravi prijavo prek portala SPOT.
(7) Z izpolnitvijo oziroma vložitvijo obrazca delodajalec iz
četrtega in petega odstavka tega člena izpolni obveznost prijave nezgode pri
delu v skladu s predpisi, ki urejajo varnost in zdravje pri delu.
5. člen
(zdravstveni del obrazca)
(1) Zdravstveni del obrazca vsebuje podatke o zdravstvenem
stanju poškodovanca, ki je posledica poškodbe pri delu.
(2) Zdravstveni del obrazca izpolni osebni zdravnik
poškodovanca.
6. člen
(izpolnjevanje in oddaja obrazca)
(1) Podatke iz splošnega dela obrazca, ki jih delodajalec
izpolni na portalu SPOT, delodajalec digitalno podpiše in jih prek portala SPOT
hkrati posreduje na ZZZS in IRSD.
(2) Podatke iz splošnega dela obrazca, ki ga vloži
delodajalec, ki ni vpisan v PRS, ZZZS izpolni na portalu SPOT. Podatke
strokovni delavec ZZZS digitalno podpiše in jih prek portala SPOT hkrati
posreduje v informacijski sistem ZZZS in na IRSD.
(3) Osebni zdravnik poškodovanca v sistemu »on-line« prebere
podatke iz splošnega dela obrazca v informacijskem sistemu ZZZS in elektronsko
izpolni zdravstveni del obrazca, ki ga v sistemu »on-line« posreduje v
informacijski sistem ZZZS.
(4) Če poškodovanec nima osebnega zdravnika in ne stalnega
prebivališča v Republiki Sloveniji, se zdravstveni del obrazca ne izpolni.
(5) ZZZS vse podatke iz obrazca, ki so v informacijskem
sistemu ZZZS, na podlagi medsebojno sklenjene pogodbe elektronsko posreduje
NIJZ.
KONČNE DOLOČBE
7. člen
(sprejetje navodila za izpolnitev obrazca)
Predstojniki IRSD, ZZZS in NIJZ sprejmejo navodilo za
izpolnitev obrazca iz četrtega odstavka 3. člena tega pravilnika v osmih dneh
od uveljavitve tega pravilnika.
8. člen
(prenehanje veljavnosti)
(1)Z dnem uveljavitve tega pravilnika preneha veljati
Pravilnik o prijavah na področju varnosti in zdravja pri delu (Uradni list RS,
št. 54/13), razen 3., 4., 5. in 6. člena, ki se nanašajo na prijavo nevarnih
pojavov in prijavo poklicnih bolezni.
(2) Pravilnik iz prejšnjega odstavka se uporablja do začetka
uporabe tega pravilnika.
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 1. septembra 2022.
Št. 0072-7/2022
Ljubljana, dne 25. maja 2022
EVA 2022-2611-0028
Janez Cigler Kralj
minister
za delo, družino, socialne zadeve
in enake možnosti
 
Janez Poklukar
minister
za zdravje

Priloga:
Prijava nezgode in poškodbe pri delu