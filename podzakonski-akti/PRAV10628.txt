1. SPLOŠNA DOLOČBA
1. člen
(vsebina)
Ta pravilnik določa pogoje in postopke za točkovanje,
spremljanje, potrjevanje in evidentiranje obveznega strokovnega izobraževanja
geodetov, ki so vpisani v imenik geodetov pri Inženirski zbornici Slovenije (v
nadaljnjem besedilu: strokovno izobraževanje geodetov).
II. STROKOVNO IZOBRAŽEVANJE GEODETOV
2. člen
(program obveznega strokovnega izobraževanja)
(1) Strokovno izobraževanje geodetov se izvaja na podlagi
letnega programa obveznega strokovnega izobraževanja (v nadaljnjem besedilu:
letni program strokovnega izobraževanja), ki ga sprejmeta Inženirska zbornica
Slovenije (v nadaljnjem besedilu: IZS) in Geodetska uprava Republike Slovenije
(v nadaljnjem besedilu: geodetska uprava) najpozneje do 1. februarja tekočega
leta. IZS in geodetska uprava lahko letni program strokovnega izobraževanja
spremenita ali dopolnita. 
(2) V letnem programu strokovnega izobraževanja se določijo
izobraževanja iz različnih področij geodetske dejavnosti, ki jih organizira
IZS, in druga izobraževanja. Izobraževanje je lahko organizirano kot
predavanje, posvet, delavnica, okrogla miza, simpozij ali kongres. 
(3) Za vsako izobraževanje, ki je vključeno v letni program
strokovnega izobraževanja, mora biti naveden organizator izobraževanja in
število kreditnih točk, ki jih prejme geodet z udeležbo na izobraževanju,
oziroma geodet, ki na izobraževanju predava. 
(4) Letni program strokovnega izobraževanja mora vsebovati
tolikšno število izobraževanj, da lahko geodet v koledarskem obdobju enega leta
zbere predpisane kreditne točke. 
(5) Letni program strokovnega izobraževanja se objavi na
spletnih straneh IZS in geodetske uprave najpozneje v sedmih dneh po njegovem
sprejemu, ter v prvi številki glasila IZS, ki izide po sprejemu letnega programa
strokovnega izobraževanja. Geodetom, ki so IZS posredovali elektronski naslov,
se obvestilo o objavi letnega programa strokovnega izobraževanja lahko pošlje
tudi po elektronski pošti. 
(6) Določbe prejšnjega odstavka se smiselno uporabljajo tudi
za objavo sprememb in dopolnitev letnega programa strokovnega izobraževanja.
3. člen
(izobraževanja, ki jih organizira IZS)
(1) Organizacijska in druga opravila za izobraževanja, ki so
vključena v letni program strokovnega izobraževanja in jih organizira IZS (v nadaljnjem
besedilu: izobraževanje IZS), opravlja služba IZS, ki je v skladu s statutom
IZS zadolžena za opravljanje javnih pooblastil IZS (v nadaljnjem besedilu:
pristojna služba IZS). 
(2) Pristojna služba IZS objavi datume in kraje izobraževanj
IZS najmanj dvakrat letno na spletnih straneh IZS. 
(3) Geodet se lahko prijavi na izobraževanja IZS prek spletne
strani IZS ali pisno na naslov IZS. 
(4) Gradivo za izobraževanja IZS se objavi na spletni strani
IZS in geodetske uprave najmanj tri delovne dni pred izvedbo posameznega
izobraževanja IZS. 
(5) Višino kotizacije izobraževanj IZS določi IZS na podlagi
ocenjenih letnih stroškov, povezanih z zagotavljanjem izvajanja strokovnega
izobraževanja geodetov. 
(6) Pristojna služba IZS obvešča geodete o izvedbi izobraževanj
IZS, o odpovedi v primeru premajhnega števila prijavljenih na posamezno
izobraževanje IZS in o prestavitvi oziroma o novem datumu ali kraju posameznega
izobraževanja IZS v primeru prevelikega števila prijavljenih na posamezno
izobraževanje IZS prek spletne strani IZS.
III. TOČKOVANJE IN SPREMLJANJE STROKOVNEGA IZOBRAŽEVANJA
GEODETOV
4. člen
(točkovanje strokovnega izobraževanja geodetov)
(1) Izobraževanje, ki je vključeno v letni program
strokovnega izobraževanja, je lahko ocenjeno z največ štirimi kreditnimi
točkami. 
(2) Za predavanje na izobraževanju, ki je vključeno v letni
program strokovnega izobraževanja, geodet pridobi število kreditnih točk, ki
jih določa letni program strokovnega izobraževanja. Če predavanje z enako
vsebino v obdobju dveh let ponovi enkrat ali večkrat, pridobi geodet kreditne
točke le za prvo predavanje.
5. člen
(kreditne točke)
(1) Geodet mora z udeležbo na izobraževanjih, ki so vključena
v letni program strokovnega izobraževanja, v koledarskem obdobju enega leta
zbrati najmanj šest kreditnih točk. 
(2) Ob preverjanju izpolnjevanja pogoja iz prejšnjega
odstavka pristojna služba IZS izbriše šest kreditnih točk, morebitni presežek
kreditnih točk pa se prenese v naslednje koledarsko leto. 
(3) Kreditna točka se izbriše po preteku dveh let, ko je bila
vpisana v imenik geodetov pri IZS. 
(4) Ne glede na določbo prvega odstavka tega člena se šteje,
da geodet izpolnjuje pogoje glede kreditnih točk, če se strokovnega
izobraževanja geodetov ni mogel udeležiti iz utemeljenih razlogov (daljša
bolniška odsotnost, porodniški dopust ipd.). Utemeljenost razlogov oceni
pristojna služba IZS na pisni predlog geodeta, ki ga lahko poda najpozneje do
31. decembra leta, za katero se zbirajo kreditne točke. Geodet mora predlogu
priložiti dokazila o opravičenosti izostankov. 
(5) Ne glede na določbo prvega odstavka tega člena se šteje,
da izpolnjuje pogoje glede kreditnih točk tisti geodet, ki je v koledarskem
obdobju enega leta, za katerega je sprejet letni program strokovnega
izobraževanja, opravil strokovni izpit za izvajanje geodetskih storitev.
IV. POTRJEVANJE IN EVIDENTIRANJE STROKOVNEGA IZOBRAŽEVANJA
GEODETOV
6. člen
(potrdila na izobraževanjih IZS)
IZS izda udeležencem na izobraževanjih IZS potrdilo o
udeležbi, ki mora vsebovati podatek o pridobljenih kreditnih točkah.
7. člen
(evidentiranje strokovnega izobraževanja geodetov)
(1) Kreditne točke, pridobljene na izobraževanju IZS,
evidentira pristojna služba IZS v imenik geodetov na podlagi evidentirane
udeležbe geodeta na izobraževanju IZS. 
(2) Kreditne točke, pridobljene na drugem izobraževanju, ki
je vključeno v letni program strokovnega izobraževanja, evidentira pristojna
služba IZS v imenik geodetov na podlagi zbirnega seznama udeležencev s
pripadajočimi kreditnimi točkami, ki ga pripravi organizator izobraževanja.
Organizator izobraževanja priloži zbirnemu seznamu kopije potrdil o
izobraževanju.
V. PREHODNE IN KONČNA DOLOČBA
8. člen
(program strokovnega izobraževanja za leto 2011)
Ne glede na določbe prvega odstavka 2. člena tega pravilnika
objavita IZS in geodetska uprava letni program strokovnega izobraževanja za
leto 2011 v 15 dneh po uveljavitvi tega pravilnika.
9. člen
(začetek zbiranja kreditnih točk)
Zbiranje kreditnih točk po tem pravilniku se začne po objavi
programa strokovnega izobraževanja za leto 2011 iz prejšnjega člena.
10. člen
(izpolnjevanje pogojev za izvajanje geodetskih storitev v
letu 2011)
(1) Šteje se, da geodet izpolnjuje pogoje za izvajanje geodetskih
storitev v letu 2011, če se je v letu 2010 udeležil obveznih oblik strokovnega
izpopolnjevanja v skladu z Zakonom o geodetski dejavnosti (Uradni list RS, št.
8/00, 47/06 – ZEN in 45/08). 
(2) Izpolnjevanje pogoja iz prejšnjega odstavka preveri geodetska
uprava najpozneje do 19. aprila 2011 in podatke o začasnem odvzemu geodetskih
izkaznic sporoči IZS, ki jih objavi v imeniku geodetov. 
(3) Geodet, ki mu je bila začasno odvzeta geodetska
izkaznica, ker ni izpolnil pogoja iz prvega odstavka tega člena, lahko pred
prvim preverjanjem izpolnjevanja pogojev glede kreditnih točk v skladu z
Zakonom o geodetski dejavnosti (Uradni list RS, št. 77/10) zahteva vrnitev
geodetske izkaznice, če izkaže, da je v letu 2011 izpolnil pogoj predpisanega
števila kreditnih točk v skladu s tem pravilnikom.
11. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije
Št. 0071-1/2011
Ljubljana, dne 14. februarja 2011
EVA 2010-2511-0168
dr. Roko Žarnić l.r. 
Minister 
za okolje in prostor