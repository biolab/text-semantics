1. člen
(vsebina uredbe)
(1) Ta uredba določa ekološko pomembna območja
in varstvene usmeritve za ohranitev ali doseganje ugodnega stanja habitatnih
tipov ter prosto živečih rastlinskih in živalskih vrst in njihovih habitatov na
teh območjih. 
(2) Ta uredba prenaša del Direktive Sveta
92/43/EGS z dne 21. maja 1992 o ohranjanju naravnih habitatov ter prosto
živečih živalskih in rastlinskih vrst (UL L 206 z dne 22. 7. 1992, str. 7) s
spremembami in del Direktive Sveta 79/409/EGS z dne 2. aprila 1979 o ohranjanju
prosto živečih ptic (UL L 103 z dne 25. 4. 1979, str. 1) s spremembami.
2. člen
(ekološko pomembno območje)
Ekološko pomembno območje je območje
habitatnega tipa, dela habitatnega tipa ali večje ekosistemske enote, ki
pomembno prispeva k ohranjanju biotske raznovrstnosti.
3. člen
(določitev ekološko pomembnih območij)
(1) Ekološko pomembna območja so oblikovana
tako, da vključujejo zlasti: 
-    
habitate prosto živečih rastlinskih in živalskih vrst (v nadaljnjem
besedilu: rastlinske in živalske vrste) ter habitatne tipe, katerih ohranjanje
se izvaja na podlagi ratificiranih mednarodnih pogodb oziroma je njihovo
ohranjanje v interesu Evropske unije, 
-    
habitatne tipe, ki so na ozemlju države redki, ranljivi, imajo majhno
naravno območje razširjenosti ali predstavljajo za določeno biogeografsko
regijo značilen habitatni tip in 
-    
habitate rastlinskih in živalskih vrst, ki so na ozemlju Republike
Slovenije ogrožene zaradi izgube ali slabšanja kvalitet habitata. 
(2) Habitatni tipi ter rastlinske in
živalske vrste iz prejšnjega odstavka so določeni v predpisih o določitvi
habitatnih tipov, ki se na območju Republike Slovenije prednostno ohranjajo v
ugodnem stanju in v predpisih o zavarovanju rastlinskih in živalskih vrst
oziroma o uvrstitvi ogroženih rastlinskih in živalskih vrst v rdeči seznam. 
(3) Ekološko pomembna območja so določena v
prilogi 1, ki je sestavni del te uredbe, z navedbo identifikacijske številke in
imena ekološko pomembnega območja.
4. člen
(kartografska določitev ekološko pomembnih
območij)
(1) Meje ekološko pomembnih območij iz
prejšnjega člena oziroma njihove lege v prostoru so določene na karti v merilu
1: 250.000, ki jo hranita ministrstvo, pristojno za ohranjanje narave (v
nadaljnjem besedilu: ministrstvo), in Zavod Republike Slovenije za varstvo
narave. 
(2) Meje ekološko pomembnih območij oziroma
njihove lege v prostoru so prikazane v merilu 1: 5000 v digitalni obliki kot
sloj geografskega informacijskega sistema. 
(3) Meje ekološko pomembnih območij oziroma
njihove lege v prostoru so prikazane na publikacijski karti v merilu 1:750.000,
ki je kot priloga 2 sestavni del te uredbe. 
(4) Za potrebe izvajanja ukrepov varstva
ekološko pomembnih območij in priprave prostorskih aktov se pridobijo podatki o
meji ekološko pomembnega območja tako, da se sloj geografskega informacijskega
sistema v merilu 1:5000 iz drugega odstavka tega člena prekrije z digitalnim
katastrskim načrtom in potek meje prikaže na parcelo natančno. 
(5) Pri določitvi meje iz prejšnjega
odstavka se v ekološko pomembno območje vključi celotna parcela, prek katere
poteka geografska meja, če leži večina parcele znotraj ekološko pomembnega
območja. 
(6) Podatki o mejah in legah v prostoru iz
prvega odstavka tega člena so shranjeni kot del evidence o območjih, pomembnih
za ohranjanje biotske raznovrstnosti. 
(7) Evidenco iz prejšnjega odstavka vodi
ministrstvo v skladu s predpisi s področja ohranjanja narave.
5. člen
(varstvene usmeritve in pravila ravnanja)
(1) Varstvene usmeritve za ohranjanje
ekološko pomembnih območij se določajo na osnovi varstvenih ciljev za
ohranjanje habitatnih tipov ter rastlinskih in živalskih vrst in njihovih
habitatov, ki so določeni v predpisih iz drugega odstavka 3. člena te uredbe
ter programih, strategijah in načrtih s področja ohranjanja narave, ki sta jih
sprejela Državni zbor Republike Slovenije ali Vlada Republike Slovenije. 
(2) Na ekološko pomembnih območjih, ki niso
tudi posebna varstvena območja, skladno s predpisom, ki ureja posebna varstvena
območja (območja Natura 2000), so vsi posegi in dejavnosti možni, načrtuje pa
se jih tako, da se v čim večji možni meri ohranja naravna razširjenost
habitatnih tipov ter habitatov rastlinskih ali živalskih vrst, njihova
kvaliteta ter povezanost habitatov populacij in omogoča ponovno povezanost, če
bi bila le-ta z načrtovanim posegom ali dejavnostjo prekinjena. 
(3) Naravna razširjenost habitnega tipa ali
habitata vrste je območje, znotraj katerega so prisotni naravno obstoječi deli
habitatnega tipa ali habitati osebkov oziroma populacij vrste, za selilske
vrste živali, tudi tisti, kjer so živali prisotne samo v določenih letnih
obdobjih ter za izumrle vrste tudi tisti, v katerih še obstajajo približno
enaki abiotski in biotski dejavniki, kot so bili pred iztrebitvijo. 
(4) Pri izvajanju posegov in dejavnosti, ki
so načrtovani v skladu s prejšnjim odstavkom, se izvedejo vsi možni tehnični in
drugi ukrepi, da je neugoden vpliv na habitatne tipe, rastline in živali ter
njihove habitate čim manjši. 
(5) Za izvajanje posegov v naravo na
ekološko pomembnih območjih ni treba pridobiti naravovarstvenih pogojev in
naravovarstvenega soglasja.
6. člen
(monitoring – spremljanje stanja)
(1) Na ekološko pomembnih območjih se
izvaja monitoring kazalcev, ki omogoča: 
-    
spremljanje stanja rastlinskih in živalskih vrst in habitatnih tipov ter
-    
ugotavljanje učinkovitosti ukrepov varstva glede doseganja ugodnega
stanja rastlinskih in živalskih vrst in habitatnih tipov. 
(2) Monitoring se prednostno izvaja za rastlinske
in živalske vrste ter habitatne tipe, zaradi katerih je bilo ekološko pomembno
opredeljeno, pri čemer se posebna pozornost nameni vrstam, s stanjem katerih se
najbolj očitno odražajo spremembe v habitatih drugih vrst oziroma v habitatnih
tipih.
7. člen
(izvedba prikaza meje v digitalni obliki)
Ministrstvo izvede prikaz meje ekološko
pomembnih območjih iz prvega odstavka 4. člena te uredbe v digitalno obliko v
delu meje, ki je hkrati tudi meja posebna varstvena območja (območja Natura
2000) tako, da mejo ekološko pomembnega območja uskladi z mejo posebna
varstvena območja (območja Natura 2000).

Priloga
1: Ekološko pomembna območja
Priloga
2: Ekološko pomembna območja - publikacijska karta

Uredba o ekološko pomembnih območjih (Uradni
list RS, št. 48/04) vsebuje naslednjo končno določbo:
»8. člen
(končna določba)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o ekološko pomembnih
območjih (Uradni list RS, št. 33/13) vsebuje naslednjo končno določbo:
»2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o ekološko
pomembnih območjih (Uradni list RS, št. 99/13) vsebuje naslednjo končno določbo:
»KONČNA DOLOČBA
2. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembi Uredbe o ekološko pomembnih
območjih (Uradni list RS, št. 47/18) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Digitalni prikaz meje ekološko pomembnih
območij iz nove priloge 2 uredbe se vnese v evidenco o območjih, pomembnih za
ohranjanje biotske raznovrstnosti, v 15 dneh od uveljavitve te uredbe.
3. člen
Ta uredba začne veljati naslednji dan po
objavi v Uradnem listu Republike Slovenije.«.