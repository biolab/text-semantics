1. člen
(vsebina sklepa)
(1) Ta sklep določa obseg izvedenih
finančnih instrumentov, ki jih lahko banka, ki ima dovoljenje Banke Slovenije
za izdajanje hipotekarnih in komunalnih obveznic v skladu z ZHKO-1, vključuje v
kritno premoženje hipotekarnih in komunalnih obvez­nic (v nadaljevanju kritno
premoženje), vrsto strank, s katerimi se lahko sklepajo ti posli, ter druge
podrobnejše pogoje za vključevanje izvedenih finančnih instrumentov v kritno
premoženje.
(2) Kadar se ta sklep sklicuje na
določbe drugih predpisov, se te določbe uporabljajo v njihovem vsakokrat
veljavnem besedilu.
2. člen
(pogoji za vključevanje izvedenih
finančnih instrumentov v kritno premoženje)
(1) Banka lahko v kritno premoženje
vključuje le tiste izvedene finančne instrumente, ki prispevajo k zmanjšanju
tveganja iz sredstev kritnega premoženja, oziroma k zmanjšanju tveganja zaradi
obrestne in/ali valutne neusklajenosti med kritnim premoženjem in obveznostmi
na podlagi izdanih hipotekarnih obveznic.
(2) Banka lahko izvedene finančne
instrumente iz prvega odstavka tega člena vključuje v kritno premoženje le, če
gre za izvedene finančne instrumente, ki so sklenjeni z osebami iz 2. člena
Zakona o finančnih zavarovanjih (Uradni list RS, št. 67/11 – uradno prečiščeno
besedilo), razen z osebami iz 8. točke drugega odstavka in osebami iz tretjega
odstavka istega člena.
(3) Izvedeni finančni
instrumenti se lahko v kritno premoženje vključujejo le, če so sklenjeni na
podlagi standardiziranih pogodb.
(4) Izvedeni finančni instrumenti se
lahko v kritno premoženje vključijo le, če je banka za vključitev pridobila
predhodno soglasje skrbnika kritnega registra ter nasprotne stranke v poslu o
izvedenem finančnem instrumentu. Prav tako se tudi izključitev še ne v celoti
poravnanih terjatev oziroma obveznosti iz izvedenega finančnega instrumenta iz
kritnega premoženja lahko izvede le s soglasjem skrbnika in nasprotne stranke v
poslu. Soglasje skrbnika mora biti podano v pisni obliki.
3. člen
(določitev deleža izvedenih finančnih
instrumentov)
Delež terjatev iz naslova izvedenih
finančnih instrumentov, ki jih banka vključi v kritno premoženje, ne sme
presegati 12 % vsote celotnih neporavnanih obveznosti iz naslova izdanih
hipotekarnih obveznic in obveznosti iz naslova izvedenih finančnih
instrumentov. Pri izračunu deleža se upošteva sedanja vrednost izvedenih
finančnih instrumentov, izračunana kot vsota neto denarnih tokov, diskontiranih
na tekoči dan, z uporabo tržne krivulje donosnosti.
4. člen
(prenehanje veljavnosti sklepa)
Z dnem uveljavitve tega sklepa preneha
veljati Sklep o pogojih za vključevanje izvedenih finančnih instrumentov v
kritno premoženje (Uradni list RS, št. 106/09).
5. člen
(uveljavitev sklepa)
Ta sklep začne veljati naslednji dan po
objavi v Uradnem listu Republike Slovenije.
Ljubljana,
dne 28. februarja 2012
Marko
Kranjec l.r.
Predsednik
Sveta Banke Slovenije