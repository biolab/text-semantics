1. člen
Ta pravilnik določa način odprtja posebnih računov z ničelnim
stanjem (v nadaljevanju: gotovinski račun) pri izbranih poslovnih bankah in
poslovanja prek teh računov za neposredne in posredne uporabnike državnega in
občinskih proračunov, za Zavod za zdravstveno zavarovanje Slovenije in Zavod za
pokojninsko in invalidsko zavarovanje Slovenije (v nadaljevanju: proračunski
uporabnik).
2. člen
Gotovinski račun sme odpreti proračunski uporabnik, ki je
vključen v sistem enotnega zakladniškega računa države oziroma občine.
3. člen
Ministrstvo za finance sklene pogodbe s poslovnimi bankami,
ki bodo za proračunske uporabnike vodile gotovinske račune.
Ministrstvo za finance izdela seznam poslovnih bank, ki so
sklenile pogodbe iz prejšnjega odstavka, ga posreduje Upravi Republike
Slovenije za javna plačila in Banki Slovenije ter ju sproti obvešča o
spremembah seznama.
4. člen
Uprava Republike Slovenije za javna plačila vodi seznam
poslovnih bank, ki so sklenile pogodbo iz prejšnjega člena, ter seznam vseh
odprtih gotovinskih računov proračunskih uporabnikov pri izbranih poslovnih
bankah, ki vsebuje: naziv proračunskega uporabnika, številko podračuna enotnega
zakladniškega računa države oziroma občine in številko gotovinskega računa.
5. člen
Proračunski uporabnik odpre gotovinski račun pri poslovni
banki, ki jo izbere iz seznama poslovnih bank (v nadaljevanju: izbrana poslovna
banka), in sicer v skladu s pravili izbrane poslovne banke.
Proračunski uporabnik lahko pri izbrani poslovni banki odpre
tudi več gotovinskih računov, vendar največ po en gotovinski račun za posamezno
organizacijsko enoto v njegovi sestavi. Gotovinski račun za posamezno
organizacijsko enoto praviloma odpre pri poslovni enoti izbrane poslovne banke
na področju delovanja te organizacijske enote.
6. člen
Ob odprtju gotovinskega računa je proračunski uporabnik
dolžan posredovati Upravi Republike Slovenije za javna plačila naslednje
podatke: naziv proračunskega uporabnika, številko podračuna enotnega
zakladniškega računa države oziroma občine in številko gotovinskega računa.
7. člen
Proračunski uporabnik lahko uporablja gotovinski račun za
dvige domače in tuje gotovine (v nadaljevanju: dvige gotovine), izvršene na dan
nakazila kritja s podračuna enotnega zakladniškega računa države oziroma
občine.
Proračunski uporabnik je dolžan dvigniti gotovino na dan
nakazila kritja v višini nakazanega kritja.
Kritij, izvršenih tekočega delovnega dne, proračunski
uporabnik ne sme uporabiti za dvige gotovine v naslednjih delovnih dneh.
Proračunski uporabnik lahko uporablja gotovinski račun tudi
za pologe domače in tuje gotovine (v nadaljevanju: pologe gotovine).
Gotovinski račun ob koncu delovnega dne izkazuje ničelno
stanje. Banka morebitno pozitivno stanje gotovinskega računa nakaže na podračun
enotnega zakladniškega računa države oziroma občine.
8. člen
Proračunski uporabnik lahko opravlja dvige in pologe gotovine
pri izbrani poslovni banki v skladu z njenim urnikom. Pri dvigih gotovine upošteva
9. člen tega pravilnika.
Dvig gotovine pri izbrani poslovni banki je možen le na
podlagi predhodnega nakazila kritja ter do višine nakazanega kritja. Kritje za
dvig gotovine proračunski uporabnik zagotovi s prenosom sredstev iz svojega
podračuna enotnega zakladniškega računa države oziroma občine na gotovinski
račun v valuti dviga.
9. člen
Kritje za dvig gotovine je zagotovljeno, ko so sredstva na
računu izbrane poslovne banke. Pri tem lahko proračunski uporabnik dvigne
gotovino na bančnem okencu izbrane poslovne banke do časa, ki izbrani poslovni
banki še omogoča vračilo sredstev na podračun enotnega zakladniškega računa
države oziroma občine in, glede katerega se izbrana poslovna banka predhodno
dogovori s proračunskim uporabnikom.
Informacijo o skrajnem času prejema sredstev na računu
poslovne banke iz prejšnjega odstavka, zato da bo dnevni dvig gotovine še možen
do časa, navedenega v prejšnjem odstavku, pridobi proračunski uporabnik pri
izbrani poslovni banki.
Informacijo o skrajnem času predložitve naloga za kritje
gotovine s strani proračunskega uporabnika, zato da bo prenos sredstev izvršen
v skladu s prvim in drugim odstavkom tega člena, pridobi proračunski uporabnik
pri Upravi Republike Slovenije za javna plačila.
10. člen
Če posamezno dnevno izplačilo z gotovinskega računa proračunskega
uporabnika pri izbrani poslovni banki presega znesek, dogovorjen z izbrano
poslovno banko, mora proračunski uporabnik predhodno najaviti dvig.
V primeru dviga tuje gotovine je predhodna najava obvezna ne
glede na znesek.
11. člen
Proračunski uporabnik je dolžan plačati stroške dvigov in
pologov gotovine kakor tudi stroške vračil sredstev iz naslova neprevzete
gotovine, ki so nastali zaradi nespoštovanja drugega odstavka 7. člena tega
pravilnika, in morebitne druge stroške v zvezi z vodenjem gotovinskega računa.
Stroške iz prejšnjega odstavka proračunski uporabnik plačuje
v skladu z veljavno tarifo izbrane poslovne banke enkrat mesečno na podlagi
izdanega računa.
Rok plačila je 30 dni od prejema računa pri proračunskem
uporabniku.
12. člen
Na dan prometa na gotovinskem računu izbrana poslovna banka
posreduje izpisek o prometu in stanju Upravi Republike Slovenije za javna
plačila.
Uprava iz prejšnjega odstavka izpisek o prometu in stanju
vključi v bazo podatkov plačilnega prometa, zatem pa izpisek posreduje
proračunskemu uporabniku na enak način, kot ga obvešča pri vodenju podračuna
enotnega zakladniškega računa.
13. člen
Reklamacije v zvezi z dvigi in pologi gotovine rešuje
proračunski uporabnik pri izbrani poslovni banki oziroma Upravi Republike Slovenije
za javna plačila.

Pravilnik o dvigih tolarske in tuje gotovine
neposrednih in posrednih uporabnikov državnega in občinskih proračunov, Zavoda
za zdravstveno zavarovanje Slovenije in Zavoda za pokojninsko in invalidsko
zavarovanje Slovenije prek posebnega računa z ničelnim stanjem (Uradni list RS,
št. 89/02) vsebuje naslednji končni določbi:
»14. člen
Z uveljavitvijo tega pravilnika preneha veljati odredba o
dvigih tolarske in tuje gotovine neposrednih in posrednih proračunskih
uporabnikov državnega in občinskih proračunov, Zavoda za zdravstveno
zavarovanje Slovenije in Zavoda za pokojninsko zavarovanje Slovenije prek
posebnega računa z ničelnim stanjem (Uradni list RS, št. 47/02 in 57/02).
Pogodbe, sklenjene po odredbi iz prejšnjega odstavka,
ostanejo v veljavi do izteka časa, za katerega so sklenjene.
15. člen
Ta pravilnik začne veljati naslednji dan po objavi v Uradnem
listu Republike Slovenije, 12. člen pa se uporablja od 3. januarja 2002.«.

Popravek pravilnika o dvigih tolarske in tuje
gotovine neposrednih in posrednih uporabnikov državnega in občinskih
proračunov, Zavoda za zdravstveno zavarovanje Slovenije in Zavoda za
pokojninsko in invalidsko zavarovanje Slovenije prek posebnega računa z
ničelnim stanjem (Uradni list RS, št. 94/02) popravlja 15. člen pravilnika
tako, da se pravilno glasi:
»15. člen
Ta pravilnik začne veljati naslednji dan po objavi v Uradnem
listu Republike Slovenije. 12. člen se uporablja od 3. januarja 2003 dalje.«.

Pravilnik o spremembah Pravilnika o dvigih
tolarske in tuje gotovine neposrednih in posrednih proračunskih uporabnikov
državnega in občinskih proračunov, Zavoda za zdravstveno zavarovanje Slovenije
in Zavoda za pokojninsko in invalidsko zavarovanje Slovenije prek posebnega
računa z ničelnim stanjem (Uradni list RS, št. 117/07) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o dvigih domače in tuje gotovine neposrednih in posrednih
proračunskih uporabnikov državnega in občinskih proračunov, Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije prek posebnega računa z ničelnim stanjem (Uradni list RS,
št. 109/09) vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem
listu Republike Slovenije.«.