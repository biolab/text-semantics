1. člen
(1) Ta pravilnik določa največjo dovoljeno vsebnost
transmaščobnih kislin v živilih, danih v promet na ozemlju Republike Slovenije.
(2) Določbe tega pravilnika se uporabljajo za vsa
rastlinska olja, maščobe in maščobne emulzije ter živila, ki vsebujejo takšna
olja, maščobe in maščobne emulzije.
(3) Ne glede na prejšnji odstavek se določbe tega
pravilnika ne uporabljajo za živalska olja in maščobe ter za živila, pri
katerih je vsebnost transmaščobnih kislin posledica njihove naravne prisotnosti
v živalskih oljih in maščobah, ki so sestavni del teh živil.
2. člen
Ta pravilnik se izda ob upoštevanju postopka obveščanja v skladu
z Direktivo (EU) 2015/1535 Evropskega parlamenta in Sveta z dne
9. septembra 2015 o določitvi postopka za zbiranje informacij na področju
tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
3. člen
V tem pravilniku uporabljen izraz vsebnost transmaščobnih kislin
pomeni vsoto v živilu prisotnih nenasičenih maščobnih kislin z vsaj eno dvojno
vezjo ogljik-ogljik v nekonjugirani trans konfiguraciji.
4. člen
Največja dovoljena vsebnost transmaščobnih kislin v živilih iz
1. člena tega pravilnika ne sme preseči 2 g na 100 g skupne vsebnosti
maščob v živilu.

Pravilnik o največji dovoljeni vsebnosti
transmaščobnih kislin v živilih (Uradni list RS, št. 18/18) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
Živila, dana v promet pred uveljavitvijo tega pravilnika, ki
ne izpolnjujejo zahtev iz tega pravilnika, so lahko v prometu do porabe zalog
in največ dvanajst mesecev od uveljavitve tega pravilnika.
6. člen
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi Pravilnika o največji
dovoljeni vsebnosti transmaščobnih kislin v živilih (Uradni list RS, št. 23/18) spreminja 5. člen pravilnika tako,
da se glasi:
»5. člen
Živila, ki ne izpolnjujejo zahtev iz tega pravilnika, so
lahko v prometu največ 12 mesecev od uveljavitve tega pravilnika.«;
ter vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.