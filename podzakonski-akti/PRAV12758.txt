I. SPLOŠNA DOLOČBA
1. člen
Ta pravilnik ureja organizacijo pripravništva in
usposabljanja na področju varstva arhivskega gradiva, izpitni predmetnik in
potek strokovnega izpita (v nadaljnjem besedilu: izpit), ki je pogoj za
pridobitev strokovnega naziva na področju varstva arhivskega gradiva. Pravilnik
določa tudi vrste in pogoje za pridobitev ter postopek pridobivanja strokovnih
nazivov (v nadaljnjem besedilu: naziv) posameznikov, ki opravljajo delo na
področju varstva arhivskega gradiva.
II. PRIPRAVNIŠTVO
1. Organizacija pripravništva
2. člen
(1) Namen pripravništva je seznaniti pripravnika z
varstvom arhivskega gradiva kot dela kulturne dediščine, z njegovim ohranjanjem
in arhivsko javno službo, mu omogočiti, da usvoji metode dela na področju varstva
arhivskega gradiva, ter ga pripraviti na izpit in poznejše strokovno delo.
(2) Pripravništvo se opravlja v pristojnem arhivu ali v
organizaciji, ki opravlja dejavnost s področja varstva arhivskega gradiva.
(3) Ob koncu pripravništva kandidat opravi izpit.
3. člen
(1) Pripravništvo traja:
-       
šest mesecev za pripravnika s srednjo izobrazbo,
-       
devet mesecev za pripravnika z izobrazbo, pridobljeno po študijskem
programu prve stopnje ustrezne smeri, oziroma izobrazbo, ki ustreza ravni
izobrazbe, pridobljene po študijskih programih prve stopnje ustrezne smeri, v
skladu z zakonom, ki ureja slovensko ogrodje kvalifikacij (7. raven),
-       
dvanajst mesecev za pripravnika z izobrazbo, pridobljeno po študijskem
programu druge stopnje ustrezne smeri, oziroma izobrazbo, ki ustreza ravni
izobrazbe, pridobljene po študijskih programih druge stopnje ustrezne smeri, v
skladu z zakonom, ki ureja slovensko ogrodje kvalifikacij (8. raven).
(2) Pripravništvo se lahko sorazmerno podaljša, če
pripravnik dela s krajšim delovnim časom, vendar največ za šest mesecev.
(3) Trajanje pripravništva se podaljša za čas opravičene
odsotnosti z dela, ki traja dlje kot 20 delovnih dni, razen za čas letnega dopusta.
(4) Za pripravnika, ki je posebej uspešen pri
opravljanju nalog in pridobivanju znanja ter delovnih izkušenj, lahko mentor
predlaga skrajšanje pripravništva za največ polovico.
(5) O podaljšanju ali skrajšanju pripravništva odloča
predstojnik pristojne organizacije oziroma drugega subjekta varstva, pri
katerem poteka pripravništvo.
4. člen
(1) Predstojnik arhiva ali drugega subjekta varstva
arhivskega gradiva, v katerem poteka pripravništvo, ob začetku pripravništva
določi pripravniku mentorja.
(2) Mentor določi program pripravništva, spremlja in
vodi pripravnika ves čas pripravništva in ob koncu pripravništva napiše
poročilo o delu pripravnika.
(3) Mentor mora imeti najmanj enako ali višjo stopnjo
izobrazbe kot pripravnik, opravljen izpit in najmanj pet let delovnih izkušenj
v arhivski dejavnosti.
(4) Za usposabljanje se pripravniku lahko določi
inštruktorja, ki o delu pripravnika poroča mentorju. Inštruktorja izbere
mentor.
(5) Predstojnik arhiva ali drugega subjekta varstva
arhivskega gradiva, v katerem poteka pripravništvo, obvesti Arhiv Republike
Slovenije o začetku pripravništva najpozneje 30 dni po začetku pripravništva. V
obvestilu mora navesti ime, priimek, naslov in status zaposlitve pripravnika,
ime, priimek in strokovni naziv mentorja ter priložiti program pripravništva.
2. Vsebina pripravništva
5. člen
V programu pripravništva mentor opredeli:
-       
področja, ki jih mora spoznati pripravnik,
-       
seznanitev z nalogami varstva arhivskega gradiva,
-       
seznanitev s kodeksom arhivske poklicne etike,
-       
trajanje posameznih faz pripravništva,
-       
način spremljanja in nadzora nad pripravništvom,
-       
roke, povezane z opravljanjem izpita, in izpitno vsebino,
-       
literaturo in gradivo, s katerim se mora seznaniti pripravnik,
-       
področje strokovnega dela, za katerega se usposablja pripravnik,
-       
usposabljanja, ki potekajo med pripravništvom, in
-       
način vodenja pripravniškega dnevnika.
6. člen
(1) Program pripravništva mora ustrezati zahtevam izpita
za posamezno stopnjo izobrazbe in nalogam, za katere se pripravnik usposablja.
(2) Program pripravništva obsega splošni in posebni del.
(3) Splošni del je enoten za vse pripravnike ne glede na
stopnjo njihove izobrazbe. Obsega pridobitev splošnih delovnih izkušenj s
področja varstva arhivskega gradiva, seznanitev z varstvom in ohranjanjem
dediščine, s poslovanjem in z ureditvijo arhiva ali drugega subjekta varstva
arhivskega gradiva, s temeljnimi načeli kodeksa poklicne etike in programom
splošnega dela izpita.
(4) Posebni del obsega spoznavanje in praktično
usposabljanje na področju varstva arhivskega gradiva, za katero se pripravnik
usposablja.
(5) Program pripravništva vključuje izdelavo pisne
naloge. Pisna naloga je sestavni del izpita po III. poglavju tega pravilnika.
Temo pisne naloge si izbere pripravnik ob soglasju mentorja.
(6) Program pripravništva vključuje tečaje usposabljanja
na področju arhivske dejavnosti. Termine tečajev in izvajalce objavi Arhiv
Republike Slovenije.
7. člen
Posameznik, ki ni pripravnik in prvič opravlja dela s
področja varstva arhivskega gradiva, mora pred pristopom k izpitu opraviti
usposabljanje. Glede trajanja usposabljanja, njegove organizacije in vsebine se
smiselno uporabljajo določbe od 2. do 6. člena tega pravilnika.
III. IZPIT
8. člen
(1) Z izpitom se ugotovi in oceni usposobljenost
kandidata za opravljanje strokovnih del na področju varstva arhivskega gradiva.
(2) Izpiti se delijo glede na zahtevano izobrazbo, ki je
potrebna za pridobitev naziva.
(3) Posameznik, ki je opravil izpit z drugega področja
varstva dediščine in začne opravljati delo na področju varstva arhivskega
gradiva, mora opraviti dopolnilni del izpita, ki ga opravljeni izpit ni
zajemal. Dopolnilni del izpita mora opraviti v roku, ki ni daljši od enega leta
od začetka opravljanja dela na arhivskem področju.
(4) Posameznik, ki je v času od zaposlitve pridobil
višjo stopnjo izobrazbe od tiste, v okviru katere je opravil izpit, opravi
dopolnilni del izpita iz manjkajoče snovi. Če že opravlja delo na delovnem
mestu, ki ustreza njegovi novopridobljeni višji izobrazbi, mora opraviti
dopolnilni del izpita iz manjkajoče snovi najpozneje v enem letu od dneva, ko
je bil razporejen na to delovno mesto.
9. člen
(1) Predsednika in člane izpitne komisije za arhivsko
področje imenuje minister, pristojen za kulturo (v nadaljnjem besedilu: minister).
Predsednik in člani (izpraševalci) morajo imeti najmanj deset let delovnih
izkušenj na arhivskem področju.
(2) Izpitna komisija opravlja svoje delo pri Arhivu
Republike Slovenije.
10. člen
(1) Izpiti se organizirajo najmanj dvakrat na leto.
(2) Kandidat se lahko prijavi na izpit, ko opravi
najmanj polovico predpisane pripravniške dobe oziroma dobe usposabljanja. Prijava
kandidata je pravočasna, če je Arhivu Republike Slovenije poslana v roku, ki ga
ta določi.
(3) Pisna prijava za izpit mora vsebovati:
-       
osebno ime, datum in kraj rojstva ter naslov stalnega bivališča (ulica,
kraj, pošta) kandidata,
-       
podatke o doseženi izobrazbi, podatke o trenutni zaposlitvi in delovnih
izkušnjah na področju varstva arhivskega gradiva ter podatke o udeležbi na
tečajih usposabljanja iz šestega odstavka 6. člena tega pravilnika.
(4) Kandidat mora prijavi na strokovni izpit priložiti:
-       
dokazila o trenutni zaposlitvi in delovnih izkušnjah ter dokazila o
vrstah strokovnega dela, ki ga opravlja,
-       
poročilo mentorja o delu kandidata, ki vsebuje tudi temo pisne naloge
ali predlog iz drugega odstavka 13. člena tega pravilnika,
-       
dokazila o možnih oprostitvah,
-       
pripravniški dnevnik, če je kandidat opravljal pripravništvo,
-       
potrdila o opravljenem delu, iz katerih je razvidno število ur, vrsta
opravljenega dela in prispevek kandidata (potrdila mora podpisati in žigosati
predstojnik organizacije, v kateri je delo potekalo).
11. člen
(1) Če so pogoji iz prejšnjega člena izpolnjeni,
predsednik določi izpraševalce za posebni del izpita in ocenjevalca pisne
naloge ter:
-       
odobri prijavljeno temo pisne naloge ali določi drugo temo pisne naloge
-       
ali kandidata na predlog njegovega mentorja oprosti izdelave pisne
naloge skladno z drugim odstavkom 13. člena tega pravilnika.
(2) Predsednik komisije obvesti kandidata o temi in roku
za oddajo pisne naloge, mogočih oprostitvah, izpitni komisiji in o dnevu izpita
najpozneje 15 dni po koncu roka za prijavo. Obvestilo pošlje na naslov, ki ga
je kandidat navedel v prijavi.
(3) Arhiv Republike Slovenije lahko informacije iz
prejšnjega odstavka, ki veljajo za vse kandidate, objavi na svojih spletnih
straneh.
12. člen
(1) Izpit obsega splošni in posebni del. Izpit zajema
tudi pisno nalogo.
(2) Izpitne vsebine po predmetniku iz priloge 1, ki je
sestavni del tega pravilnika, ter seznam predpisov in literature za splošni in
posebni del izpita objavi Arhiv Republike Slovenije na svojih spletnih straneh.
Seznam predpisov in literature se redno dopolnjuje.
13. člen
(1) Tema pisne naloge se določi s področja varstva
arhivskega gradiva in v povezavi s področjem strokovnega dela, za katero se je
kandidat usposabljal.
(2) Mentor lahko predlaga, da se kot pisna naloga
upošteva že objavljeno ali za objavo pripravljeno delo, ki ga kandidat predloži
komisiji in ki ni starejše od enega leta, če po obsegu in kakovosti presega
zahtevano raven pisne naloge.
(3) Uspešno ocenjena naloga je pogoj za pristop k
posebnemu delu izpita.
14. člen
(1) Splošni del izpita je praviloma ustni. Enoten je za
vse kandidate, ne glede na stopnjo njihove izobrazbe.
(2) Kandidat je oproščen splošnega dela izpita, če je že
opravil izpit z drugega področja varstva dediščine.
(3) Obliko izpitnega vprašalnika določijo izpraševalci.
Splošni del izpita lahko traja največ 60 minut. Kandidat je splošni del izpita
opravil uspešno, če je dosegel 60 odstotkov skupnega števila točk.
15. člen
(1) Posebni del izpita se lahko opravlja pisno in/ali
ustno. Obsega znanja glede na področje strokovnega dela, na katerega se
pripravlja kandidat.
(2) Vsebina posebnega dela izpita mora biti skladna s
predmetnikom, ki je predpisan v prilogi 1.
(3) Vprašalnik iz posebnega dela mora biti prilagojen
stopnji izobrazbe in strokovnemu delu kandidata.
(4) Obliko izpitnega vprašalnika določijo izpraševalci.
Če je izpit usten, so navzoči predsednik in izpraševalci. Posebni del izpita
lahko traja največ 90 minut.
(5) Kandidat je posebni del izpita opravil uspešno, če
je dosegel 60 odstotkov skupnega števila točk pri vsakem posameznem predmetu.
16. člen
(1) Znanje, ki ga je kandidat pokazal pri posameznem
izpitnem predmetu iz priloge 1, oceni izpraševalec z »uspešno« ali »neuspešno«.
(2) Za posamezni izpitni predmet se v skladu s tem
pravilnikom šteje vsaka točka splošnega dela in vsaka točka posebnega dela
izpita v skladu s prilogo 1.
(3) Končni uspeh izpita oceni komisija z »opravil« ali
»ni opravil«. Kandidat je izpit opravil, če je ocenjen z »uspešno« pri vseh
predmetih iz priloge 1, iz katerih opravlja izpit. Kandidat, ki je ocenjen z
»neuspešno« pri enem predmetu, lahko ponovi izpit iz tega predmeta v roku, ki
ga določi komisija in ki ne sme biti krajši od 20 koledarskih dni od dne, ko je
opravljal izpit. Kandidat, ki je ocenjen z »neuspešno« iz dveh ali več
predmetov, se mora spet prijaviti na izpit in opravljati celoten izpit.
(4) O izpitu, postavljenih vprašanjih in ocenah se vodi
zapisnik. Zapisnik podpišeta predsednik in zapisnikar. Dokazila o pisnem
preverjanju znanja so sestavni del zapisnika.
(5) O izidu izpita je kandidat obveščen v desetih
delovnih dneh po izpitu priporočeno na naslov, ki ga je navedel ob prijavi. Če
je možno izid izpita razglasiti takoj po končanem opravljanju izpita, lahko to
stori predsednik v navzočnosti izpraševalcev takoj po končanem posvetu.
17. člen
(1) Če kandidat brez opravičenega razloga odstopi od že
začetega izpita, se šteje, da izpita ni opravil. O tem izpitna komisija v
zapisnik vpiše zaznamek. 
(2) O upravičenosti razlogov iz prejšnjega odstavka
odloča predsednik.
(3) Kandidat, ki se je k izpitu že prijavil in ki
pozneje ugotovi, da izpita v roku, ki mu je določen, ne more ali ne želi
opravljati, mora o odločitvi obvestiti komisijo najmanj deset delovnih dni pred
izpitnim rokom. Če v predpisanem roku komisije o tem ne obvesti, zanj velja
določba prvega odstavka tega člena.
18. člen
(1) Kandidatu, ki je opravil izpit, Arhiv Republike
Slovenije izda potrdilo o opravljenem izpitu z naslednjimi podatki:
-       
osebno ime ter kraj in datum rojstva kandidata,
-       
strokovni naziv, ki ga pridobi kandidat, ko opravi izpit po pravilniku,
ki ureja strokovne izpite in strokovne nazive na področju varstva arhivskega
gradiva,
-       
vrsta izpita glede na izobrazbo in področje strokovnega dela,
-       
datum izpita,
-       
številka potrdila in
-       
podpis predsednika izpitne komisije.
(2) Podatke o opravljenih izpitih hrani Arhiv Republike
Slovenije.
19. člen
Stroške izpita krije pristojni arhiv oziroma drugi subjekt
varstva arhivskega gradiva ali kandidat. Stroški izpita obsegajo stroške dela
izpitne komisije. Višino teh stroškov določi minister.
20. člen
Arhiv Republike Slovenije vodi postopek in izvajanje izpitov.
IV. NAZIVI IN POGOJI ZA NJIHOVO PRIDOBITEV
21. člen
Na področju varstva arhivskega gradiva se lahko pridobi
naslednje nazive: arhivski tehnik, samostojni arhivski tehnik, arhivski sodelavec,
višji arhivski sodelavec, arhivist, višji arhivist, arhivski svetovalec,
arhivski svetnik.
22. člen
(1) Naziv arhivski tehnik pridobi posameznik s srednjo
strokovno ali splošno izobrazbo ustrezne smeri, ki je opravil izpit v skladu s
tem pravilnikom.
(2) Naziv arhivski sodelavec pridobi posameznik, ki ima
javno veljavno najmanj izobrazbo, pridobljeno po študijskem programu prve
stopnje ustrezne smeri, oziroma izobrazbo, ki ustreza ravni izobrazbe,
pridobljene po študijskih programih prve stopnje ustrezne smeri, v skladu z
zakonom, ki ureja slovensko ogrodje kvalifikacij (7. raven), in je opravil
izpit v skladu s tem pravilnikom.
(3) Naziv arhivist pridobi posameznik, ki ima javno
veljavno najmanj izobrazbo, pridobljeno po študijskem programu druge stopnje
ustrezne smeri, oziroma izobrazbo, ki ustreza ravni izobrazbe, pridobljene po
študijskih programih druge stopnje ustrezne smeri, v skladu z zakonom, ki ureja
slovensko ogrodje kvalifikacij (8. raven), in je opravil izpit v skladu s tem
pravilnikom.
23. člen
Naziv samostojni arhivski tehnik lahko pridobi posameznik:
1.     
ki ima najmanj osem let delovnih izkušenj na področju varstva arhivskega
gradiva ali sorodnem področju in je opravil izpit za pridobitev naziva iz
prvega odstavka prejšnjega člena;
2.     
ki je zbral v skladu s prilogo 2, ki je sestavni del tega pravilnika,
najmanj 30 točk na osnovi strokovnega dela in najmanj 20 točk na osnovi
izpopolnjevanja.
24. člen
Naziv višji arhivski sodelavec pridobi posameznik:
1.     
ki ima najmanj šest let delovnih izkušenj na področju varstva arhivskega
gradiva ali sorodnem področju in je opravil izpit za pridobitev naziva iz
drugega odstavka 22. člena tega pravilnika;
2.     
ki je zbral v skladu s prilogo 2 najmanj 50 točk na osnovi strokovnega
dela in najmanj 30 točk na osnovi izpopolnjevanja.
25. člen
Naziv višji arhivist lahko pridobi posameznik:
1.     
ki ima najmanj šest let delovnih izkušenj na področju varstva arhivskega
gradiva ali sorodnem področju in je opravil izpit za pridobitev naziva iz
tretjega odstavka 22. člena tega pravilnika;
2.     
ki je zbral v skladu s prilogo 2 najmanj 200 točk, od tega najmanj 100
točk na osnovi strokovnega dela, najmanj 40 točk na osnovi izpopolnjevanja in
najmanj 60 točk na osnovi objav.
26. člen
Naziv arhivski svetovalec lahko pridobi:
1.     
posameznik z nazivom iz prejšnjega člena, ki:
- 
ima javno veljavno najmanj izobrazbo, pridobljeno po študijskem programu
druge stopnje ustrezne smeri, oziroma izobrazbo, ki ustreza ravni izobrazbe,
pridobljene po študijskih programih druge stopnje ustrezne smeri, v skladu z
zakonom, ki ureja slovensko ogrodje kvalifikacij (8. raven),
- 
ima po pridobitvi naziva iz prejšnjega člena najmanj pet let delovnih
izkušenj na področju varstva arhivskega gradiva ali sorodnem področju,
- 
je zbral v skladu s prilogo 2 najmanj 250 točk od pridobitve naziva iz
prejšnjega člena, od tega najmanj 100 točk na podlagi strokovnega dela, najmanj
50 točk na osnovi izpopolnjevanja in najmanj 100 točk na osnovi objav,
2.     
ali posameznik brez naziva iz prejšnjega člena, ki:
- 
ima javno veljavno najmanj izobrazbo, pridobljeno po študijskem programu
druge stopnje ustrezne smeri, oziroma izobrazbo, ki ustreza ravni izobrazbe,
pridobljene po študijskih programih druge stopnje ustrezne smeri, v skladu z
zakonom, ki ureja slovensko ogrodje kvalifikacij (8. raven),
- 
ima najmanj 11 let delovnih izkušenj na področju varstva arhivskega
gradiva ali sorodnem strokovnem področju,
- 
je opravil izpit za pridobitev naziva iz tretjega odstavka
22. člena tega pravilnika in
- 
je zbral najmanj 250 točk v skladu s 1. točko tega člena in 200 točk v
skladu z 2. točko prejšnjega člena.
27. člen
(1) Naziv arhivski svetnik lahko pridobi posameznik, ki:
1.     
ima javno veljavno najmanj izobrazbo, pridobljeno po študijskem programu
druge stopnje ustrezne smeri, oziroma izobrazbo, ki ustreza ravni izobrazbe,
pridobljene po študijskih programih druge stopnje ustrezne smeri, v skladu z
zakonom, ki ureja slovensko ogrodje kvalifikacij (8. raven);
2.     
ima strokovni naziv iz tretjega odstavka 22. člena tega pravilnika;
3.     
ima najmanj 20 let delovnih izkušenj na področju varstva arhivskega
gradiva ali sorodnem strokovnem področju;
4.     
ima vrhunske dosežke na področju arhivske stroke;
5.     
je zbral v skladu s prilogo 2 najmanj:
- 
če ima naziv iz prejšnjega člena: 500 točk od pridobitve tega naziva, od
tega najmanj 300 točk na podlagi strokovnega dela in najmanj 200 točk na
podlagi objav,
- 
če ima naziv iz 25. člena tega pravilnika: najmanj 750 točk, od
tega najmanj 500 točk v skladu s prejšnjo alinejo in najmanj 250 točk v skladu
s 1. točko prejšnjega člena,
- 
če nima naziva iz 25. člena tega pravilnika: najmanj 950 točk, od
tega najmanj 500 točk v skladu s prvo alinejo te točke, najmanj 250 točk v
skladu s 1. točko prejšnjega člena in najmanj 200 točk v skladu z 2. točko
25. člena tega pravilnika;
6.     
ima obsežne in kakovostne objave iz arhivskega področja.
(2) Vrhunski dosežki iz 4. točke prejšnjega odstavka so
izkazani, če je posameznik v kariernem obdobju iz 3. točke prejšnjega odstavka
dosegel vsaj 800 točk iz razdelkov 1.1–1.12, 2.1, 2.2, 3.1, 4.1.1 ali 4.1.2,
4.1.3, 4.1.4, 4.1.5, 4.2.1, 4.3.1, 5.1 in 6.1 iz priloge 2, pri čemer mora
doseči najmanj 300 točk iz strokovnega dela, najmanj 300 točk iz objav ter
najmanj 40 točk iz mentorskega in izobraževalnega dela.
28. člen
(1) Kot ustrezna izobrazba po tem pravilniku se šteje
tudi primerljiva izobrazba, pridobljena v tujini, ki je nostrificirana,
priznana ali vrednotena v Republiki Sloveniji.
(2) Kot izpit po tem pravilniku se šteje tudi
enakovreden izpit, ki ga je posameznik opravil v tujini. Enakovrednost izpita
preveri komisija iz 30. člena tega pravilnika in o tem poda mnenje.
(3) Kot delovne izkušnje na področju varstva arhivskega
gradiva se štejejo izkušnje, pridobljene v delovnem razmerju ali pri
samostojnem opravljanju poklica na področju varstva arhivskega gradiva po
pridobitvi izobrazbe, ki je pogoj za pridobitev naziva, za katerega je
posameznik vložil vlogo.
(4) Kot delovne izkušnje na sorodnem področju se štejejo
delovne izkušnje pridobljene v delovnem razmerju ali pri samostojnem
opravljanju poklica zunaj arhivskega področja po pridobitvi izobrazbe, ki je
pogoj za pridobitev naziva, za katerega je posameznik vložil vlogo, in s
katerimi je posameznik pridobil strokovna znanja, ki so potrebna za varstvo
dediščine. Kot sorodna področja štejejo področja, kjer se pri opravljanju
poklica izvajajo programi, v katerih je kurikularno vključeno posredovanje
vsebin in vrednot, ki se nanašajo na varstvo kulturne dediščine, ali področje
informatike in e-arhiviranja. Ustreznost strokovnih znanj, pridobljenih z
delovnimi izkušnjami na sorodnem področju, preveri komisija iz 30. člena
tega pravilnika in o tem poda mnenje.
(5) S točkami iz priloge 2 se ocenjujejo strokovne
kompetence posameznika s področja varstva arhivskega gradiva. Strokovne
kompetence so sestavljene iz strokovnega dela, izpopolnjevanja in objav. Vsak
element strokovnih kompetenc se ocenjuje na podlagi kvantitativnih meril iz
priloge 2. Merila so izražena v točkah. Točke se seštevajo.
(6) Pri ugotavljanju pogojev za pridobitev naziva v
skladu s tem pravilnikom se upoštevajo točke, dosežene od pridobitve zadnjega
naziva.
(7) Pri presoji izpolnjevanja pogojev za pridobitev
naziva v skladu s tem pravilnikom za posameznika, ki je bil zaposlen v sorodni
dejavnosti, se upoštevajo točke, pridobljene od zaposlitve na sorodnem področju
do vložitve vloge za pridobitev naziva.
(8) Vzajemno priznavanje poklicnih kvalifikacij državljanom
držav članic Evropske unije, Evropskega gospodarskega prostora in Švicarske
konfederacije za opravljanje dela arhivskega tehnika, arhivskega sodelavca in
arhivista se izvaja v skladu z zakonom, ki ureja priznavanje poklicnih
kvalifikacij. 
V. POSTOPEK PRIDOBIVANJA NAZIVOV
29. člen
(1) Nazive iz 22. člena tega pravilnika pridobijo
posamezniki, ko opravijo izpit. Posameznik izkazuje pridobitev naziva s
potrdilom o opravljenem izpitu, ki ga v skladu s tem pravilnikom izda izpitna
komisija.
(2) Nazive iz 23. do 27. člena tega pravilnika
podeli minister z odločbo, če so izpolnjeni pogoji, določeni v tem pravilniku, po
postopku, predpisanem v tem poglavju.
30. člen
(1) Minister imenuje komisijo za podelitve nazivov
(v nadaljnjem besedilu: komisija).
(2) Komisija obravnava vloge iz 33. člena tega
pravilnika in podaja mnenja o izpolnjevanju pogojev za pridobitev naziva v
skladu s tem pravilnikom. Mnenja komisije morajo biti obrazložena.
31. člen
Komisija ima predsednika in najmanj dva člana ter njihove namestnike.
Predsednik, namestnik predsednika in vsaj dva imenovana člana komisije morajo
imeti naziv iz 27. člena tega pravilnika, preostala člana komisije pa
najmanj naziv iz 26. člena tega pravilnika.
32. člen
(1) Komisija opravlja svoje delo pri Arhivu Republike
Slovenije.
(2) Člani komisije imajo pravico do povračila stroškov v
zvezi z delom v komisiji. Višino stroškov določi minister s sklepom.
(2) Arhiv Republike Slovenije opravlja vsa
organizacijska in administrativno-tehnična dela za komisijo, spremlja in skrbi
za njeno nemoteno delo ter hrani dokumentacijo o delu komisije.
(3) O poteku seje komisije se vodi zapisnik, ki ga
podpišeta predsednik in tajnik komisije, ki vodi postopek za pridobitev naziva.
(4) Komisija dela po poslovniku, ki ga sprejme z večino
glasov vseh svojih članov.
33. člen
Posameznik, ki želi pridobiti naziv iz drugega odstavka
29. člena tega pravilnika, vloži vlogo za pridobitev naziva pri Arhivu
Republike Slovenije. Vloga mora vsebovati:
-       
osebne podatke kandidata in podatke o zaposlitvi,
-       
naziv, ki ga želi kandidat pridobiti,
-       
življenjepis s podatki o strokovnem delu ter
-       
dokazila o izpolnjevanju posameznih pogojev in meril za pridobitev
naziva.
34. člen
(1) Vloga za pridobitev naziva mora biti pripravljena in
vložena v skladu z navodili, ki jih na svoji spletni strani objavi Arhiv
Republike Slovenije.
(2) Če iz navedbe ali dokazila o strokovnih kompetencah
ni mogoče razbrati izpolnjevanja pogoja strokovnih kompetenc ali na njuni
podlagi ni mogoče oceniti strokovne kompetence posameznika, se takšna navedba
oziroma dokazilo ne upošteva.
35. člen
(1) Minister odloči o podelitvi naziva z odločbo po
predhodnem mnenju komisije.
(2) Minister podeli naziv:
-       
15. maja, če je bila popolna vloga posameznika vložena do vključno
15. aprila,
-       
15. novembra, če je bila popolna vloga posameznika vložena do
vključno 15. oktobra.
VI. PREHODNE IN KONČNE DOLOČBE
36. člen
Posamezniki, ki so začeli opravljati pripravništvo pred
uveljavitvijo tega pravilnika, pripravništvo končajo v skladu z določbami
Pravilnika o strokovnih izpitih na področju varstva kulturne dediščine in
varstva arhivskega gradiva (Uradni list RS, št. 101/08 in 23/13).
37. člen
Posamezniki, ki so se na izpit prijavili pred uveljavitvijo
tega pravilnika, izpit opravljajo v skladu z določbami Pravilnika o strokovnih
izpitih na področju varstva kulturne dediščine in varstva arhivskega gradiva
(Uradni list RS, št. 101/08 in 23/13).
38. člen
(1) Za vloge, vložene pred uveljavitvijo tega
pravilnika, se glede pogojev za pridobitev nazivov uporabljajo določbe Pravilnika
o pridobivanju nazivov na področju varstva kulturne dediščine in varstva
arhivskega gradiva (Uradni list RS, št. 101/08 in 47/10), razen če niso
določbe tega pravilnika ugodnejše za posameznika.
(2) Vloge iz prejšnjega odstavka se obravnavajo po postopku,
kot ga določa Pravilnik o pridobivanju nazivov na področju varstva kulturne
dediščine in varstva arhivskega gradiva (Uradni list RS, št. 101/08 in
47/10).
39. člen
Z dnem uveljavitve tega pravilnika se za področje varstva
arhivskega gradiva prenehata uporabljati Pravilnik o strokovnih izpitih na
področju varstva kulturne dediščine in varstva arhivskega gradiva (Uradni list
RS, št. 101/08 in 23/13) in Pravilnik o pridobivanju nazivov na področju
varstva kulturne dediščine in varstva arhivskega gradiva (Uradni list RS,
št. 101/08 in 47/10).
40. člen
Šteje se, da ima oseba, ki ima opravljen ustrezen strokovni izpit
na področju varstva arhivskega gradiva, po predpisih pred uveljavitvijo tega
pravilnika, izpolnjen pogoj strokovnega izpita za opravljanje strokovnih del na
področju varstva arhivskega gradiva.
41. člen
Strokovni nazivi, pridobljeni in veljavni po Pravilniku o
pridobivanju nazivov na področju varstva kulturne dediščine in varstva
arhivskega gradiva (Uradni list RS, št. 101/08 in 47/10), se štejejo za
nazive po tem pravilniku.
42. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-24/2016/24
Ljubljana, dne 28. junija 2017
EVA 2016-3340-0027
Anton Peršak l.r.
Minister
za kulturo

Priloga 1: Izpitni
predmetnik
Priloga 2: Merila za
ocenjevanje strokovnih kompetenc s področja varstva