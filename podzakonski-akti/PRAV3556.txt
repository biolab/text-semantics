1. člen
Ta pravilnik ureja: 
-       
volitve v skupščino Zavoda, 
-       
konstituiranje skupščine Zavoda, 
-       
imenovanje upravnega odbora, 
-       
imenovanje odbora za prostovoljno zavarovanje.
I. VOLITVE V SKUPŠČINO ZAVODA
2. člen
Splošne volitve v skupščino Zavoda razpiše skupščina Zavoda
najkasneje dva meseca pred iztekom štiriletne mandatne dobe, ki se računa od
dneva njene prve seje. 
Mandat prejšnje skupščine preneha s prvo sejo nove skupščine.
3. člen
Nadomestne volitve se opravijo, če članu skupščine Zavoda
preneha mandat pred iztekom mandatne dobe skupščine Zavoda, razen če je do
izteka mandatne dobe skupščine Zavoda preostalo manj kot šest mesecev.
Nadomestne volitve se opravijo najkasneje petinsedemdeset dni po prenehanju
mandata člana skupščine Zavoda.
4. člen
V sklepu o razpisu volitev članov skupščine Zavoda se določi
dan razpisa volitev in dan glasovanja. 
Dan glasovanja se določi na delovni dan in je lahko različen
za volitve v posameznih volilnih telesih, vendar mora biti določen za vsa
volilna telesa v istem tednu. 
Z dnem, ki je določen kot dan razpisa volitev, začnejo teči
roki za volilna opravila. 
Sklep o razpisu volitev članov skupščine Zavoda se objavi v
Uradnem listu Republike Slovenije.
5. člen
Člane skupščine Zavoda volijo organizacije delodajalcev in
organizacije zavarovancev po volilnih telesih, ki jih sestavljajo izvoljeni
predstavniki teh organizacij. 
Pravico voliti in biti voljen v skupščino Zavoda imajo
državljani Republike Slovenije, ki imajo splošno volilno pravico.
6. člen
Volitve v skupščino Zavoda vodijo in izvajajo volilni organi:
-       
volilna komisija Zavoda, 
-       
volilni odbori v volilnih telesih. 
Volilni organ je sklepčen, če so navzoči vsi člani oziroma
njihovi namestniki. 
Volilni organ je sklepčen, če so namesto odsotnih članov
navzoči katerikoli namestniki. Predsednika lahko nadomešča samo njegov
namestnik. 
Volilni organ odloča z večino glasov vseh članov oziroma
njihovih namestnikov. Če je število glasov za in proti enako, odloči glas
predsednika volilnega organa oziroma njegovega namestnika.
7. člen
Volilno komisijo Zavoda imenuje skupščina Zavoda ob razpisu
splošnih volitev. 
Volilno komisijo sestavljajo predsednik in trije člani ter
njihovi namestniki. 
Predsednik volilne komisije in njegov namestnik se imenujeta
izmed diplomiranih pravnikov. Polovica članov volilne komisije in njihovih
namestnikov se imenuje po predlogih predstavnikov delodajalcev, druga polovica
pa po predlogih predstavnikov zavarovancev v skupščini Zavoda. 
Predsednik in člani volilne komisije ter njihovi namestniki
so lahko samo osebe, ki imajo splošno volilno pravico, in ne smejo biti
kandidati za člane skupščine. 
Mandat volilne komisije traja 4 leta.
8. člen
Volilna komisija Zavoda: 
-       
skrbi za zakonitost volitev, 
-       
skrbi za tehnično izvedbo volitev, 
-       
potrjuje kandidature, 
-       
sklicuje volilne zbore volilnih teles, 
-       
ugotavlja izid volitev in izdaja potrdila o izvolitvi.
9. člen
Volitve v volilnem telesu vodi volilni odbor, ki se izvoli na
volilnem zboru volilnega telesa. 
Volilni odbor sestavljajo predsednik in dva člana ter njihovi
namestniki. 
Predsednik in člani volilnega odbora ter njihovi namestniki
so lahko samo osebe, ki imajo volilno pravico v volilnem telesu, in ne smejo
biti kandidati za člane skupščine Zavoda.
10. člen
Ponovne volitve se opravijo, če volilna komisija zaradi
nepravilnosti, ki lahko vplivajo na izid volitev, razveljavi volitve v volilnem
telesu. 
Ponovne volitve na podlagi obstoječih kandidatur se opravijo
najpozneje v petnajstih dneh, ponovne volitve na podlagi novih kandidatur pa
najpozneje v tridesetih dneh od dneva razpisa volitev. 
Ponovne volitve razpiše volilna komisija.
11. člen
16 članov skupščine Zavoda – predstavnikov delodajalcev
volijo gospodarske zbornice in združenja delodajalcev, organizirana za območje
države, v volilnem telesu, ki voli predstavnike delodajalcev v Državni svet. 
Štiri člane skupščine Zavoda – predstavnike delodajalcev za
področje državne uprave in negospodarskih javnih služb imenuje Vlada Republike
Slovenije.
12. člen
Člane skupščine Zavoda – predstavnike zavarovancev volijo: 
-       
šestnajst članov – predstavnikov aktivnih zavarovancev volijo
reprezentativni sindikati za območje države v volilnem telesu, ki se za te
volitve določi po istih postopkih, ki veljajo za volitve predstavnikov
delojemalcev v Državni svet, 
-       
sedem članov – predstavnikov upokojencev voli Zveza društev upokojencev
Slovenije v volilnem telesu, ki ga sestavljajo člani skupščine Zveze, 
-       
dva predstavnika invalidov volijo invalidska društva, organizirana za
območje republike v volilnem telesu, ki ga sestavljajo člani Sveta invalidskih
organizacij Slovenije.
13. člen
Kandidate za člane skupščine določijo organizacije
delodajalcev in organizacije zavarovancev v skladu s svojimi pravili.
Kandidature z osebnimi podatki in pisnimi soglasji kandidatov predložijo
volilni komisiji Zavoda najkasneje trideset dni pred dnem glasovanja. 
Volilna komisija Zavoda sestavi na podlagi potrjenih
kandidatur seznam kandidatov po vrstnem redu, določenem z žrebom. Seznam
kandidatov organizacij iz 2. in 3. alinee 12. člena tega pravilnika pošlje
predsedniku skupščine ustrezne zveze najkasneje 15 dni pred dnem glasovanja.
14. člen
Člane skupščine Zavoda voli volilno telo na volilnem zboru na
podlagi seznama potrjenih kandidatur. 
Volitve se opravijo, če je na volilnem zboru navzoča večina
vseh članov volilnega telesa. 
Če volilni zbor ni sklepčen, se nov volilni zbor skliče v
nadaljnjih sedmih dneh. Na novem volilnem zboru se volitve opravijo ne glede na
število prisotnih članov volilnega telesa.
15. člen
Volilni zbor volilnega telesa iz 11.
člena in iz 1. alinee 12. člena tega pravilnika skliče predsednik
volilne komisije Zavoda najkasneje petnajst dni pred dnem glasovanja. Vabilu
priloži seznam članov volilnega telesa in seznam kandidatov. 
Volilni zbor volilnega telesa iz 2. in 3. alinee 12. člena
tega pravilnika skliče predsednik skupščine ustrezne zveze najkasneje 10 dni
pred dnem glasovanja. Vabilu priloži seznam kandidatov.
16. člen
Na volilnem zboru še izvoli volilni odbor, ki vodi volitve v
volilnem telesu.
17. člen
Glasuje se tajno z glasovnicami. Glasovnica vsebuje seznam
kandidatov in navodilo o načinu glasovanja. 
Vrstni red kandidatov na glasovnici je enak vrstnemu redu na
seznamu kandidatov. 
Vsak član volilnega telesa lahko glasuje največ za toliko
kandidatov, kolikor članov skupščine Zavoda se voli v volilnem telesu.
Neizpolnjena glasovnica in glasovnica, na kateri ni mogoče ugotoviti, za katere
kandidate je volilec glasoval, sta neveljavni.
18. člen
Ko volilni odbor izroči članu volilnega telesa glasovnico,
zaznamuje v seznamu članov volilnega telesa, da je glasoval. 
Ko član volilnega telesa izpolni glasovnico, jo odda v
glasovalno skrinjico.
19. člen
Za člana skupščine Zavoda so izvoljeni tisti kandidati, ki so
dobili največ glasov. 
Če je dvoje ali več kandidatov dobilo enako najmanjše
potrebno število glasov, odloči o izvolitvi med njimi žreb, ki ga opravi
volilni odbor.
20. člen
Ko je glasovanje končano, volilni odbor brez prekinitve začne
ugotavljati izid glasovanja. Najprej prešteje neuporabljene glasovnice ter jih
da v poseben omot. Nato ugotovi po seznamu število članov volilnega telesa, ki
so glasovali, odpre glasovalno skrinjico, ugotovi število oddanih glasovnic,
koliko glasovnic je neveljavnih in koliko glasov so dobili posamezni kandidati.
O delu volilnega odbora se sestavi zapisnik, v katerega se vpišejo ugotovitve
iz prejšnjega odstavka.
21. člen
Volilni odbor pošlje zapisnik skupaj z volilnim gradivom
volilni komisiji Zavoda. 
Volilna komisija Zavoda izda izvoljenim kandidatom potrdilo o
izvolitvi.
22. člen
Glede postopka potrjevanja kandidatur in varstva volilne
pravice veljajo smiselno določbe Zakona o volitvah v Državni zbor.
23. člen
Sredstva za kritje stroškov za izvedbo volitev zagotovi
Zavod, razen stroškov za delo organov organizacij delodajalcev oziroma
zavarovancev, ki jih krijejo te organizacije same.
II. KONSTITUIRANJE SKUPŠČINE ZAVODA
24. člen
Prvo sejo skupščine Zavoda skliče predsednik skupščine
najkasneje petnajst dni po njeni izvolitvi. 
Prvo sejo skupščine Zavoda vodi do izvolitve predsednika
skupščine njen najstarejši član. 
Predsedujočemu seje pomaga strokovni delavec, ki ga določi
direktor Zavoda.
25. člen
Na prvi seji se najprej izvoli mandatna komisija, ki pregleda
potrdila o izvolitvi in morebitne pritožbe, ki lahko vplivajo na potrditev
mandatov. 
Mandatna komisija sestavi poročilo za skupščino Zavoda.
Sestavni del poročila je seznam članov skupščine in potrdila o izvolitvi.
26. člen
O potrditvi mandatov članov skupščine Zavoda odloča skupščina
Zavoda na predlog mandatne komisije. 
O vsakem spornem mandatu odloča skupščina posebej. 
Če mandat člana skupščine ni potrjen, skupščina obvesti o tem
volilno komisijo Zavoda, ki v tem primeru postopa po 10. členu tega pravilnika.
27. člen
Po potrditvi mandatov skupščina Zavoda izvoli predsednika
skupščine in njegovega namestnika. 
Najprej se opravijo volitve predsednika skupščine. Če je
predsednik skupščine izvoljen izmed predstavnikov delodajalcev, mora biti
njegov namestnik izvoljen izmed predstavnikov zavarovancev in obratno.
28. člen
Posameznega kandidata za predsednika skupščine ali njegovega
namestnika lahko predlaga najmanj pet članov skupščine. Predlog kandidature z
obrazložitvijo predložijo pisno predsedujočemu.
29. člen
Volitve predsednika skupščine in njegovega namestnika se
opravijo z tajnim glasovanjem. Skupščina lahko z večino glasov navzočih članov
odloči, da se volitve opravijo z javnim glasovanjem.
30. člen
Če skupščina odloči, da se volitve opravijo s tajnim
glasovanjem, izvede volitve predsedujoči seje s pomočjo strokovnega delavca in
dveh članov skupščine, ki ju določi skupščina na predlog predsedujočega izmed
predstavnikov delodajalcev in predstavnikov zavarovancev.
31. člen
Tajno se glasuje z glasovnico. 
Če je predlagan en sam kandidat za predsednika skupščine
oziroma njegovega namestnika, se na glasovnici navede ime in priimek kandidata
ter opredelitev "ZA" in "PROTI". Glasuje se tako, da se na
glasovnici obkroži opredelitev "ZA" ali "PROTI". 
Če je predlaganih več kandidatov, se ti na glasovnici
navedejo po zaporednih številkah po abecednem redu priimkov. Glasuje se tako,
da se obkroži številka pred imenom in priimkom kandidata, za katerega se
glasuje. 
Glasovnica, iz katere ni mogoče razbrati volje glasovalca, je
neveljavna.
32. člen
Za predsednika skupščine oziroma njegovega namestnika je
izvoljen kandidat, ki je dobil največ veljavnih glasov.
33. člen
Če sta pri volitvah dobila dva kandidata enako največje
število glasov, se glasovanje ponovi. Če sta tudi pri ponovljenem glasovanju
dobila dva kandidata enako največje število glasov, odloči o izvolitvi med
njima žreb.
III. IMENOVANJE UPRAVNEGA ODBORA
34. člen
Kandidate za člane upravnega odbora izmed predstavnikov
delodajalcev in predstavnikov zavarovancev predlagajo člani skupščine. 
Na podlagi predlogov iz prejšnjega odstavka in predlogov
delavcev Zavoda se sestavi lista kandidatov za člane upravnega odbora, ki
obsega: 
-       
kandidate izmed predstavnikov delodajalcev, 
-       
kandidate izmed predstavnikov aktivnih zavarovancev, 
-       
kandidate izmed predstavnikov upokojencev, 
-       
kandidate izmed predstavnikov invalidov, 
-       
kandidate izmed delavcev Zavoda.
35. člen
Skupščina Zavoda na 1. seji odloča o imenovanju članov
upravnega odbora z javnim glasovanjem. Skupščina lahko z večino glasov navzočih
članov odloči, da se imenovanje opravi s tajnim glasovanjem. 
Če skupščina odloči, da se imenovanje opravi s tajnim
glasovanjem, izvede postopek imenovanja predsedujoči seje s pomočjo strokovnega
delavca in dveh članov skupščine, ki ju določi skupščina na predlog
predsedujočega izmed predstavnikov delodajalcev in predstavnikov zavarovancev.
Pri tem se ustrezno uporabljajo določbe 31. člena tega pravilnika.
36. člen
Pri javnem glasovanju o imenovanju članov upravnega odbora se
glasuje o kandidatih izmed skupin po vrstnem redu iz 2. odstavka 34. člena tega
pravilnika. 
Pri tajnem glasovanju o imenovanju članov upravnega odbora se
glasuje z glasovnico, na kateri so za vsako skupino kandidatov iz 2. odstavka
34. člena tega pravilnika navedeni kandidati v skladu z 31. členom tega
pravilnika po abecednem redu njihovih priimkov. 
Imenovani so kandidati iz vsake posamezne skupine iz 2.
odstavka 34. člena skladno z določbami 32. člena tega pravilnika.
37. člen
Po imenovanju članov upravnega odbora skupščina izmed njih
imenuje predsednika upravnega odbora in njegovega namestnika na način, določen
v prejšnjih členih. 
Če je predsednik upravnega odbora imenovan izmed
predstavnikov delodajalcev, mora biti njegov namestnik imenovan izmed
predstavnikov zavarovancev ali obratno.
IV. IMENOVANJE ODBORA ZA PROSTOVOLJNO ZAVAROVANJE
38. člen
Kandidate za deset članov odbora za prostovoljno zavarovanje
določijo območni sveti izmed predstavnikov zavarovancev – skleniteljev
prostovoljnega zavarovanja. 
Kandidata za dva člana odbora za prostovoljno zavarovanje
določi generalni direktor izmed strokovnih delavcev Zavoda.
39. člen
Vsak območni svet določi po enega kandidata za člana odbora
za prostovoljno zavarovanje. 
Kandidata za člana odbora za prostovoljno zavarovanje določi
območni svet na seji, na kateri je navzoča večina članov. Kandidata lahko
predlaga vsak član območnega sveta. Kandidata določi z večino glasov navzočih
članov. 
Če je več kandidatov dobilo večino glasov navzočih članov, je
za kandidata določen tisti, ki je dobil največ glasov.
40. člen
Kandidature z osebnimi podatki kandidatov pošljejo območni
sveti in generalni direktor Zavoda predsedniku skupščine Zavoda, ki sestavi
listo kandidatov in jo predloži skupščini v imenovanje. Skupščina glasuje o
listi kot celoti. 
Če lista ni izglasovana, se postopek kandidiranja ponovi.
V. KONČNI DOLOČBI
41. člen
Ustanovitev, razpis volitev in sestavo območnih svetov določa
poseben sklep skupščine Zavoda.
42. člen
Pravilnik o volitvah in imenovanjih članov v organe
upravljanja Zavoda začne veljati in se uporablja z dnem sprejetja na skupščini
Zavoda. 
S tem dnem preneha veljati volilni poslovnik št. 007-2/2, ki
ga je sprejela začasna skupščina Zavoda na svoji prvi seji dne 15. 10. 1992.
Št. 007-2/7-93
Ljubljana, dne 6. julija 1993.
Predsednik 
Začasne skupščine 
Zavoda za 
zdravstveno zavarovanje 
Slovenije 
dr. Rudi Turk l. r.