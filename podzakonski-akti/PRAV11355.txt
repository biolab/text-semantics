I. SPLOŠNA DOLOČBA
1. člen
(vsebina)
Ta pravilnik določa:
-       
podrobnejše pogoje, ki jih mora izpolnjevati oseba, če želi pridobiti
potrdilo o strokovni usposobljenosti za izdelovanje okoljskih poročil oziroma
poročil o vplivih na okolje (v nadaljnjem besedilu: potrdilo),
-       
vrste dokazil o izpolnjevanju pogojev za pridobitev potrdila in
-       
način preizkusa strokovnega znanja (v nadaljnjem besedilu: preizkus).
II. PODROBNEJŠI POGOJI IN DOKAZOVANJE IZPOLNJEVANJA POGOJEV
ZA PRIDOBITEV POTRDILA
2. člen
(pogoji za pridobitev potrdila o strokovni
usposobljenosti)
(1) Potrdilo lahko pridobi oseba, ki:
1.     
ima izobrazbo, pridobljeno po študijskih programih za pridobitev
izobrazbe najmanj druge stopnje, oziroma raven izobrazbe, pridobljeno po
študijskih programih, ki v skladu z zakonom, ki ureja visoko šolstvo, ustreza
ravni izobrazbe najmanj druge stopnje, in sicer:
- 
naravoslovnih znanosti: fizika, biologija, ekologija, okolje,
gozdarstvo, kemija, matematika, meteorologija, geografija, kmetijstvo in
kemijska tehnologija;
- 
tehničnih znanosti: arhitektura, krajinska arhitektura, urbanizem,
energetika, geologija, rudarstvo, geotehnologija, gradbeništvo, geodezija,
stavbarstvo, strojništvo in elektrotehnika;
- 
medicinskih znanosti: medicina in sanitarno inženirstvo in
- 
družboslovnih in humanističnih znanosti: arheologija, geografija in
kultura;
2.     
ima najmanj pet let delovnih izkušenj na področju izdelovanja okoljskih
poročil oziroma poročil o vplivih na okolje in
3.     
uspešno opravi preizkus.
(2) Vrsta izobrazbe iz 1. točke
prejšnjega odstavka je za dele okolja oziroma vrsto vplivov na okolje, kulturno
dediščino ali zdravje ljudi določena v prilogi 1, ki je sestavni del tega
pravilnika.
(3) Agencija Republike Slovenije za
okolje (v nadaljnjem besedilu: Agencija) izda potrdilo za tiste dele okolja
oziroma vrsto vplivov na okolje, kulturno dediščino ali zdravje ljudi, za
katero izpolnjuje pogoje za pridobitev potrdila v 8 dneh po uspešno opravljenem
preizkusu.
3. člen
(dokazila o izpolnjevanju pogojev)
(1) Za dokazilo o izpolnjevanju pogoja
iz 1. točke prvega odstavka prejšnjega člena se šteje fotokopija diplome oziroma
druge listine, iz katere je razvidna predpisana izobrazba.
(2) Za dokazilo o izpolnjevanju pogoja
iz 2. točke prvega odstavka prejšnjega člena se šteje:
-       
najmanj pet okoljskih poročil ali poročil o vplivih na okolje, ki so
bila izdelana v zadnjih petih letih do dneva prijave iz tretjega odstavka 5.
člena tega pravilnika in jih je oseba, ki želi pridobiti potrdilo, izdelala
sama ali je sodelovala pri njihovi izdelavi. Iz poročil mora biti razvidna
navedba delov okolja ali vrst vplivov na okolje, za katere je oseba, ki želi
pridobiti potrdilo, izdelala okoljsko poročilo ali poročilo o vplivih na
okolje, ali
-       
najmanj petkratno sodelovanje pri presojah vplivov na okolje v zadnjih
petih letih do dneva prijave iz tretjega odstavka 5. člena tega pravilnika.
III. PREIZKUS
4. člen
(preizkus)
(1) Strokovna znanja, potrebna za
izdelavo okoljskih poročil oziroma poročil o vplivih na okolje, obsegajo zlasti
poznavanje zakonodaje s področja varstva okolja, ohranjanja narave, varstva in
rabe naravnih virov ter kulturne dediščine, teorijo in prakso ter metodologije
presojanja vplivov na okolje, kulturno dediščino ali zdravje ljudi.
(2) Agencija v sodelovanju z
ministrstvom, pristojnim za kulturo, ministrstvom, pristojnim za zdravje, in
ministrstvom, pristojnim za kmetijstvo in okolje, pripravi katalog strokovnih
znanj iz prejšnjega odstavka in ga objavi na svoji spletni strani.
(3) Strokovna znanja iz prvega
odstavka tega člena se preverijo s preizkusom pred komisijo iz 56.a člena
Zakona o varstvu okolja (Uradni list RS, št. 39/06 – uradno prečiščeno
besedilo, 49/06 – ZMetD, 66/06 – odl. US, 33/07 – ZPNačrt, 57/08 – ZFO-1A,
70/08, 108/09, 48/12 in 57/12).
(4) Administrativne in tehnične naloge
za komisijo iz prejšnjega odstavka opravlja Agencija.
5. člen
(prijava na preizkus)
(1) Agencija najmanj enkrat letno v
svetovnem spletu objavi javni poziv, s katerim pozove zainteresirane osebe k
preizkusu.
(2) Javni poziv iz prejšnjega odstavka
vsebuje kraj in datum preizkusa, ki ne sme biti prej kot v dveh mesecih od
dneva objave javnega poziva.
(3) Kandidat za preizkus se lahko
prijavi k preizkusu v pisni ali elektronski obliki v skladu s predpisi, ki
urejajo elektronsko poslovanje, najpozneje en mesec pred datumom preizkusa,
določenim v javnem pozivu. V prijavi mora navesti podatke glede dokazil o
izpolnjevanju pogojev iz 3. člena tega pravilnika. Kandidat za preizkus se
lahko pisno ali elektronsko odjavi od preizkusa najpozneje en teden pred preizkusom,
sicer se šteje, da preizkusa ni opravil.
(4) Kandidat za preizkus se lahko
prijavi k preizkusu za izdelovanje okoljskega poročila ali poročila o vplivih
na okolje ali obojega. Kandidat za preizkus se lahko prijavi k preizkusu za
enega ali več delov okolja ali za enega ali več vplivov na okolje, kulturno
dediščino ali zdravje ljudi iz priloge 1 tega pravilnika.
(5) K preizkusu lahko pristopi le
oseba, ki izpolnjuje pogoje iz 1. in 2. točke prvega odstavka 2. člena tega
pravilnika.
(6) Agencija najpozneje tri tedne pred
predvidenim datumom preizkusa obvesti prijavitelje o potrditvi prijave k
preizkusu.
6. člen
(potek preizkusa)
(1) Preizkus je sestavljen iz pisnega
in ustnega dela.
(2) Pisni del obsega preverjanje
znanja iz splošnega in posebnega dela. Splošni del obsega splošno poznavanje
področja presoj vplivov na okolje. Posebni del, za katerega se je kandidat k
preizkusu prijavil in je določen v prilogi 1 tega pravilnika, pa se opravi v
obliki reševanja strokovnega problema s študijem primera na podlagi
predloženega gradiva za tiste dele okolja ali vplive iz četrtega odstavka
prejšnjega člena, za katero kandidat želi pridobiti potrdilo.
(3) Ustni del preizkusa obsega zagovor
pisnega dela preizkusa.
(4) Kandidat lahko pristopi k ustnemu
delu, če je pri pisnem delu dosegel najmanj dve tretjini možnih točk posebej
pri splošnem delu in posebej pri posebnem delu za vsak del okolja ali vpliv na
okolje, kulturno dediščino ali zdravje ljudi, za katerega se je kandidat
prijavil.
(5) Kandidat uspešno opravi preizkus,
če pri pisnem delu doseže predpisano število točk iz prejšnjega odstavka in
komisija na ustnem delu izpita ugotovi, da je kandidatovo znanje ustrezno.
(6) O poteku preizkusa zapisnikar vodi
zapisnik in opravlja tudi druge administrativno-tehnične naloge za komisijo.
(7) V zapisnik se vpišejo sestava
komisije, kraj in datum opravljanja preizkusa, seznam kandidatov, ki so
preizkus uspešno opravili, in seznam kandidatov, ki preizkusa niso uspešno
opravili. Zapisnik podpišejo člani komisije in zapisnikar.
7. člen
(ponovitev preizkusa)
Komisija določi rok za ponovno opravljanje
preizkusa osebam, ki preizkusa niso uspešno opravile. Komisija določi rok za
ponovno opravljanje preizkusa tudi za tiste osebe, ki zaradi opravičljivih
razlogov k preizkusu niso pristopile, pri čemer se kot opravičljiv razlog šteje
bolezen, smrt v družini ali višja sila.
8. člen
(sprememba in razširitev potrdila)
(1) Oseba, ki ima potrdilo, mora
spremembo osebnega imena oziroma stalnega ali začasnega prebivališča nemudoma
pisno sporočiti Agenciji, ki na podlagi spremenjenih okoliščin v 30 dneh od
prejema sporočila izda novo potrdilo, pri čemer ostaneta obseg in rok
veljavnosti obstoječega potrdila nespremenjena.
(2) Če želi oseba, ki ima potrdilo za
izdelovanje okoljskega poročila ali poročila o vplivih na okolje za določen del
okolja ali vpliv na okolje, kulturno dediščino ali zdravje ljudi to potrdilo
razširiti tudi na izdelovanje okoljskega poročila ali poročila o vplivih na
okolje za drug del okolja ali za drug vpliv na okolje, kulturno dediščino ali
zdravje ljudi iz priloge 1 tega pravilnika, mora v skladu s 5. in 6. členom
tega pravilnika opraviti splošni in posebni del preizkusa v obsegu, na katerega
se zahteva za razširitev potrdila nanaša.
IV. PREHODNA IN KONČNA DOLOČBA
9. člen
(objava kataloga strokovnih znanj)
Katalog strokovnih znanj iz 4. člena tega
pravilnika objavi Agencija na svoji spletni strani v dveh mesecih po
uveljavitvi tega pravilnika.
10. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-3/2012
Ljubljana, dne 11. marca 2013
EVA 2012-2330-0173
Franc Bogovič l.r.
Minister
za kmetijstvo in okolje
Soglašam!
dr. Žiga Turk l.r.
Minister 
za izobraževanje, znanost, kulturo in
šport
 
Tomaž Gantar l.r.
Minister
za zdravje

Priloga 1: Deli
okolja oziroma vrste vplivov na okolje, kulturno dediščino ali zdravje ljudi,
za katere je mogoče pridobiti potrdilo o strokovni usposobljenosti ter vrsta
izobrazbe