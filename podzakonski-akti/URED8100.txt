1. člen
(vsebina uredbe)
Ta uredba ureja podrobnejša pravila v zvezi z izvrševanjem
ukrepa poroštva na podlagi Zakona o zagotovitvi dodatne likvidnosti
gospodarstvu za omilitev posledic epidemije COVID-19 (Uradni list RS, št.
61/20; v nadaljnjem besedilu: ZDLGPE), uveljavljanjem poroštvenih zahtevkov
bank in hranilnic, ki imajo sedež v Republiki Sloveniji, ali podružnic bank
držav članic, ki imajo sedež v Republiki Sloveniji in ki v skladu z zakonom, ki
ureja bančništvo, lahko opravljajo bančne storitve na območju Republike
Slovenije, (v nadaljnjem besedilu: banke) za izpolnitev obveznosti
kreditojemalcev v primerih izdanega poroštva po ZDLGPE, načinom preverjanja
upravičenosti zahtevkov bank, roki, dokumentacijo, poročanjem, obsegom in
načinom izvajanja pooblastila družbe SID – Slovenske izvozne in razvojne banke,
d. d., Ljubljana, (v nadaljnjem besedilu: SID banka) ter nadomestilom za
njegovo izvajanje.
2. člen
(unovčevanje poroštev)
(1) SID banka izvaja posle unovčevanja poroštev, ki po tej
uredbi predstavljajo prejem in pregled zahtevkov bank za unovčitev poroštva za
posamezno kreditno obveznost kreditojemalca, formalni pregled zahtevka in
preveritev izračuna zahtevka, končno potrditev zneska za izplačilo in
posredovanje zahtevka ministrstvu, pristojnemu za finance, v izplačilo
poroštva.
(2) SID banka opravi formalni pregled zahtevka banke za
plačilo poroštva v desetih delovnih dneh od prejema popolnega zahtevka na
podlagi:
-       
kreditne pogodbe, sklenjene skladno s 5. členom ZDLGPE;
-       
izjave in dokazila banke, da je na strani kreditojemalca nastopil
dogodek neplačila po 178. členu Uredbe (EU) št. 575/2013 Evropskega parlamenta
in Sveta z dne 26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L št. 176 z
dne 27. 6. 2013, str. 1);
-       
izjave in dokazila banke, da kreditojemalec ni poravnal dospele
obveznosti iz kreditne pogodbe, ki je zavarovana s poroštvom Republike
Slovenije.
(3) Skupaj z zahtevkom za unovčitev poroštva banka SID banki
posreduje dokumentacijo, določeno v 5. členu te uredbe.
3. člen
(evidenca in poziv SID banke)
(1) SID banka vodi evidenco vseh prejetih popolnih zahtevkov
bank in spremlja porabo poroštvene kvote iz drugega odstavka 7. člena ZDLGPE. O
vsakem prejetem zahtevku banke naslednji delovni dan z elektronskim sporočilom
obvesti ministrstvo, pristojno za finance. Po prejemu formalno popolnega
zahtevka banke, le-tega SID banka skupaj s svojim pozivom za plačilo poroštva v
izplačilo posreduje ministrstvu, pristojnemu za finance.
(2) Poziv SID banke iz prejšnjega odstavka mora vsebovati:
-       
polni naziv banke,
-       
polni naziv kreditojemalca,
-       
pozvani znesek unovčitve poroštva v skupni višini in navedbo
specifikacije zneska glede na vrsto obveznosti,
-       
izjavo SID banke, da je višina pozvanega zneska skladna s kreditnimi in
poroštvenimi pogoji,
-       
datum roka plačila,
-       
transakcijski račun banke,
-       
številko sklica za plačilo.
4. člen
(izpolnitev poroštvene obveznosti Republike Slovenije)
Ministrstvo, pristojno za finance, po prejemu popolnega
zahtevka banke za unovčitev poroštva in potrditve zneska za izplačilo poroštva
s strani SID banke v zakonitem roku izvrši plačilo potrjenega zneska ali izroči
obveznico Republike Slovenije oziroma SID banke, kot določa 9. člen ZDLGPE.
Zahtevek banke mora vsebovati vse identifikacijske podatke za izvedbo plačila.
Po izvršenem plačilu ministrstvo, pristojno za finance, pošlje kopijo dokazila
o plačilu poroštva SID banki v treh delovnih dneh od izplačila.
5. člen
(preverjanje upravičenosti zahtevkov)
(1) SID banka preveri izpolnjevanje pogojev za unovčitev
poroštva po ZDLGPE in tej uredbi ter skladnost sklenjenih kreditnih pogodb z
ZDLGPE v šestih mesecih po izplačanem poroštvu ali izročitvi obveznic Republike
Slovenije oziroma SID banke po 9. členu ZDLGPE na podlagi:
a)    
kreditne pogodbe, sklenjene v skladu s 5. členom ZDLGPE;
b)    
v primeru kreditnih pogodb, ki so bile namenjen poplačilu obveznosti iz
kreditnih pogodb, sklenjenih v obdobju po 12. marcu 2020 do uveljavitve ZDLGPE,
kopije teh kreditnih pogodb;
c)    
dokazil o ustanovljenih zavarovanjih;
d)    
dokumentacije, na podlagi katere je bila sklenjena kreditna pogodba;
e)    
izjave in dokazila banke, da z izplačilom poroštva banka in Republika
Slovenija utrpita sorazmerne izgube pod enakimi pogoji;
f)     
dokazil banke, ki jih je prejela od kreditojemalca, kot izhajajo iz
četrtega in petega odstavka 5. člena ZDLGPE;
g)    
dokazil, skladno z odločbo Evropske komisije z dne 30. 4. 2020
(SA.57143), da je banka prenesla finančno prednost, ki izhaja iz poroštva, na
kreditojemalca z znižanjem obrestne mere kredita s poroštvom v primerjavi s
hipotetično obrestno mero tega kredita brez vseh kreditnih zavarovanj in da
banka ni zaračunala višjih nadomestil (na primer za odobritev in vodenje
kredita), kot so veljala po tarifi banke pred 12. marcem 2020.
(2) SID banka preveri izpolnitev pogoja iz točke b) prvega
odstavka 5. člena ZDLGPE, da ročnost kredita ne presega petih let, tako da
ugotovi dejansko število dni od datuma sklenitve kreditne pogodbe do datuma
zapadlosti zadnjega obroka kredita, kot je določeno v kreditni pogodbi ali v
morebitnih dodatkih za podaljšanje zapadlosti kredita h kreditni pogodbi.
(3) SID banka preveri izpolnitev pogoja iz drugega in
tretjega odstavka 5. člena ZDLGPE, da najvišji dovoljeni skupni znesek glavnice
kredita posameznega kreditojemalca znaša do 10% prihodkov od prodaje v letu
2019 in ne sme presegati višine zneska stroškov dela za leto 2019, tako da
ugotovi skupni znesek vseh pogodbenih glavnic, ki so jih banke prijavile v
poroštveno shemo skladno s prvim odstavkom 8. člena te uredbe, in skupni znesek
vseh odloženih plačil obveznosti kreditojemalca skladno z ZIUOPOK, ki so jih
banke prijavile SID banki po 12. členu Uredbe o izvajanju 65. člena Zakona o
interventnih ukrepih za zajezitev epidemije COVID-19 in omilitev njenih
posledic za državljane in gospodarstvo. Ugotovljeni skupni seštevek glavnic
kreditov po ZDLGPE pri vseh bankah in skupni znesek vseh odlogov plačil
kreditojemalca po Zakonu o interventnih ukrepih za zajezitev epidemije COVID-19
in omilitev njenih posledic za državljane in gospodarstvo (Uradni list RS, št.
49/20 in 61/20; v nadaljnjem besedilu: ZIUZEOP) pri vseh bankah ne sme
presegati 10% prihodkov od prodaje kreditojemalca v letu 2019 in ne sme
presegati višine zneska stroškov dela za leto 2019, izhajajoč iz dokazil, ki
jih je kreditojemalec predložil banki po prvem odstavku 7. člena te uredbe.
(4) Če SID banka iz dokumentacije, ki jo je prejela skupaj z
zahtevkom banke, ne more ugotoviti vseh dejstev, potrebnih za presojo glede
izpolnjevanja vseh zahtev v zvezi s kreditnimi pogodbami in poroštvom Republike
Slovenije iz ZDLGPE in te uredbe, pozove banko k predložitvi dodatne
dokumentacije in pojasnil. Banka mora zahtevane informacije in gradiva
posredovati SID banki v desetih delovnih dneh.
(5) Če SID banka ugotovi, da je banka kredit odobrila v
nasprotju s pogoji iz ZLDGPE in te uredbe, banki pošlje zahtevek za vrnitev
zneska izplačanega poroštva skupaj z zamudnimi obrestmi od dne izplačila
poroštva do dne vračila izplačanega poroštva na račun Republike Slovenije.
(6) Če banka zavrne vračilo zneska izplačanega poroštva iz
prejšnjega odstavka ali če banka SID banki ne posreduje zahtevane dokumentacije
v desetih delovnih dneh, se šteje, da je banka neutemeljeno zavrnila vračilo
poroštva, SID banka pa zadevo odstopi v obravnavo Državnemu odvetništvu
Republike Slovenije.
6. člen
(letna premija za poroštvo Republike Slovenije)
(1) SID banka obračunava jamstveno premijo skladno z letnimi premijskimi
stopnjami, kot jih za posamezno velikost podjetja in leto trajanja kredita
določa 8. člen ZDLGPE. SID banka obračun jamstvene premije za vse kredite
pošlje banki.
(2) SID banka pošlje banki prvi račun za plačilo jamstvene
premije za prijavljene kredite v poroštveno shemo v mesecu, ko od banke prejme
podatke o sklenjenih kreditnih pogodbah v prijavi v poroštveno shemo.
(3) Prva jamstvena premija se obračuna, upoštevaje dejansko
število dni, od datuma podpisa kreditne pogodbe do zaključka tekočega
koledarskega leta.
(4) Premija se obračuna in plačuje enkrat letno vnaprej za
obdobje do zaključka posameznega koledarskega leta, pri čemer se za zadnje leto
trajanja kredita pri obračunu jamstvene premije upošteva končna zapadlost
kredita.
(5) Osnova za obračun prve jamstvene premije je pogodbeni
znesek glavnice kredita v delu, za katerega jamči Republika Slovenija. Osnova
za obračun naslednjih premij je sporočeno stanje neodplačane glavnice kredita
na dan 31. decembra koledarskega leta v delu, za katerega jamči Republika
Slovenija, pod pogojem, da je zadnji rok za črpanje kredita po kreditni pogodbi
že potekel. Če do 31. decembra zadnji rok za črpanje kredita še ni potekel, je
osnova za obračun premije tudi za naslednje leto pogodbeni znesek glavnice kredita
v delu, za katerega jamči Republika Slovenija.
(6) Če kreditojemalec ni črpal celotnega kredita, se premija
ne vrača.
(7) V primeru unovčitve poroštva za celoten kredit ob
predhodnem odpoklicu kreditne pogodbe ali odpovedi poroštvu Republike
Slovenije, po tem ko je kredit že prijavljen v poroštveno shemo, se jamstvena
premija za naslednje leto, ki sledi dogodku sporočila banke, da se poroštvu
odpoveduje ali prejemu zahtevka banke za unovčitev poroštva za neodplačano
glavnico kredita, ne obračunava, prav tako se že obračunana ali plačana premija
banki niti kreditojemalcu ne vrača.
(8) Razen pri prvem obračunu jamstvene premije, SID banka
izstavi račun banki do 20. januarja za tekoče leto ter hkrati en izvod računa
pošlje ministrstvu, pristojnemu za finance.
(9) Banka v osmih dneh od dneva izstavitve računa poravna
obveznosti iz naslova obračunane jamstvene premije za vse kredite z nakazilom
na podračun s številko 01100-6300109972 Republika Slovenija – Proračun in s
sklicem 18 10995-7141220-xxxxxxLL, pri čemer je xxxxxx šestmestna oznaka
identifikacijske številke računa in LL dvomestna oznaka proračunskega leta.
7. člen
(dokumentacija kreditojemalca)
(1) Za dokazovanje izpolnjevanja pogojev iz drugega in
tretjega odstavka 5. člena ZDLGPE kreditojemalec predloži banki letno poročilo
za kreditojemalca za poslovno leto 2019 oziroma računovodske izkaze in druga
relevantna dokazila ter listine, iz katerih izhajajo verodostojni podatki o
doseženih prihodkih od prodaje v letu 2019 in o stroških dela kreditojemalca za
poslovno leto 2019 (obračunanih in izplačanih bruto plačah). Kreditojemalec
predloži banki tudi izjavo, v kateri navede:
a)    
ali ima sklenjene odloge plačil obveznosti po Zakonu o interventnem
ukrepu odloga plačila obveznosti kreditojemalcev (Uradni list RS, št. 36/20 in
49/20 – ZIUZEOP; v nadaljnjem besedilu: ZIUOPOK) v zvezi s poroštvom Republike
Slovenije po 65. členu ZIUZEOP tudi pri drugih bankah,
b)    
ali je za odlog plačila obveznosti po ZIUOPOK zaprosil tudi druge banke,
c)    
ali ima sklenjene kreditne pogodbe po ZDLGPE tudi pri drugih bankah,
d)    
ali je za kredit po ZDGLPE zaprosil tudi druge banke,
e)    
da bo banko nemudoma obveščal o vloženih zahtevkih za kredit po ZDLGPE
pri drugih bankah.
(2) Banke pridobijo dokumentacijo in izjave iz prejšnjega
odstavka za vse kredite, sklenjene skladno z ZDLGPE.
8. člen
(poročanje)
(1) Banke po sklenitvi kreditnih pogodb poročajo SID banki do
desetega delovnega dne v mesecu o sklenjenih kreditnih pogodbah, ki so jih s
kreditojemalci sklenile skladno s pogoji iz ZDLGPE v preteklem mesecu. Poročilo
XML vsebuje podatke, ki jih SID banka objavi na svoji spletni strani in objavi
XSD-shemo. Prav tako objavi navodilo za poročanje bank in sporočanje sprememb
že prijavljenih podatkov.
(2) Banka se lahko kadar koli med trajanjem poroštva odpove
poroštvu Republike Slovenije, tako da pošlje storno kredita v mesečnem poročilu
o prijavi kredita v shemo, po poteku 31. decembra 2020 pa v letnem poročilu za
poročanje stanja neodplačane glavnice.
(3) Banke letno poročajo SID banki do desetega delovnega dne
v mesecu, ki sledi zaključku koledarskega leta, za stanje na dan 31. decembra o
stanju neodplačane glavnice kreditov po kreditnih pogodbah, ki so jih s
kreditojemalci sklenile skladno s pogoji iz ZDLGPE in prijavile v poroštveno
shemo. Poročilo XML vsebuje podatke, ki jih SID banka objavi na svoji spletni
strani in objavi XSD-shemo. Prav tako objavi navodilo za poročanje bank in
sporočanje sprememb podatkov.
(4) Banke SID banki četrtletno do desetega delovnega dne v
mesecu, ki sledi četrtletju, poročajo opisno o izvedenih ukrepih za izterjavo
in poteku izterjav za kreditne pogodbe, za katere je bilo unovčeno poroštvo
Republike Slovenije po ZDLGPE. Banka vodi izterjavo tudi za delež terjatve
Republike Slovenije po unovčenem jamstvu.
(5) V primeru začetih insolvenčnih postopkov ali postopkov
likvidacije nad kreditojemalcem morajo banke obveščati SID banko o prijavah
terjatev po kreditni pogodbi, ki so jih prijavile v poroštveno shemo.
(6) Banke poročajo SID banki v elektronski obliki v formatu
XML po komunikacijskem kanalu za poročanje, ki je običajen pri poslovanju bank.
(7) SID banka ministrstvu, pristojnemu za finance, poroča o
dodeljenih državnih pomočeh v nominalni vrednosti poroštva v skladu z zakonom,
ki ureja poročanje in evidentiranje državnih pomoči.
(8) SID banka na zahtevo ministrstva, pristojnega za finance,
temu posreduje ali omogoči vpogled v vso dokumentacijo v zvezi z vsemi posli in
ravnanji, ki jih izvaja na podlagi ZDLGPE in te uredbe.
(9) Banka in kreditojemalec morata vso dokumentacijo v zvezi
s kreditom, ki je zavarovan s poroštvom po ZDLGPE, hraniti deset let od dneva
sklenitve kreditne pogodbe po ZDLGPE.
9. člen
(izterjava in upravljanje terjatev)
(1) Izterjavo posameznih terjatev iz naslova unovčenih
poroštev in/ali upravljanje posameznih terjatev izvaja banka tudi v delu
terjatve, ki je zaradi plačila prešla na Republiko Slovenijo ali SID banko, pri
čemer mora pri izterjavi in upravljanju spoštovati in upoštevati morebitna
prejeta navodila SID banke.
(2) Prodaja ali prenos terjatev po kreditni pogodbi na tretjo
osebo je mogoč le s soglasjem Republike Slovenije.
(3) Če SID banka prevzame izterjavo in/ali upravljanje
terjatev, mora banka SID banki odstopiti vso potrebno dokumentacijo, ki jo za
navedeno potrebuje.
PREHODNI IN KONČNA DOLOČBA
10. člen
(prvo poročilo bank)
Banke pošljejo SID banki prvo mesečno prijavo sklenjenih
kreditnih pogodb do 15. julija 2020 za kreditne pogodbe, sklenjene v marcu,
aprilu, maju in juniju.
11. člen
(rok za sklenitev pogodbe)
Republika Slovenija in SID banka skleneta pogodbo iz 12.
člena ZDLGPE najpozneje do 1. julija 2020.
12. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00712-13/2020
Ljubljana, dne 13. maja 2020
EVA 2020-1611-0061
Vlada Republike Slovenije
Janez Janša
predsednik