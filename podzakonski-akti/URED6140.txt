I. SPLOŠNE DOLOČBE
1. člen
Ta uredba določa najvišjo izhodiščno ceno,
pridobitev predhodnega soglasja k prvič oblikovani izhodiščni ceni in spremembi
izhodiščne cene ter mehanizem za oblikovanje cen proizvodov in storitev (v
nadaljnjem besedilu: storitve), ki so po Uredbi o standardni klasifikaciji
dejavnosti (Uradni list RS, št. 69/07 in 17/08) razvrščeni v podrazredu 35.3 –
Oskrba s paro in vročo vodo in so namenjeni daljinskemu ogrevanju za tarifne
odjemalce.
2. člen
(1) Tarifni odjemalci so odjemalci, za
katere veljajo enake tarifne postavke in ne morejo prosto izbirati dobavitelja
storitev iz prejšnjega člena.
(2) Izhodiščna cena storitev je cena
brez davka na dodano vrednost, ki velja na dan uveljavitve te uredbe, oziroma
prvič oblikovana cena v skladu s 4. členom te uredbe. Izhodiščna cena se lahko
spremeni le po postopku in na način, kot ga določa tretji odstavek 4. člena te
uredbe.
3. člen
Pravna oseba, ki opravlja storitve
proizvodnje in distribucije toplote v skladu z Energetskim zakonom (Uradni list
RS, št. 27/07 – uradno prečiščeno besedilo, 70/08, 22/10 in 10/12), (v
nadaljnjem besedilu: zavezanec), oblikuje ceno storitev tako, da glede na
spremembe cen in spremembe strukture vhodnih energentov uveljavlja zvišanje
oziroma znižanje cene po postopku, določenem v 7. členu te uredbe, in v skladu
z mehanizmom za oblikovanje cen storitev, določenem v Prilogi 1, ki je sestavni
del te uredbe.
II. PRVO OBLIKOVANJE IZHODIŠČNE CENE IN SPREMEMBA IZHODIŠČNE
CENE
4. člen
(1) Zavezanec, ki začenja opravljati
storitev, mora prvič izračunati in oblikovati izhodiščno ceno v skladu z mehanizmom
za oblikovanje cen storitev, določenem v Prilogi 1 te uredbe, ter zanjo v
skladu z določbami 97. člena Energetskega zakona pridobiti soglasje pristojnega
organa lokalne skupnosti oziroma organa iz 35. člena Energetskega zakona (v
nadaljnjem besedilu: pristojni organ lokalne skupnosti).
(2) Po pridobitvi soglasja pristojnega
organa lokalne skupnosti zavezanec zaprosi ministrstvo, pristojno za gospodarstvo
(v nadaljnjem besedilu: ministrstvo), za soglasje k prvič oblikovani izhodiščni
ceni. Zahtevek za izdajo soglasja mora vsebovati podatke iz 5. člena te uredbe.
(3) Zavezanec, ki že opravlja
storitev, lahko v izjemnih primerih (večje tehnološke spremembe, uveljavitev
novih tarifnih ali obračunskih sistemov in podobno), potem ko pridobi predhodno
soglasje pristojnega organa lokalne skupnosti, zaprosi ministrstvo za soglasje
k spremembi izhodiščne cene. Zahtevek za izdajo soglasja mora vsebovati podatke
iz 5. člena te uredbe. Po pridobitvi soglasja ministrstva lahko zavezanec na
podlagi spremenjene izhodiščne cene oblikuje novo ceno v skladu z mehanizmom za
oblikovanje cen storitev, določenem v Prilogi 1 te uredbe.
5. člen
(1) Zahtevek za pridobitev soglasja k
prvič oblikovani izhodiščni ceni in spremembi izhodiščne cene mora vsebovati:
a)  ime in sedež zavezanca z navedbo dejavnosti, za katero je zavezanec
registriran, in matično številko iz poslovnega registra;
b)  ustrezen predpis o določitvi opravljanja storitev javne službe;
c)  pogodbo o izdaji koncesije, če je zavezanec koncesionar;
d)  navedbo občin, na območju katerih se opravljajo storitve navedenih
dejavnosti;
e)  predvideno letno strukturo energentov, potrebnih za proizvodnjo in
distribucijo toplote;
f)   dokumentacijo, s katero se utemeljujejo cene vhodnih energentov, ki
so bile uporabljene v izračunu izhodiščne cene;
g)  izračun prvič oblikovane cene oziroma izračun spremembe izhodiščne
cene po metodologiji, določeni v Prilogi 1 te uredbe, na obrazcu, določenem v
Prilogi 2, ki je sestavni del te uredbe;
h)  izračun povprečne cene daljinskega ogrevanja (brez davka na dodano
vrednost) v skladu z 9. točko Priloge 1 te uredbe na obrazcu, določenem v
Prilogi 2 te uredbe;
i)    cenik po vrstah storitev in vrstah odjemalcev (brez davka na dodano
vrednost in z njim), ki se uporablja na dan vložitve zahtevka, in odstotek
povečanja teh cen za zadnje in predzadnje končano poslovno leto oziroma do
datuma vložitve zahtevka (pri zahtevkih za spremembo izhodiščne cene);
j)    predlagani cenik po vrstah storitev in vrstah odjemalcev brez davka
na dodano vrednost in z njim ter datum predvidene uveljavitve izhodiščne cene;
k)  predlagani komercialni pogoji, ki veljajo za posamezne skupine
tarifnih odjemalcev (npr. posebni komercialni popusti);
l)    izkaz poslovnega izida in bilanco stanja ter izkaz denarnih tokov
po neposredni metodi za celotno podjetje za zadnje in predzadnje končano
poslovno leto (pri zahtevkih za spremembo izhodiščne cene);
m) prikaz poslovanja po PIM (poslovno izidnih mestih) za posamezne
dejavnosti, ki jih podjetje opravlja, za zadnje in predzadnje končano poslovno
leto skupaj s priloženimi razdelilniki stroškov, prihodkov, sredstev in
obveznosti do virov sredstev (pri zahtevkih za spremembo izhodiščne cene);
n)  trenutno priključno in obračunsko moč odjemalcev po vrsti uporabe
in dolžino omrežja;
o)  kopijo licence za opravljanje energetske dejavnosti;
p)  znesek prejetih subvencij, dotacij ali drugih oblik državne ali
druge pomoči v zadnjem poslovnem letu;
r)  soglasje pristojnega organa lokalne skupnosti.
(2) Ministrstvo lahko od zavezanca
zahteva tudi dodatne podatke, če so potrebni za rešitev zahtevka.
III. SPREMEMBA FIKSNEGA DELA CENE
6. člen
Fiksni del cene se ne spreminja.
IV. SPREMEMBA CENE V SKLADU Z MEHANIZMOM ZA OBLIKOVANJE CEN
STORITEV
7. člen
(1) Zavezanec lahko uveljavi zvišanje
cene ob zvišanju cene ali spremembi strukture vhodnih energentov in mora
uveljaviti znižanje cene ob znižanju cen ali spremembi strukture vhodnih
energentov na način, določen v 5. do 7. točki Priloge 1 te uredbe. Najpozneje
tri dni pred uveljavitvijo spremembe cene mora zavezanec o tem obvestiti ministrstvo.
(2) Obvestilo iz prejšnjega odstavka
mora vsebovati:
a)  ime in sedež zavezanca z navedbo dejavnosti, za katero je zavezanec
registriran in matično številko iz poslovnega registra;
b)  ustrezen predpis o določitvi opravljanja storitev javne službe;
c)  pogodbo o izdaji koncesije v primeru, če je zavezanec koncesionar;
d)  navedbo občin, na območju katerih se opravljajo storitve navedenih
dejavnosti;
e)  letno strukturo energentov, potrebnih za proizvodnjo in
distribucijo toplote;
f)   izračun nove cene po metodologiji, določeni v Prilogi 1 te uredbe
in na obrazcu, določenem v Prilogi 2 te uredbe;
g)  izračun nove povprečne cene daljinskega ogrevanja (brez davka na
dodano vrednost) v skladu z 9. točko Priloge 1 te uredbe na obrazcu, določenem
v Prilogi 2 te uredbe;
h)  dokumentacijo, s katero se utemeljujejo spremembe cen vhodnih
energentov;
i)    cenik po vrstah storitev in vrstah odjemalcev (brez davka na dodano
vrednost in z njim), ki se uporablja na dan vložitve zahtevka, in odstotek
povečanja teh cen za zadnje in predzadnje končano poslovno leto oziroma do
datuma vložitve zahtevka;
j)    predlagani cenik po vrstah storitev in vrstah odjemalcev brez davka
na dodano vrednost in z njim ter datum predvidene uveljavitve novih cen;
k)  prikaz sprememb komercialnih pogojev, ki veljajo za posamezne skupine
tarifnih odjemalcev (npr. uvedba ali ukinitev komercialnih popustov);
l)    izkaz poslovnega izida in bilanco stanja ter izkaz denarnih tokov
po neposredni metodi za celotno podjetje za zadnje in predzadnje končano
poslovno leto;
m) prikaz poslovanja po PIM (poslovno izidnih mestih) za posamezne
dejavnosti, ki jih podjetje opravlja, za zadnje in predzadnje končano poslovno
leto skupaj s priloženimi razdelilniki stroškov, prihodkov, sredstev in
obveznosti do virov sredstev;
n)  zadnjo povprečno izplačano bruto plačo zavezanca;
o)  trenutno priključno in obračunsko moč odjemalcev po vrsti uporabe
in dolžino omrežja;
p)  kopijo licence za opravljanje energetske dejavnosti;
r)  znesek prejetih subvencij, dotacij ali drugih oblik državne ali
druge pomoči v zadnjem poslovnem letu.
(3) Podatke iz točk a), b), c), d),
e), l), m), n), o), p) in r) zavezanec vključi v obvestilo le ob prvi prijavi
spremembe cen v letu in ob spremembi podatkov med letom.
(4) Ministrstvo lahko od zavezanca
zahteva tudi dodatne podatke, če so potrebni za presojo skladnosti spremembe
cene s to uredbo.
V. KONČNA DOLOČBA
8. člen
Ta uredba začne veljati 23. aprila
2012 in velja 12 mesecev.
Št. 00726-7/2012
Ljubljana, dne 12. aprila 2012
EVA 2012-2130-0034
Janez
Janša l.r.
Predsednik
 

Priloga 1: Mehanizem za
oblikovanje cen storitev
Priloga 2: Obrazec za
izračun nove cene daljinskega ogrevanja za tarifne odjemalce