1. člen
S tem odlokom se ustanovi Služba Vlade
Republike Slovenije za razvoj in evropsko kohezijsko politiko (v nadaljnjem
besedilu: vladna služba), ki za Vlado Republike Slovenije (v nadaljnjem
besedilu: vlada) opravlja naloge, določene s tem odlokom in drugimi predpisi.
2. člen
(1) Vladna
služba je pristojna za delovna področja evropske kohezijske politike in razvoj.
(2) Vladna
služba opravlja naslednje naloge:
1.     
pripravi predlog Strategije razvoja Slovenije v sodelovanju z
Ministrstvom za finance in Uradom Republike Slovenije za makroekonomske analize
in razvoj;
2.     
usklajuje razvojno načrtovanje in razvojne dokumente Republike Slovenije
ter spremlja izvajanje razvojnih politik in njenih programov;
3.     
je odgovorna za usklajenost dokumentov razvojnega načrtovanja ter
skladnost med nacionalnimi dokumenti razvojnega načrtovanja in razvojnimi
dokumenti Evropske unije in drugih mednarodnih organizacij;
4.     
vodi priprave in je odgovorna za usklajenost strateških, programskih in izvedbenih dokumentov z Evropsko
unijo, na podlagi katerih lahko Republika Slovenija prejema kohezijska sredstva
iz evropskega proračuna;
5.     
opravlja naloge upravljanja za potrebe evropskih strukturnih skladov in
kohezijskega sklada, ki izhajajo iz veljavnega pravnega reda EU s področja
kohezijske politike;
6.     
opravlja naloge upravljanja za potrebe drugih finančnih mehanizmov;
7.     
usklajuje, določa in spremlja delovanje ministrstev, vladnih služb ter
drugih organov in služb, vključenih v izvajanje evropske kohezijske politike,
ter o tem poroča vladi. V primeru ugotovljenih neskladnosti predlaga vladi
ustrezne ukrepe;
8.     
opravlja druge naloge s področja evropske kohezijske politike;
9.     
zagotavlja pogoje za vzpostavitev, vzdrževanje in delovanje
informacijskega sistema za spremljanje in vrednotenje izvajanja kohezijske
politike;
10.  
svetuje vladi in ministrstvom pri sprejemanju ukrepov in aktov, ki se
nanašajo na izvajanje in spremljanje razvoja in kohezijske politike;
11.  
organizira izobraževanje s področja izvajanja kohezijske politike;
12.  
obvešča javnost o uspešno izvedenih projektih s področja izvajanja
kohezijske politike;
13.  
opravlja druge naloge v skladu z drugimi predpisi in sklepi vlade.
3. člen
Vladno službo vodi minister brez resorja,
ki ima lahko največ enega državnega sekretarja.
4. člen
(črtan)

Odlok o ustanovitvi in nalogah Službe Vlade
Republike Slovenije za razvoj in evropsko kohezijsko politiko (Uradni list RS,
št. 15/14) vsebuje naslednjo končno določbo:
»5. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah Odloka o ustanovitvi in
nalogah Službe Vlade Republike Slovenije za razvoj in evropsko kohezijsko
politiko (Uradni list RS, št. 69/14) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Vladna služba uskladi akt o notranji
organizaciji in sistemizaciji delovnih mest s tem odlokom v tridesetih dneh od
uveljavitve tega odloka.
4. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah Odloka o ustanovitvi in
nalogah Službe Vlade Republike Slovenije za razvoj in evropsko kohezijsko
politiko (Uradni list RS, št. 24/17) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembah in dopolnitvah Odloka o
ustanovitvi in nalogah Službe Vlade Republike Slovenije za razvoj in evropsko
kohezijsko politiko (Uradni list RS, št. 78/20) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Vladna služba uskladi akt o notranji
organizaciji in sistemizaciji delovnih mest s spremenjenim 3. členom odloka v
tridesetih dneh od uveljavitve tega odloka.
5. člen
Ta odlok začne veljati naslednji dan po
objavi v Uradnem listu Republike Slovenije.«.