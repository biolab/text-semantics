1
Poveljniku Civilne zaščite Republike Slovenije, njegovemu
namestniku in članom štaba Civilne zaščite Republike Slovenije ter poveljnikom
Civilne zaščite regij, njihovim namestnikom in članom regijskih štabov Civilne
zaščite pripada za opravljanje nalog v vojnem stanju osebna oborožitev.
2
Osebna oborožitev iz prejšnje točke se zagotavlja na način,
predpisan s pravilnikom o osebni oborožitvi in opremi, ki jo uporabljajo
državni organi in drugi izvajalci civilne obrambe v vojnem stanju, izdaja pa se
ob razglasitvi vojnega stanja na podlagi odločitve Vlade Republike Slovenije
oziroma v miru zaradi usposabljanja. 
Pooblastilo za nošenje osebne oborožitve iz prejšnjega
odstavka se v skladu z Ženevsko konvencijo z dne 12. avgusta 1949 (I.
protokol), ki se nanaša na zaščito žrtev mednarodnih oboroženih spopadov (v
nadaljnjem besedilu: protokol) vpiše v osebno izkaznico pripadnika Civilne
zaščite. Vpišeta se vrsta in tip osebnega orožja ter njegova serijska številka.
3
Pripadniki Civilne zaščite, ki imajo pravico nositi orožje v
skladu s to odredbo, lahko orožje uporabljajo za opravljanje nalog, ki so
določene v 3. točki 65. člena protokola in zaradi usposabljanja.
4
Ta odredba začne veljati naslednji dan po objavi v Uradnem
listu Republike Slovenije.
Št. 017-06-5/2000
Ljubljana, dne 16. marca 2000.
dr. Franci Demšar l. r. 
Minister 
za obrambo
 