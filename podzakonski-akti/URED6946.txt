I. SPLOŠNA DOLOČBA
1. člen
(vsebina)
(1) Ta uredba določa program strokovnega usposabljanja,
preverjanje znanja, način in postopek za izdajo pooblastila o usposobljenosti
za naravovarstvene in prostovoljne nadzornike (v nadaljnjem besedilu:
nadzornik) ter način vodenja evidence izdanih pooblastil o usposobljenosti.
(2) Ta uredba se uporablja za naravovarstvene in
prostovoljne nadzornike, razen če je s to uredbo drugače določeno.
II. STROKOVNO USPOSABLJANJE IN PREVERJANJE ZNANJA
2. člen
(organiziranje strokovnega usposabljanja in preverjanja
znanja)
(1) Strokovno usposabljanje in preverjanje znanja za
nadzornika organizira ministrstvo, pristojno za ohranjanje narave (v nadaljnjem
besedilu: ministrstvo), neposredno ali drug pooblaščeni izvajalec ministrstva
(v nadaljnjem besedilu: izvajalec).
(2) Izvajalec skrbi za:
1.     
organizacijo strokovnega usposabljanja in preverjanja znanja,
2.     
pripravo in objavo časovnega razporeda za opravljanje strokovnega
usposabljanja in preverjanja znanja,
3.     
opravljanje administrativno-tehničnega dela za izvajalce in izpitnih
komisij iz 10. člena te uredbe,
4.     
zagotavljanje materialnih in prostorskih pogojev ter opreme za izvajalce
strokovnega usposabljanja in izpitnih komisij iz 10. člena te uredbe,
5.     
spremljanje in usklajevanje dela izvajalcev in izpitnih komisij iz 10.
člena te uredbe ter
6.     
nemoten potek preverjanja znanja.
3. člen
(program strokovnega usposabljanja in preverjanja znanja)
(1) Program strokovnega usposabljanja je sestavljen iz
naslednjih področij:
1.     
temeljna načela ohranjanja narave;
2.     
zgodovina varstva narave;
3.     
varstvo naravnih vrednot in ohranjanje biotske raznovrstnosti;
4.     
organiziranost na področju varstva narave v Republiki Sloveniji;
5.     
splošno poznavanje zavarovanih območij v Republiki Sloveniji in posameznega
zavarovanega območja;
6.     
neposredni nadzor v naravi;
7.     
sodelovanje s prekrškovnimi organi in osnove inšpekcijskega postopka;
8.     
naravovarstveni/prostovoljni nadzornik kot uradna oseba in operativni
postopki.
(2) Ministrstvo na svojih spletnih straneh objavi
podrobnejše vsebine programa iz prejšnjega odstavka, seznam strokovne literature,
predpisov in katalog vprašanj za preverjanje znanja.
(3) Ministrstvo skrbi za sprotno posodabljanje vsebin iz
prejšnjega odstavka.
(4) V okviru strokovnega usposabljanja se po potrebi
izvaja tudi dopolnilno strokovno izpopolnjevanje.
4. člen
(izvedba strokovnega usposabljanja)
(1) Za področja iz 1. do 7. točke prvega odstavka
prejšnjega člena lahko strokovno usposablja oseba, ki ima:
-       
najmanj izobrazbo, pridobljeno po študijskih programih druge stopnje,
oziroma izobrazbo, ki v skladu z zakonom, ki ureja visoko šolstvo, ustreza
ravni izobrazbe, pridobljeni po študijskih programih druge stopnje, ter
-       
najmanj pet let delovnih izkušenj s področja ohranjanja biotske
raznovrstnosti, varstva naravnih vrednot ali varstva naravnih dobrin.
(2) Seznam oseb iz prejšnjega odstavka določi minister,
pristojen za ohranjanje narave, izmed oseb, zaposlenih na ministrstvu, oseb,
zaposlenih pri upravljavcih zavarovanih območjih, oziroma zunanjih
strokovnjakov.
(3) Za izvedbo strokovnega usposabljanja kandidatov za
področje iz 8. točke prvega odstavka prejšnjega člena je pristojna
organizacijska enota Generalne policijske uprave, pristojna za izobraževanje,
izpopolnjevanje in usposabljanje po programu za to področje.
5. člen
(prijava na strokovno usposabljanje)
(1) Ministrstvo objavi na svojih spletnih straneh naziv
izvajalca in časovni razpored izvedbe strokovnega usposabljanja najmanj šest
tednov pred predvideno izvedbo strokovnega usposabljanja ter določi rok za
prijavo.
(2) Na strokovno usposabljanje kandidata za nadzornika (v
nadaljnjem besedilu: kandidat) prijavi pravna oseba, ki v skladu s predpisi, ki
urejajo ohranjanje narave, zagotavlja neposredni nadzor v naravi (v nadaljnjem
besedilu: pravna oseba), ali se kandidat prijavi sam.
(3) Prijava na strokovno usposabljanje mora vsebovati
naslednje podatke o kandidatu:
1.     
osebno ime,
2.     
datum in kraj rojstva,
3.     
naslov stalnega prebivališča ali začasnega prebivališča, če nima
stalnega prebivališča, in
4.     
stopnja in vrsta izobrazbe.
(4) Prijava iz prejšnjega odstavka se pošlje pisno po
pošti ali na elektronski naslov izvajalca.
(5) Določbe tega člena se smiselno uporabljajo tudi za
dopolnilno strokovno izpopolnjevanje.
6. člen
(trajanje strokovnega usposabljanja)
(1) Strokovno usposabljanje obsega največ 44 ur.
(2) Strokovno usposabljanje traja največ osem ur na dan.
(3) Vsakokratno dopolnilno strokovno izpopolnjevanje
lahko obsega največ 20 ur.
7. člen
(preverjanje znanja)
(1) Strokovna usposobljenost kandidata za področja iz
programa strokovnega usposabljanja iz prvega odstavka 3. člena te uredbe
se ugotovi s preverjanjem znanja.
(2) Rok in kraj preverjanja znanja izvajalec objavi na
svojih spletnih straneh najmanj šest tednov prej, o čemer obvesti kandidata
najmanj deset delovnih dni pred dnem, določenim za preverjanje znanja.
8. člen
(pogoj za kandidata, ki se želi prijaviti k preverjanju
znanja)
Kandidat za nadzornika se mora pred prijavo k preverjanju znanja
iz 9. člena te uredbe udeležiti strokovnega usposabljanja iz 8. točke prvega
odstavka 3. člena te uredbe.
9. člen
(prijava k preverjanju znanja)
(1) Kandidata prijavi k preverjanju znanja pravna oseba,
s katero ima kandidat sklenjeno pogodbo o zaposlitvi oziroma drugo ustrezno
pogodbo za naravovarstvenega ali prostovoljnega nadzornika ali takšno pogodbo
namerava skleniti, ali pa se kandidat prijavi sam.
(2) Prijava k preverjanju znanja mora vsebovati
naslednje podatke o kandidatu:
1.     
osebno ime,
2.     
datum in kraj rojstva,
3.     
naslov stalnega prebivališča ali začasnega prebivališča, če nima
stalnega prebivališča,
4.     
stopnja in vrsta izobrazbe,
5.     
naziv in naslov pravne osebe, s katero ima kandidat sklenjeno pogodbo
ali jo namerava skleniti,
6.     
ali namerava opravljati delo kot naravovarstveni nadzornik ali kot
prostovoljni nadzornik,
7.     
datum uspešno opravljenega preizkusa znanja za vodenje in odločanje v
prekrškovnem postopku, če ga je opravil,
8.     
datum neuspešno opravljanega preverjanja znanja, če se prijavlja na
preverjanje znanja ponovno.
(3) Prijavo k preverjanju znanja je treba vložiti pri
izvajalcu najmanj dva tedna pred objavljenim terminom za preverjanje znanja.
Prijava se pošlje pisno po pošti ali na elektronski naslov izvajalca.
(4) Kandidat se lahko odjavi od preverjanja znanja
najpozneje tri dni pred preverjanjem znanja, sicer se šteje, da preverjanja
znanja ni opravil.
(5) Izvajalec zahteva od kandidata dopolnitev prijave iz
drugega odstavka tega člena, če je ta nepopolna. Če v osmih dneh od
posredovanja zahteve za dopolnitev kandidat ne dopolni prijave, se šteje, da se
kandidat na preverjanje znanja ni prijavil.
(6) Če kandidat brez upravičenega razloga določenega dne
ne opravlja preverjanja znanja ali če od njega odstopi, se šteje, da
preverjanja znanja ni opravil.
10. člen
(izpitna komisija)
(1) Za vsakokratno preverjanje znanja izvajalec določi
izpitno komisijo, ki je sestavljena iz treh članov, od katerih je eden
predsednik izpitne komisije.
(2) Član izpitne komisije mora:
-       
imeti najmanj izobrazbo, pridobljeno po študijskih programih druge
stopnje, oziroma izobrazbo, ki v skladu z zakonom, ki ureja visoko šolstvo,
ustreza ravni izobrazbe, pridobljeni po študijskih programih druge stopnje, ter
najmanj pet let delovnih izkušenj s področja ohranjanja biotske raznovrstnosti,
varstva naravnih vrednot ali varstva naravnih dobrin ali 
-       
izobrazbo pravne smeri, pridobljeno po študijskih programih druge
stopnje, oziroma izobrazbo, ki v skladu z zakonom, ki ureja visoko šolstvo,
ustreza ravni izobrazbe, pridobljeni po študijskih programih druge stopnje, ter
najmanj pet let delovnih izkušenj s pravnega področja.
(3) Način dela izpitne komisije se lahko podrobneje
uredi s poslovnikom.
11. člen
(potek preverjanja znanja)
(1) Preverjanje znanja se opravlja ustno in lahko traja
največ 30 minut.
(2) Predsednik izpitne komisije skrbi za pravilnost
poteka preverjanja znanja.
12. člen
(ocena uspeha)
(1) Uspeh kandidata ocenjuje izpitna komisija z oceno
»uspešno« ali »neuspešno«.
(2) Preverjanje znanja opravi kandidat, ki je prejel
oceno »uspešno«, če doseže najmanj 30 odstotkov možnih točk za vsak sklop
vprašanj in skupaj najmanj 60 odstotkov vseh možnih točk.
(3) Kandidatu, ki doseže skupaj najmanj 60 odstotkov
vseh možnih točk in le iz enega sklopa vprašanj doseže manj kot 30 odstotkov
točk, se zastavi dodatno ustno vprašanje iz sklopa vprašanj, kjer je dosegel
manj kot 30 odstotkov točk. Preverjanje znanja uspešno opravi, če pri dodatnem
vprašanju doseže vsaj polovico točk.
13. člen
(ponovno opravljanje preverjanja znanja)
(1) Kandidat, ki ni uspešno opravil preverjanja znanja,
ga lahko ponovno opravlja po preteku najmanj štirih mesecev od dneva neuspešno
opravljenega preverjanja.
(2) Za prijavo za ponovno preverjanje znanja se
uporabljajo določbe 9. člena te uredbe.
14. člen
(zapisnik)
(1) Zapisnik o poteku ustnega preverjanja znanja (v
nadaljnjem besedilu: zapisnik) piše član izpitne komisije, ki ga določi
predsednik izpitne komisije.
(2) V zapisnik se vpišejo: osebni podatki kandidata,
sestava izpitne komisije, datum in kraj opravljanja preverjanja znanja,
zastavljena vprašanja in navedba, ali je kandidat preverjanje znanja opravil
uspešno ali neuspešno, ter ime zapisnikarja.
(3) Zapisnik podpišejo vsi člani izpitne komisije.
III. POOBLASTILO O USPOSOBLJENOSTI ZA NADZORNIKA
15. člen
(pooblastilo o usposobljenosti za nadzornika)
(1) Kandidatu za naravovarstvenega nadzornika, ki je
preverjanje znanja po tej uredbi uspešno opravil, se izda pooblastilo o
usposobljenosti za naravovarstvenega nadzornika na obrazcu iz priloge 1, ki je
sestavni del te uredbe.
(2) Kandidatu za prostovoljnega nadzornika, ki je
preverjanje znanja uspešno opravil, se izda pooblastilo o usposobljenosti za
prostovoljnega nadzornika na obrazcu iz priloge 2, ki je sestavni del te
uredbe.
(3) Prostovoljni nadzornik, ki želi pridobiti pooblastilo
o usposobljenosti za naravovarstvenega nadzornika, mora uspešno opraviti
preizkus znanja za vodenje in odločanje v prekrškovnem postopku.
16. člen
(evidenca izdanih pooblastil za nadzornika)
(1) Ministrstvo vodi evidenco izdanih pooblastil za
naravovarstvene in prostovoljne nadzornike.
(2) Evidenca iz prejšnjega odstavka se vodi elektronsko.
(3) Podatki iz evidence iz prvega odstavka tega člena se
hranijo trajno.
IV. PLAČILO STROKOVNEGA USPOSABLJANJA IN PREVERJANJA
ZNANJA
17. člen
(plačilo strokovnega usposabljanja in preverjanja znanja)
(1) Strokovno usposabljanje, preverjanje znanja in
dopolnilno strokovno izpopolnjevanje je za kandidate oziroma nadzornike
brezplačno ter se financira iz sredstev državnega proračuna.
(2) (črtan)

Priloga
1: Obrazec pooblastila o usposobljenosti za naravovarstvenega nadzornika
Priloga
2: Obrazec pooblastila o usposobljenosti za prostovoljnega nadzornika

Uredba o strokovnem usposabljanju in
preverjanju znanja naravovarstvenih in prostovoljnih nadzornikov (Uradni list
RS, št. 56/15) vsebuje naslednjo prehodno in
končni določbi:
»V. PREHODNA IN KONČNI DOLOČBI
18. člen
(veljavnost pooblastil o
usposobljenosti)
Pooblastila o usposobljenosti, izdana do uveljavitve te
uredbe na podlagi Uredbe o določitvi programa usposabljanja za izvajanje
neposrednega nadzora v naravi (Uradni list RS, št. 30/03), se štejejo za
pooblastila o usposobljenosti za nadzornika v skladu s to uredbo.
19. člen
(prenehanje veljavnosti)
Z dnem uveljavitve te uredbe preneha veljati Uredba o
določitvi programa usposabljanja za izvajanje neposrednega nadzora v naravi
(Uradni list RS, št. 30/03).
20. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
strokovnem usposabljanju in preverjanju znanja naravovarstvenih in
prostovoljnih nadzornikov (Uradni list RS, št. 25/17) vsebuje naslednjo končno določbo:
»KONČNA DOLOČBA
7. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.