1. člen
S tem pravilnikom se določajo vsebina obrazca Obračun
prispevkov za socialno varnost, vsebina obrazca Obračun prispevkov za socialno
varnost za lastnike zasebnih podjetij, ki nimajo plače, vsebina obrazca Obračun
prispevkov za socialno varnost za delodajalce, ki niso plačniki davka, in
vsebina obrazca Obračun prispevkov za zaposlene pri tujih delodajalcih, ter
način in roki predlaganja obrazcev davčnemu organu.
2. člen
(1) Zasebniki ter osebe, ki v Republiki
Sloveniji opravljajo versko službo kot verski uslužbenci v skladu s predpisi,
ki urejajo versko svobodo, izračunavajo obvezne prispevke za socialno varnost,
določene z zakoni, ki urejajo pokojninsko in invalidsko zavarovanje,
zdravstveno varstvo in zdravstveno zavarovanje, starševsko varstvo in družinske
prejemke in zaposlovanje, na obrazcu Obračun prispevkov za socialno varnost, ki
je kot Priloga 1 sestavni del tega pravilnika. Obrazec predlagajo pristojnemu
davčnemu organu najpozneje do 15. dne v mesecu za pretekli mesec.
(2) Družbeniki in delničarji družb
ter ustanovitelji zavodov in zadrug, ki niso zavarovani na drugi podlagi,
izračunavajo obvezne prispevke za socialno varnost, določene z zakoni, ki
urejajo pokojninsko in invalidsko zavarovanje, zdravstveno varstvo in
zdravstveno zavarovanje, starševsko varstvo in družinske prejemke ter
zaposlovanje, na obrazcu Obračun prispevkov za socialno varnost za lastnike
zasebnih podjetij, ki nimajo plače, ki je kot Priloga 2 sestavni del tega
pravilnika. Obrazec predlagajo pristojnemu davčnemu organu najpozneje do 15.
dne v mesecu za pretekli mesec.
(3) Delodajalci, ki niso plačniki
davka v skladu z 58. členom Zakona o davčnem postopku (Uradni list RS, št.
13/11 – uradno prečiščeno besedilo, 32/12 in 94/12) in so zavezanci za
prispevke delodajalca, izračunavajo obvezne prispevke za socialno varnost,
določene z zakoni, ki urejajo pokojninsko in invalidsko zavarovanje,
zdravstveno varstvo in zdravstveno zavarovanje, starševsko varstvo in družinske
prejemke ter zaposlovanje, na obrazcu Obračun prispevkov za delodajalce, ki
niso plačniki davka, ki je kot Priloga 3 sestavni del tega pravilnika. Obrazec,
izpolnjen v skladu z navodilom, ki je kot Priloga 4 sestavni del tega
pravilnika, delodajalci predlagajo pristojnemu davčnemu organu najpozneje do
15. dne v mesecu za pretekli mesec.
(4) Zaposleni pri delodajalcih s sedežem v tujini, za katere
se v skladu s predpisi Evropske unije uporablja zakonodaja Republike Slovenije,
in so sami zavezanci za plačilo tudi prispevkov delodajalca, izračunavajo
obvezne prispevke za socialno varnost, določene z zakoni, ki urejajo
pokojninsko in invalidsko zavarovanje, zdravstveno varstvo in zdravstveno
zavarovanje, starševsko varstvo in družinske prejemke in zaposlovanje, na
obrazcu Obračun prispevkov za socialno varnost za zaposlene pri tujih
delodajalcih, ki je kot Priloga 5 sestavni del tega pravilnika. Obrazec,
izpolnjen v skladu z navodilom, ki je kot Priloga 6 priloga in sestavni
del tega pravilnika, zavezanci predlagajo pristojnemu davčnemu organu
najpozneje do 15. dne v mesecu za pretekli mesec.
2.a člen
Prilogi 1 in 2 mora zavezanec davčnemu
organu predložiti v obliki in na način, kot je določen v Prilogi 2.a, ki je
sestavni del tega pravilnika.

Priloga
1: Obračun prispevkov za socialno varnost za mesec…
Priloga
2: Obračun prispevkov za socialno varnost za lastnike zasebnih podjetij, ki
nimajo plače
Priloga
2a: Oblika in način posredovanja podatkov v obračunu
prispevkov za socialno varnost
Priloga
3: Obračun prispevkov za socialno varnost za delodajalce, ki niso plačniki
davka
Priloga
4: Navodilo za izpolnjevanje obrazca obračun prispevkov za socialno varnost za
delodajalce, ki niso plačniki davka
Priloga
5: Obračun prispevkov za socialno varnost za zaposlene pri tujih delodajalcih
Priloga
6: Navodilo za izpolnjevanje obrazca obračun prispevkov za socialno varnost za
zaposlene pri tujih delodajalcih

Pravilnik o obrazcih za obračun prispevkov za
socialno varnost (Uradni list RS, št. 138/06)
vsebuje naslednjo končno določbo:
»3. člen
Ta pravilnik začne veljati 1. januarja
2007.«.

Pravilnik o spremembah in dopolnitvah
Pravilnika o obrazcih za obračun prispevkov za socialno varnost (Uradni list
RS, št. 126/08) vsebuje naslednjo prehodno in končno
določbo:
»3. člen
Prilogi 1 in 2 Pravilnika o obrazcih za
obračun prispevkov za socialno varnost (Uradni list RS, št. 138/06) se
uporabljata do začetka uporabe tega pravilnika in za pošiljanje podatkov za
mesečni obračun prispevkov za obdobja do vključno decembra 2008.
4 člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se od 1. februarja
2009.«.

Pravilnik o spremembah in dopolnitvah
Pravilnika o obrazcih za obračun prispevkov za socialno varnost (Uradni list
RS, št. 10/13) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije, uporablja pa se za obračunska
obdobja od 1. januarja 2013 dalje za obračune predložene po uveljavitvi tega
pravilnika.«.

Pravilnik o spremembah in dopolnitvah
Pravilnika o obrazcih za obračun prispevkov za socialno varnost (Uradni list
RS, št. 47/13) vsebuje naslednjo končno določbo:
»3. člen
Ta pravilnik začne veljati 1. julija 2013
in se uporablja za obračunska obdobja od uveljavitve dalje.«.

Pravilnik o spremembah in dopolnitvah
Pravilnika o obrazcih za obračun prispevkov za socialno varnost (Uradni list
RS, št. 109/13) vsebuje naslednjo končno določbo:
»7. člen
Ta pravilnik začne veljati
1. februarja 2014 in se uporablja za obračunska obdobja od uveljavitve
dalje.«.