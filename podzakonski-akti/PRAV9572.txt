I. SPLOŠNA DOLOČBA
1. člen
Ta pravilnik podrobneje ureja pogoje, ki
jih morata izpolnjevati svetovalec in pomočnik svetovalca (v nadaljnjem
besedilu: pomočnik prostovoljec) pri izvrševanju pogojne obsodbe z varstvenim nadzorstvom
in pogojnega odpusta z varstvenim nadzorstvom (v nadaljnjem besedilu:
izvrševanje varstvenega nadzorstva) in način dela svetovalca in pomočnika
prostovoljca.
II. IMENOVANJE SVETOVALCA IN POMOČNIKA PROSTOVOLJCA
2. člen
(1) Za svetovalca pri izvrševanju
varstvenega nadzorstva je lahko imenovan strokovni delavec centra za socialno
delo, ki ima tri leta delovnih izkušenj na področju socialnega varstva ali na
področju strokovnega dela s storilci kaznivih dejanj ali druga oseba, ki s
predlogom soglaša in ima tri leta delovnih izkušenj na področju socialnega
varstva ali na področju strokovnega dela s storilci kaznivih dejanj.
(2) Pri pogojni obsodbi z varstvenim
nadzorstvom sodišče imenuje svetovalca, ki ga predlaga direktor centra za
socialno delo, pristojnega po predpisih o socialnem varstvu (v nadaljnjem
besedilu: center).
(3) Pri pogojnem odpustu z varstvenim
nadzorstvom organ, ki odloča o pogojnem odpustu imenuje svetovalca pred nastopom pogojnega odpusta. Svetovalca organu, ki odloča o pogojnem odpustu
predlaga direktor centra.
3. člen
(1) Pri izvrševanju varstvenega
nadzorstva svetovalcu lahko pomaga pomočnik prostovoljec.
(2) Center objavi javni poziv za
zbiranje prijav kandidatov za pomočnika prostovoljca za svoje območje v
sredstvih javnega obveščanja, zlasti na svoji spletni strani in oglasnih deskah
visokošolskih zavodov.
(3) Pomočnika prostovoljca imenuje
direktor centra izmed prijavljenih kandidatov. Za pomočnika je lahko imenovan,
kdor:
-      
je dopolnil dvajset let starosti,
-      
je končal srednješolsko izobraževanje,
-      
ni bil pravnomočno obsojen za kaznivo dejanje,
ki se preganja po uradni dolžnosti,
-      
ima primerne osebnostne lastnosti,
-      
je motiviran za delo z obsojenci in
-      
lahko glede na svoje znanje ter izkušnje nudi
pomoč in vzpodbudo obsojencu pri vzpostavitvi socialne vključenosti.
(4) V postopku imenovanja pomočnika
prostovoljca sodeluje svetovalec centra.
(5) Center skrbi za usmerjanje in
supervizijo pomočnika prostovoljca, ministrstvo, pristojno za pravosodje pa
periodično organizira usposabljanje za nove pomočnike prostovoljce.
III. NAČIN DELA PRI IZVRŠEVANJU VARSTVENEGA NADZORSTVA
4. člen
(1) Svetovalec mora najpozneje v roku
petnajstih dni po prejemu sklepa sodišča oziroma
odločbe organa, ki odloča o pogojnem odpustu o imenovanju pozvati obsojenca na razgovor v zvezi s pripravo
individualnega načrta izvrševanja varstvenega nadzorstva.
(2) O izvajanju individualnega načrta
svetovalec sklene z obsojencem pisni dogovor, ki mora vsebovati zlasti
izvajalce ter vsebinsko in časovno izpolnjevanje navodil, ki jih je odredilo
sodišče oziroma organ, ki
odloča o pogojnem odpustu.
5. člen
Svetovalec je med izvrševanjem varstvenega
nadzorstva z obsojencem v osebnem stiku po dogovoru, vendar najmanj enkrat
mesečno.
6. člen
(1) Pomočnik prostovoljec ravna po
navodilih svetovalca in opravlja delovne naloge, ki mu jih naloži svetovalec z
namenom izvrševanja pisnega dogovora iz 4. člena tega pravilnika.
(2) Pomočnik prostovoljec za svoje
delo odgovarja svetovalcu.
7. člen
Svetovalec je dolžan poslati zaključno
poročilo o izvrševanju varstvenega nadzorstva pristojnemu sodišču, v roku
petnajstih dni po izteku preizkusne dobe ali po ustavitvi izvedbe tega ukrepa,
če gre za izvrševanje pogojne obsodbe z varstvenim nadzorstvom, in v roku
petnajstih dni po izteku kazni organu, ki odloča o pogojnem odpustu, če
gre za izvrševanje pogojnega odpusta z varstvenim nadzorstvom.
8. člen
(1) Svetovalec za vsakega obsojenca ob
začetku izvrševanja varstvenega nadzorstva osnuje in vodi osebni spis.
(2) Osebni spis iz prejšnjega odstavka
vsebuje:
-      
odločbo o pogojnem odpustu z varstvenim
nadzorstvom ali sodbo z razpoložljivimi podatki o obsojenčevi osebnosti,
-      
delovno evidenco za vsak opravljen razgovor,
-      
poročila sodišču oziroma organu, ki odloča o
pogojnem odpustu in
-      
zaključno poročilo o izvrševanju varstvenega
nadzorstva.
(3) Obsojenec ima pravico do vpogleda
v svoj osebni spis.

Pravilnik o izvrševanju varstvenega nadzorstva
(Uradni list RS, št. 85/09)
vsebuje naslednjo končno določbo:
»IV. KONČNA DOLOČBA
9. člen
Ta pravilnik začne veljati trideseti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju varstvenega nadzorstva (Uradni list RS, št. 47/12) vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.