I. UVODNE DOLOČBE
1. člen
(vsebina pravilnika)
(1) Ta pravilnik določa postopke in načine označevanja
in zavarovanja del na cesti in ovir v cestnem prometu, ki jih določajo predpisi
s področja cest in pravil cestnega prometa. Določbe tega pravilnika pomenijo
minimalne potrebne aktivnosti, ki jih je treba izvesti v primeru označevanja in
zavarovanja del na cesti in ovir v cestnem prometu.
(2) Ta pravilnik določa tudi postopke pri načrtovanju in
postavitvi začasne prometne signalizacije in prometne opreme ter pri njunem
vzdrževanju in odstranitvi.
2. člen
(področje uporabe)
(1) Določbe tega pravilnika se uporabljajo za javne
ceste in nekategorizirane ceste, ki se uporabljajo za javni cestni promet (v
nadaljnjem besedilu: ceste).
(2) Določbe tega pravilnika se uporabljajo, kadar ima
izvajanje gradbenih del, vzdrževalnih del, nadzora v prometu in prireditev na
cesti ali njeni bližini neposreden ali posreden vpliv na varnost udeležencev
cestnega prometa.
(3) Določbe tega pravilnika se uporabljajo tudi v
primeru interventnih zapor ceste, ki so potrebne zaradi posledic prometnih in
drugih nesreč ter izrednih dogodkov.
3. člen
(pomen izrazov)
(1) Posamezni izrazi, uporabljeni v tem pravilniku,
pomenijo:
1.     
delna zapora ceste je zapora ceste, pri kateri je na posameznem delu
ceste zaradi del na cesti ali ovir v cestnem prometu zožen prečni profil ceste;
2.     
dolgotrajna zapora ceste je zapora ceste, ki traja več kot en dan (24
ur);
3.     
elaborat zapore ceste je elaborat prometne ureditve, v katerem je
določena začasna prometna ureditev zaradi označitve in zavarovanja del in ovir
v cestnem prometu tako, da je zagotovljen varen in čim bolj nemoten promet;
4.     
interventna zapora ceste je zapora ceste, ki jo je treba vzpostaviti
nemudoma zaradi preprečitve ogrožanja varnega prometa oziroma življenja in
zdravja ljudi in živali, nastanka večje gospodarske škode zaradi poškodbe
vozišča ali cestnega telesa ter nastanka poškodbe na obstoječi gospodarski
javni infrastrukturi, vgrajeni v cesto;
5.     
kratkotrajna nepremična zapora ceste je zapora ceste, ki traja največ en
dan (24 ur) in se ne pomika vzdolž ceste;
6.     
kratkotrajna premična zapora ceste je zapora ceste, ki traja največ en
dan (24 ur) in se pomika vzdolž ceste;
7.     
iztek je mesto, na katerem so postavljeni prometni znaki za preklic vseh
prepovedi in omejitev, ki so bile potrebne na območju začasne prometne
ureditve;
8.     
nevarno mesto je del ceste ali mesto, na katerem je zaradi nepredvidenih
naravnih ali drugih ovir na ali ob cesti ogrožen varen in nemoten promet;
9.     
območje delovišča je območje, na katerem se na cestnem svetu ali območju
ceste izvajajo gradbena ali vzdrževalna dela, skupaj z varovalnim območjem;
10.  
območje najave je območje, na katerem so postavljeni prvi prometni
znaki, ki udeležence cestnega prometa opozarjajo na bližino območja zapore
ceste;
11.  
območje opozarjanja je območje med mestom najave in mestom, na katerem
se začnejo spreminjati tehnični elementi ceste; na njem je voznik s predpisanim
zaporedjem prometnih znakov opozorjen na bližnjo spremembo prometne ureditve in
s tem povezane spremenjene pogoje vožnje;
12.  
območje preusmeritve je območje, na katerem je zaradi območja delovišča
smerno ali višinsko spremenjen potek osi ceste;
13.  
območje umirjanja je območje, ki je namenjeno umiritvi prometnega toka
po spremembi tehničnih elementov ceste na začetnem območju;
14.  
obvozna cesta je obstoječa cesta ali začasna cesta, ki mora zaradi
popolne ali delne zapore ceste prevzeti ves promet ali del prometa, ki običajno
poteka po cesti, ki je zaprta;
15.  
ovira v cestnem prometu je delovišče, predmet na vozišču, poškodba
vozišča ali cestnega telesa, prireditev, ustavljeno, poškodovano ali pokvarjeno
vozilo, ki onemogoča varen in nemoten promet;
16.  
popolna zapora ceste je zapora ceste, pri kateri je na posameznem delu
ceste prepovedan promet vseh ali posameznih vrst udeležencev cestnega prometa;
17.  
predlagatelj zapore ceste je pravna ali fizična oseba, ki poda vlogo za
izdajo dovoljenja za zaporo ceste;
18.  
varovalno območje je vmesno območje med delom ceste, po katerem poteka
promet, in gradbiščem; na tem območju se dela ne izvajajo, prav tako se na tem
območju ne zadržujejo delavci, gradbeni stroji in vozila; širina varovalnega
območja je odvisna od vrste izvajanja del ali ovire v cestnem prometu in se
določa na podlagi predpisa, ki ureja zagotavljanje varnosti in zdravja na
začasnih in premičnih gradbiščih, ter je določena v elaboratu ureditve
gradbišča;
19.  
začasna prometna signalizacija je prometna signalizacija, ki je na
območju začasne prometne ureditve postavljena za najnujnejši čas in se po koncu
tega časa v celoti odstrani;
20.  
začetno območje je območje, na katerem se pred območjem delovišča
spremenijo tehnični elementi ceste;
21.  
zaključno območje je območje, na katerem se elementi ceste smerno in
višinsko ponovno prilagodijo obstoječim elementom ceste;
22.  
zapora ceste je začasna prometna ureditev na delu ceste, ki je potrebna
zaradi izvajanja gradbenih ali vzdrževalnih del, zavarovanja ovir v cestnem
prometu ali prireditev, ki vplivajo na cestni promet.
(2) Vrsta in lega območij, navedenih v 7., 9., 10., 11.,
12., 13., 18., 20. in 21. točki prejšnjega odstavka, sta razvidni s slike 1 v
Prilogi 1, ki je sestavni del tega pravilnika.
(3) Izrazi, uporabljeni v tem pravilniku, katerih pomen
ni določen v prvem odstavku tega člena, imajo enak pomen kot ga določajo
predpisi, ki urejajo ceste, pravila cestnega prometa in graditev objektov.
4. člen
(zapora ceste zaradi izvajanja del rednega vzdrževanja)
(1) Pri postavitvi zapore ceste, ki je potrebna zaradi
izvajanja del rednega vzdrževanja cest, mora izvajalec rednega vzdrževanja
javnih cest upoštevati določbe tega pravilnika.
(2) Zaporo ceste zaradi izvajanja del rednega vzdrževanja
ceste določi izvajalec rednega vzdrževanja javnih cest, pri čemer kot izhodišče
upošteva tipske sheme zapor ceste.
(3) Pri načrtovanju zapore ceste zaradi del rednega
vzdrževanja mora izvajalec rednega vzdrževanja javnih cest upoštevati že vzpostavljene
zapore cest na omrežju cest, ki se navezujejo na cesto, na kateri bo
vzpostavljena zapora ceste.
(4) Izvajalec rednega vzdrževanja javnih cest zagotovi,
da je zaradi izvajanja del rednega vzdrževanja promet na cesti čim manj in čim
krajši čas oviran.
II. PRIPRAVE NA ZAPORO CESTE
5. člen
(postopkovne faze)
(1) Za postavitev začasne prometne signalizacije in
prometne opreme na območju zapore ceste udeleženci v postopkih izvedejo
aktivnosti, ki so vključeni v naslednje faze:
-       
načrtovanje,
-       
vzpostavitev zapore ceste,
-       
vzdrževanje zapore ceste in
-       
odstranitev zapore ceste.
(2) Izvajalec rednega vzdrževanja javnih cest upošteva
pri izvedbi zapore ceste naslednje faze:
-       
predhodna priprava,
-       
vzpostavitev začasne prometne ureditve,
-       
vzdrževanje zapore ceste in
-       
odstranitev zapore ceste.
6. člen
(naloge predlagatelja zapore ceste)
(1) Predlagatelj zapore ceste mora k vlogi za izdajo
dovoljenja za zaporo ceste priložiti elaborat zapore ceste, ki ga lahko v
skladu s predpisi o graditvi objektov izdela projektant.
(2) Ne glede na prejšnji odstavek predlagatelju zapore
ceste ni treba priložiti elaborata zapore ceste, če je izpolnjen eden od
naslednjih pogojev:
-       
za zaporo ceste obstaja tipska shema zapore ceste in na območju zapore
ceste ni križišča, prehoda za pešce, prehoda za kolesarje, avtobusnega
postajališča oziroma ni treba preusmerjati prometa pešcev ali kolesarjev ter se
promet na območju zapore ceste ne ureja s svetlobnimi prometnimi znaki,
-       
za zaporo ceste obstaja tipska shema zapore ceste in se zapora ceste
postavlja na maloprometnih cestah,
-       
upravljavec ceste v soglasju za vzpostavitev individualnega priključka
določi shemo zapore ceste.
(3) V primerih iz prejšnjega odstavka mora predlagatelj
zapore ceste vlogi za izdajo dovoljenja za zaporo ceste namesto elaborata zapore
ceste priložiti podatke o lokaciji, vrsti in obsegu del, zaradi katerih se
predlaga zapora, čas trajanja zapore in navedbo tipske sheme zapore ceste.
Tipsko shemo zapore ceste je treba dopolniti s podatki o natančni lokaciji
začetka in konca območja delovišča ali prireditve, ki mora biti potrjena s
podpisom predlagatelja. Obstoječo prometno signalizacijo in prometno opremo na
območju zapore ceste je treba vrisati v tipsko shemo zapore ceste ter jo
prilagoditi začasni prometni signalizaciji in prometni opremi.
(4) Kadar zaporo ceste zagotavlja policija, mora
predlagatelj zapore ceste k vlogi za izdajo dovoljenja za zaporo ceste
priložiti pregledno situacijo z vrisano lokacijo oziroma traso prireditve in
izjavo policije, da bo zagotavljala zaporo ceste.
7. člen
(naloge projektanta zapore ceste)
(1) Pri določanju vrste zapore ceste mora projektant
izdelati elaborat zapore ceste, ki vsebuje zlasti:
-       
podatke o dejanskih prometnih obremenitvah vseh vrst udeležencev
cestnega prometa, tehničnih elementih cest na območju predvidene zapore ceste,
tehničnih elementih obvoznih cest v primeru popolne zapore ceste, stalni
prometni signalizaciji in prometni opremi, avtobusnih linijah in postajališčih
ter prometni varnosti,
-       
prometno analizo kot podlago za izbiro načina urejanja prometa,
-       
optimalen način poteka prometa zaradi zapore ceste glede na obseg, vrsto
in način izvajanja del ali obsega prireditve, tako da bosta zagotovljeni
pretočnost in prometna varnost.
(2) Pri izdelavi elaborata zapore ceste mora projektant:
-       
upoštevati tipske sheme zapor ceste, ki so sestavni del tega pravilnika,
-       
upoštevati morebitne obstoječe zapore cest na omrežju cest, ki se nanjo
navezujejo,
-       
v primeru popolne zapore ceste in preusmeritve prometa na obvozne ceste
v izdelavo zapore ceste vključiti tudi upravljavca obvozne ceste ali lastnika
nekategorizirane ceste.
(3) V primeru popolne zapore ceste in preusmeritve
prometa na obvozne ceste, ki glede na dolžino zaprtega odseka ceste pomenijo
bistveno podaljšanje vožnje, ali spremembe lokacij avtobusnih postajališč mora
biti dokumentaciji priloženo pisno obvestilo avtobusnim prevoznikom, ki to
cesto uporabljajo za izvajanje gospodarske javne službe javnega prevoza
potnikov. Obvestilo mora biti avtobusnim prevoznikom poslano najmanj osem dni
pred vzpostavitvijo začasne prometne ureditve.
8. člen
(zavrnitev vloge za zaporo ceste)
Upravljavec ceste vlogo za izdajo dovoljenja za zaporo ceste
zavrne, če je ugotovljeno, da bi bila zaradi zapore ceste njena prepustnost
zmanjšana v taki meri, da bi to povzročalo nivo uslug F (kvalitativna ocena
razmer na cesti, izračunana po metodi HCM), ali če se na odseku ceste, na
katerem se predlaga zapora ceste zaradi športne ali druge prireditve, izvajajo
investicijska vzdrževalna dela, vzdrževalna dela v javno korist ali dela
rednega vzdrževanja cest in bi se zaradi prireditve stroški del povečali ali če
lahko organizator obravnavano športno ali drugo prireditev izvede na cesti
nižje kategorije.
III. ELABORAT ZAPORE CESTE
9. člen
(sestavni deli elaborata zapore ceste)
Sestavni deli elaborata zapore ceste so:
1.     
Splošni del:
a)   
naslovna stran,
b)   
izjava o upoštevanju predpisov in standardov,
c)   
zapisniki morebitnih ogledov in sestankov v zvezi s predvideno prometno
ureditvijo.
2.     
Tekstualni del:
a)   
obrazložitev vzroka za zaporo ceste,
b)   
tehnično poročilo s podatki o:
-  vrsti del ali obsegu
prireditve, iz katerih je razviden njihov vpliv na potek vseh vrst prometa,
-  prometnih obremenitvah na
mestu izvajanja del in na obvoznih cestah za vse vrste prometa,
-  posameznih fazah začasne
prometne ureditve,
-  seznamu cest, po katerih bo
v primeru popolne zapore ceste potekal obvoz, in njihovih tehničnih elementih
(najmanjši radij in prometni profil, največji vzdolžni sklon),
-  ukrepih na obstoječih
prometnih znakih (npr. začasna odstranitev, prekritje prometnih znakov),
-  širini prometnih pasov, po
katerih bo potekal promet ob območju delovišča,
-  prepustnosti ceste v primeru
zmanjšanja števila ali širine prometnih pasov na območju zožitve in na obvoznih
cestah,
-  potrebnih ukrepih na
obstoječih križiščih,
c)    zaključek, iz
katerega mora biti razvidna ugotovitev projektanta o primernosti prometne
ureditve in morebitnih potrebnih dodatnih ukrepih za omilitev posledic zapore
ceste,
č)  besedilo v
zvezi z zaporo ceste, če je v primeru popolne zapore ceste promet preusmerjen
na obvozno cesto, pa tudi skica za objavo v sredstvih javnega obveščanja.
3.     
Grafični del:
a)   
pregledna situacija z označenim območjem zapore ceste in v primeru
popolne zapore ceste z označenimi obvoznimi cestami,
b)   
situacija začasne prometne ureditve (za odprte cestne odseke v merilu
1:1000 in križišča v merilu 1:500), iz katere morajo biti razvidne vse prometne
površine, obstoječa prometna signalizacija (vidna ali prekrita med zaporo
ceste) in začasna prometna signalizacija z označenimi lokacijami postavitve in
oddaljenostjo od mesta zapore ceste za vse faze prometne ureditve (npr. za
predvidene zimske in nočne prekinitve del),
c)   
situacija začasne prometne ureditve na obvoznih cestah v primeru popolne
zapore ceste z urejenimi obvozi,
č)   prečni
prerez ceste na območju zožitve,
d)   
prečni prerez ceste na odseku, kjer se izvajajo dela, ki bi lahko glede
na njihovo naravo pomenila veliko nevarnost za promet v neposredni bližini
območja, kjer se izvajajo (npr. globoki izkopi, dvigala, pri katerih ročice
segajo nad vozišče, miniranje), z vrisanimi ukrepi za zagotovitev varnega
prometa,
e)   
opis, v posebnih primerih pa tudi prikaz navezave delovišča na cesto z
vrisanim preglednim poljem, tehničnimi elementi in lokacijo začasnega
gradbiščnega priključka,
f)    
situacija prometne ureditve v merilu 1:500 z vrisanimi traktrisami vozil
v primeru preusmeritve vsega ali le dela prometa z enega smernega vozišča na
smerno vozišče za nasprotni promet ali na obvozno cesto,
g)   
načrt začasne obvozne ceste.
4.     
Druge sheme in priloge:
a)   
načrt začasnih znakov za obvestila za vodenje prometa,
b)   
krmilni programi in izračuni za obstoječe in gradbiščne semaforje.
5.     
Drugi pogoji, ki jih je pri izdelavi elaborata zapore ceste treba
upoštevati:
Če je promet urejen izmenično enosmerno z ročnim urejanjem prometa,
lahko zapora ceste traja samo podnevi. Če je treba promet urejati ročno tudi
med zmanjšano vidljivostjo, mora biti mesto, na katerem se ureja promet ročno,
osvetljeno.
IV. NAČINI UREJANJA PROMETA NA OBMOČJU ZOŽITVE
10. člen
(načini urejanja prometa)
Načini urejanja prometa na območju zožitve so:
-       
urejanje prometa s prometnim znakom »delo na cesti« (1125),
-       
prometni znak »prednost vozil iz nasprotne smeri« (2105),
-       
prometni znak »prednost pred vozili iz nasprotne smeri« (2106),
-       
prometni znak »ročno urejanje prometa« (3307),
-       
prometni znak »svetlobni prometni znaki« (1120),
-       
prometni znak »prepovedan promet v obeh smereh« (2202).
11. člen
(merila za izbor načinov urejanja prometa)
(1) Najmanjša širina prometnega pasu šmin. (m) na
območju zožitve je razvidna iz tabele 1 v Prilogi 1 tega pravilnika in je
odvisna od kategorije ceste in povprečnega letno-dnevnega prometa (v nadaljnjem
besedilu: PLDP) na delu ceste, kjer je predvidena zapora ceste.
(2) Najmanjša širina prometnega pasu lahko znaša
2,30 m.
(3) Ne glede na prvi in drugi odstavek tega člena je
lahko širina prometnega pasu manjša, če je s prometno ureditvijo zagotovljen
varen in nemoten promet.
(4) Lega prometnega pasu v odvisnosti od vrste ceste,
mesta izvajanja del in števila prometnih pasov je razvidna iz Priloge 2, ki je sestavni
del tega pravilnika.
12. člen
(izbor načina urejanja prometa)
(1) Urejanje prometa je odvisno od dolžine območja
zožitve L (m) in največje prometne obremenitve (voz/h). Pri izboru načina
urejanja se upoštevajo vrednosti iz tabele 2 v Prilogi 1 tega pravilnika.
(2) Ne glede na vsebino tabele 2 iz Priloge 1 tega
pravilnika je lahko dolžina zožitve tudi daljša, če to zahteva tehnologija
izvajanja del.
13. člen
(urejanje prometa s prometnim znakom »delo na cesti«)
Promet se lahko na območju zožitve ureja samo s prometnim znakom
»delo na cesti« (1125), če:
-       
je največja dovoljena hitrost vožnje vozil s prometnim znakom ali s
pravili cestnega prometa omejena na največ 50 km/h,
-       
so prometne obremenitve (v obeh smereh) na območju zožitve 50 vozil/h
ali manj,
-       
je dolžina območja zožitve 20 m ali manj, promet pa je urejen izmenično
enosmerno, ali dolžina območja zožitve ni omejena, promet pa je promet urejen
dvosmerno.
14. člen
(urejanje prometa z odstopom prednosti)
Promet na območju zožitve se ureja s prometnim znakom
»prednost pred vozili iz nasprotne smeri« (2106) na eni strani in s prometnim
znakom »prednost vozil iz nasprotne smeri« (2105) na drugi strani, če:
-       
so prometne obremenitve (v obeh smereh) na območju zožitve 500 vozil/h
ali manj,
-       
je dolžina območja zožitve 80 m ali manj in
-       
je vozniku iz smeri približevanja zapori ceste z razdalje najmanj 20 m
pred območjem zožitve zagotovljena preglednost do mesta, ki je na razdalji
najmanj 20 m za območjem zožitve.
15. člen
(ročno urejanje prometa)
Promet na območju zožitve se lahko ureja ročno s prometnimi znaki
za ročno urejanje prometa, če prometna obremenitev (v obeh smereh) na območju
zožitve (voz/h) in pripadajoča dolžina območja ročnega urejanja prometa R
(L + 2 x 20) (m) ne presegata vrednosti iz tabele 2 v Prilogi
1 tega pravilnika. Če se delavci, ki urejajo promet, med seboj ne vidijo,
morajo biti povezani s komunikacijsko napravo.
16. člen
(semaforsko urejanje prometa)
(1) Promet na območju zožitve se ureja s semaforjem, če:
-       
ni mogoče vzpostaviti dvosmernega prometa,
-       
ni mogoče urejati prometa z odstopom prednosti in
-       
je s postavitvijo semaforja zagotovljena pretočnost na območju zožitve.
(2) Postopek izračuna signalnih programov za krmiljenje
semaforjev ter spremljanje in vzdrževanje semaforjev je prikazan v Prilogi 3,
ki je sestavni del tega pravilnika.
V. OMEJITEV HITROSTI VOZIL V ODVISNOSTI OD ŠIRINE PROMETNIH
PASOV
17. člen
(največje dovoljene hitrosti vožnje vozil)
(1) Omejitev največje dovoljene hitrosti vozil je
odvisna od širine prometnega pasu, velikosti polmera krivine in prečnega sklona
vozišča.
(2) Širine prometnih pasov š (m) in omejitve hitrosti
vozil v (km/h) so razvidne iz tabele 3 v Prilogi 1 tega pravilnika. Če potekata
dva prometna pasova (ali več) v isto smer, je odločilna omejitev hitrosti vozil
širšega prometnega pasu.
(3) Najmanjša oddaljenost bočne ovire od roba prometnega
pasu je 0,25 m.
(4) Zaradi prometnovarnostnih razlogov se lahko omeji
hitrost vožnje vozil na cesti tudi na manj kot 40 km/h.
VI. PROMETNI ZNAKI IN PROMETNA OPREMA
18. člen
(prometni znaki in prometna oprema v zapori ceste)
(1) Za označevanje in zavarovanje del na cesti ter ovir
v cestnem prometu se lahko uporabljajo le prometni znaki in prometna oprema, ki
je določena s predpisom o prometni signalizaciji in prometni opremi na cestah.
(2) V posameznih primerih se lahko uporabi tudi prometna
oprema oziroma druge naprave, ki jih je za zagotavljanje večje prometne
varnosti uporabnikov oziroma boljšo pretočnost prometa sprejela cestnoprometna
varnostna stroka, če upravljavec ceste oceni, da je to potrebno. Tovrstna
prometna oprema in naprave morajo biti določene z elaboratom zapore ceste.
19. člen
(načini postavitve)
(1) Prometni znaki, postavljeni v ločilnem pasu, morajo
biti enakih velikosti, kot so znaki, postavljeni na desni strani, gledano v
smeri vožnje vozila, razen če širina ločilnega pasu ne dopušča postavitve takih
prometnih znakov.
(2) Kadar prometnih znakov ni mogoče postaviti na
predpisano višino (npr. na območju protislepilnih in protihrupnih ukrepov), so
lahko postavljeni tudi više.
(3) Kadar je treba zaradi izvajanja del ali zaradi ovire
v cestnem prometu v predoru, pokritem vkopu, galeriji ali na premostitvenem
objektu, daljšem od 100 metrov, izvesti preusmeritev prometa, mora biti ta
načrtovana in izvedena na ustrezni razdalji pred vstopom v predor, pokriti vkop
ali galerijo oziroma pred prihodom na premostitveni objekt.
20. člen
(prometna oprema)
Prometna oprema, način in pogoji za uporabo prometne opreme,
ki se uporablja na območju začasne prometne ureditve, so prikazani v tabeli 4
ter na slikah 2 in 3 v Prilogi 1 tega pravilnika.
21. člen
(kontrola višine vozil)
Za zagotavljanje udeležbe vozil določene višine, ki jim je s
prometnimi znaki vožnja dovoljena, mora biti zagotovljena uporaba naprav za
kontrolo višine vozil, opozarjanje na previsoko vozilo in za preprečitev vožnje
previsokih vozil.
22. člen
(naprave za blaženje trkov na vozilih)
(1) Vozila brez dodanega priklopnika, s katerimi se na
vozišču avtocest in hitrih cest opravljajo določena dela na cesti ali se z
njimi varujejo druga vozila, delovni stroji ali delovišče, morajo biti na
zadnji strani dodatno opremljena z napravami za blaženje trkov.
(2) Vozil, katerih največja dovoljena masa ne presega
3.500 kg, ki so opremljena s prometnim znakom »mobilna signalna tabla s
spremenljivo vsebino« (7204), s katerim se opozarja na bližino mesta na cesti,
kjer se izvajajo dela ali je na cesti prisotna ovira, ter priklopnega vozila,
ki je opremljeno s prometnim znakom »mobilna zaporna tabla« (7203) in ni
priklopljeno k vlečnemu vozilu in s pomočjo katerega se zapira prometni ali
odstavni pas, ni treba dodatno opremljati z napravami za blaženje trkov.
VII. VZPOSTAVITEV, VZDRŽEVANJE IN ODSTRANITEV ZAPORE CESTE
23. člen
(vzpostavitev zapore ceste)
(1) Po prejemu dovoljenja za zaporo ceste izvajalec del
ali organizator prireditve:
-       
določi v okviru dovoljenja za zaporo ceste natančen datum in uro
vzpostavitve zapore ceste,
-       
pošlje en izvod elaborata in dovoljenja za zaporo ceste izvajalcu
rednega vzdrževanja javnih cest z naročilom za vzpostavitev zapore ceste,
-       
pošlje izvajalcu rednega vzdrževanja javnih cest obvestilo o natančnem
datumu in uri začetka ter datumu predvidenega konca del ali prireditve,
-       
seznani druge izvajalce del z obsegom varovalnega območja, na katerem
sta prepovedana zadrževanje delavcev, strojev in vozil ter odlaganje materiala
in opreme,
-       
seznani vse zaposlene na gradbišču in reditelje na prireditvi z
značilnostmi zapore ceste, potencialnimi nevarnostmi, varnostnimi ukrepi in
ukrepi v primeru nesreče; v primeru faznosti zapore ceste je potrebna ponovna
seznanitev po vsaki spremembi zapore ceste.
(2) Po izpolnitvi v prejšnjem odstavku navedenih pogojev
lahko izvajalec rednega vzdrževanja javnih cest na podlagi naročila izvajalca
del ali organizatorja prireditve začne postavljati začasno prometno
signalizacijo in prometno opremo v skladu z elaboratom zapore ceste.
(3) Če je treba za izvedbo del ali prireditve zaporo
ceste izvesti v več fazah, se morajo aktivnosti, navedene v prvem odstavku tega
člena, ponoviti za vsako fazo posebej.
(4) En izvod dovoljenja za zaporo ceste in en izvod
elaborata zapore ceste morata biti vedno na delovišču oziroma na mestu
izvajanja prireditve.
24. člen
(postavljanje začasne prometne signalizacije in prometne
opreme)
(1) Pri postavljanju začasne prometne signalizacije in
prometne opreme morajo udeleženci v postopku upoštevati naslednje:
-       
pri postavitvi začasne prometne signalizacije in opreme se lahko zaradi
varnosti pri delu na prometno zelo obremenjenih avtocestah in hitrih cestah (več
kot 20.000 PLDP) med postavljanjem zapore ceste začasno zapre smerno vozišče
avtoceste ali hitre ceste v eni vozni smeri ter promet z zaprtega smernega
vozišča preusmeri na vzporedno cestno omrežje. Zapora avtoceste ali hitre ceste
iz prejšnjega stavka se praviloma izvede ponoči oziroma med zmanjšano prometno
obremenitvijo (npr. v soboto, nedeljo, na dela prost dan),
-       
dolgotrajna zapora ceste se praviloma začne vzpostavljati po jutranji
prometni konici,
-       
vzpostavitev zapore ceste se začne s postavitvijo prometnih znakov v
smeri poteka prometa,
-       
prometni znaki morajo biti postavljeni tako, da je preprečena njihova
prevrnitev,
-       
upoštevati je treba usklajenost s stalno prometno signalizacijo in
prometno opremo,
-       
utripajoče luči, ki so dodane nad prometne znake, morajo na avtocestah
in hitrih cestah delovati ves dan (24 ur), na drugih cestah pa najmanj ponoči
in med zmanjšano vidljivostjo,
-       
za fizično ločevanje območja delovišča in dela ceste, po katerem poteka
promet, se betonske varnostne ograje lahko uporabljajo le ob vzdolžnem
varovalnem območju. Na območju začetnega (čelnega) in zaključnega varovalnega
območja se lahko betonske varnostne ograje uporabljajo le, če je kot med smerjo
vožnje vozil in smerjo postavitve betonske varnostne ograje 15 stopinj ali manj,
-       
pri postavitvi prometnih znakov so dovoljena odstopanja od elaborata
zapore ceste oziroma tipske sheme zapor ceste, če se s takim odstopanjem
zagotovi ustrezna ali boljša vidnost ali razpoznavnost prometnega znaka,
-       
izvajalec rednega vzdrževanja javnih cest mora voditi podatke o pregledu
in vzdrževanju postavljene začasne prometne signalizacije in prometne opreme.
(2) Po izpolnitvi v prejšnjem odstavku navedenih pogojev
se promet uredi v skladu z elaboratom zapore ceste.
25. člen
(vzdrževanje zapore ceste)
(1) Izvajalec rednega vzdrževanja javnih cest mora:
-       
ob vsakem rednem pregledu pregledati zaporo ceste in jo po potrebi
uskladiti z vsebino elaborata zapore ceste; ugotovitve pregleda in izvedeni
ukrepi morajo biti vpisani v poročilo o pregledu postavljene začasne prometne
signalizacije in prometne opreme;
-       
zagotoviti, da sta prometna signalizacija in prometna oprema redno
vzdrževani, poškodovana prometna signalizacija in prometna oprema pa takoj
nadomeščeni;
-       
kadar se med izvajanjem del ali trajanjem prireditve ugotovijo določene
pomanjkljivosti pri načrtovani začasni prometni signalizaciji in prometni
opremi, takoj izvesti ukrepe, ki bodo zagotavljali varen in nemoten promet, ter
o morebitnih izvedenih ukrepih ali ugotovljenih pomanjkljivostih takoj
obvestiti predlagatelja zapore ceste in projektanta zapore ceste.
(2) Izvajalec del oziroma organizator prireditve
zagotavlja usklajenost postavljene začasne prometne signalizacije in prometne
opreme z elaboratom zapore ceste. V primeru večjih poškodb prometne signalizacije
in prometne opreme v zapori ceste obvesti izvajalca rednega vzdrževanja javnih
cest. Ugotovitve se vpišejo v gradbeni dnevnik, če se vodi, oziroma dnevnik
izvajanja del.
(3) V primeru nepredvidene prekinitve izvajanja del ali
prireditve mora izvajalec rednega vzdrževanja javnih cest s spremembo začasne
prometne ureditve območje zapore ceste zmanjšati na nujno potreben obseg, pri
čemer mora biti zagotovljen varen promet.
(4) Če je treba zaradi narave dela začasno odstraniti
posamezne elemente zapore ceste, jih je treba vrniti v prvotno stanje takoj, ko
prenehajo razlogi za njihovo odstranitev.
26. člen
(odstranitev zapore ceste)
(1) Pri odstranitvi začasne prometne signalizacije in
prometne opreme mora izvajalec rednega vzdrževanja javnih cest upoštevati
naslednje:
-       
začasna prometna signalizacija in prometna oprema se odstranjujeta v
smeri, ki je nasprotna smeri vožnje,
-       
odstranjeni morata biti vsa začasna prometna signalizacija in prometna
oprema.
(2) O odstranitvi zapore ceste izvajalec rednega vzdrževanja
javnih cest pisno obvesti vse organizacije, organe in posameznike, ki jim je
poslal obvestilo o začetku del.
VIII. TIPSKE SHEME ZAPOR CESTE
27. člen
(tipske sheme zapor ceste)
(1) Tipske sheme zapor ceste za posamezne vrste cest in
prostor, v katerem je cesta, so prikazani na slikah v Prilogi 4, ki je
sestavni del tega pravilnika.
(2) Tipske sheme zapor za avtoceste se uporabljajo tudi
za hitre ceste s fizično ločenima smernima voziščema.
IX. PREHODNA IN KONČNI DOLOČBI
28. člen
(uporaba opreme vozil za blaženje trkov in posebnih
prometnih znakov)
(1) Določbe tega pravilnika, ki se nanašajo na opremo
vozil za blaženje trkov (naletni mehovi), se začnejo uporabljati pet let po
uveljavitvi tega pravilnika. Prometni znak 7102 »bočna ovira« s fluorescentno rumenozeleno
barvo se začne uporabljati tri leta po uveljavitvi tega pravilnika.
(2) V prehodnem obdobju, določenem v prejšnjem odstavku,
se za zapiranje prometnih pasov s prometnimi znaki, za katere je predvidena
uporaba fluorescentno rumenozelenih barv, uporabljajo tipske sheme zapor ceste,
določene s Pravilnikom o načinu označevanja in zavarovanja del na javnih cestah
in ovir v cestnem prometu (Uradni list RS, št. 116/06, 88/08 in
109/10 – ZCes-1).
29. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o načinu označevanja in zavarovanja del na javnih cestah in ovir v
cestnem prometu (Uradni list RS, št. 116/06, 88/08 in
109/10 – ZCes-1).
30. člen
(uveljavitev pravilnika)
Ta pravilnik začne veljati 5. julija 2016.
Št. 007-45/2013/15-00721214
Ljubljana, dne 8. januarja 2016
EVA 2013-2430-0014
dr. Peter Gašperšič l.r.
Minister
za infrastrukturo

Priloga 1: Prometni
pas
Priloga 2: Prerez
Priloga 3: Svetlobni
prometni znaki in semaforji
Priloga 4: Zapora