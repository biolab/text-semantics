I. TEMELJNA DOLOČBA
1. člen
S tem odlokom se določata organizacija in delo služb
Državnega zbora Republike Slovenije (v nadaljnjem besedilu: službe) pri
opravljanju strokovnih, administrativnih in drugih opravil in tehničnih nalog,
s katerimi se zagotavljajo pogoji za delo Državnega zbora, ter način uporabe
posameznih določb zakona o delavcih v državnih organih za delavce v službah
Državnega zbora Republike Slovenije.
II. ORGANIZACIJA SLUŽB
1. Generalni sekretar
2. člen
Delo služb vodi generalni sekretar Državnega zbora tako, da
organizira in usklajuje delo služb pri opravljanju del in nalog za Državni
zbor, njegova delovna telesa in poslance, zagotavlja enotno delovanje služb,
skrbi za razvoj organizacije in dela in opravlja druga dela in naloge v skladu
s poslovnikom Državnega zbora, tem odlokom in drugimi predpisi in splošnimi
akti.
3. člen
Generalni sekretar Državnega zbora ima predvsem naslednja
pooblastila:
-       
pripravlja predlog proračuna Državnega zbora v soglasju s kolegijem
predsednika Državnega zbora,
-       
odobrava uporabo finančnih in materialnih sredstev za delo Državnega
zbora in služb,
-       
zastopa Državni zbor pri sklepanju pogodb v mejah izvrševanja proračuna
Državnega zbora,
-       
odloča o izbiri izvajalcev v postopkih javnih razpisov,
-       
daje smernice in navodila za delo služb, s katerimi se zagotavlja
njihovo enotno, usklajeno in učinkovito delo za Državni zbor,
-       
izdaja pravilnike, odredbe in druge splošne akte, za katere je
pooblaščen z zakonom, podzakonskimi predpisi ali drugimi splošnimi akti,
-       
opravlja druge zadeve, določene z zakonom, poslovnikom Državnega zbora,
podzakonskimi predpisi in drugimi splošnimi akti.
4. člen
Generalni sekretar lahko določena pooblastila iz druge,
tretje in četrte alinee prejšnjega člena prenese na posamezne funkcionarje ali
višje upravne delavce, če ti s tem soglašajo.
Pooblastilo mora biti pisno in mora vsebovati ime in priimek
pooblaščenca ter obseg in trajanje pooblastila.
2. Sekretariat za zakonodajo in pravne zadeve
5. člen
Delo sekretariata za zakonodajo in pravne zadeve vodi
sekretar tako, da organizira in usklajuje delo zaposlenih glede pristojnosti in
nalog, ki jih ima sekretariat po poslovniku državnega zbora in drugih predpisih
in splošnih aktih, zagotavlja njegovo enotno delovanje in sodeluje z generalnim
sekretarjem Državnega zbora pri zagotavljanju pogojev za delo sekretariata.
Sekretar je za svoje delo in delo sekretariata odgovoren Državnemu zboru.
3. Namestnik generalnega sekretarja
6. člen
Generalni sekretar ima namestnika, ki ga imenuje komisija za
volitve, imenovanja in administrativne zadeve Državnega zbora na predlog
generalnega sekretarja.
Namestnik generalnega sekretarja vodi in koordinira delo na
področju priprave in poteka sej Državnega zbora in njegovih delovnih teles ter
mednarodnega sodelovanja Državnega zbora.
Namestnik nadomešča generalnega sekretarja v njegovi
odsotnosti.
4. Namestnik sekretarja sekretariata za zakonodajo in pravne
zadeve
7. člen
Sekretar sekretariata za zakonodajo in pravne zadeve ima
namestnika, ki ga imenuje komisija za volitve, imenovanja in administrativne
zadeve na predlog sekretarja sekretariata za zakonodajo in pravne zadeve.
Namestnik sekretarja sekretariata za zakonodajo in pravne
zadeve pomaga sekretarju pri opravljanju nalog sekretariata.
Namestnik nadomešča sekretarja sekretariata za zakonodajo in
pravne zadeve v njegovi odsotnosti.
5. Urad generalnega sekretarja
8. člen
Urad generalnega sekretarja opravlja strokovna in
administrativna dela za generalnega sekretarja.
V uradu generalnega sekretarja se organizirajo
finančno-računovodski oddelek, kadrovski oddelek in oddelek za protokol.
6. Pomočniki generalnega sekretarja
9. člen
Pomočniki generalnega sekretarja vodijo in koordinirajo delo
več oddelkov, ki tvorijo funkcionalne celote. Pomočnike imenuje komisija za
volitve, imenovanja in administrativne zadeve Državnega zbora na predlog
generalnega sekretarja.
10. člen
Pomočnik generalnega sekretarja za
informacijsko-dokumentacijski sektor vodi in koordinira področje razvoja
informacijskega sistema, dokumentacijsko-knjižničnih nalog in delo z gradivi in
pošto.
11. člen
Pomočnik generalnega sekretarja za operativno-tehnični sektor
vodi in koordinira področje vzdrževanja zgradbe, prevozov in gostinskih
storitev.
12. člen
Pomočnik generalnega sekretarja za raziskovalni sektor vodi
in koordinira pripravo strokovnih analiz o vprašanjih, ki se nanašajo na delo
Državnega zbora, njegovih delovnih teles in služb Državnega zbora.
13. člen
Samostojni organizacijski enoti služb sta kabinet predsednika
Državnega zbora in oddelek za informiranje. Kabinet predsednika Državnega zbora
se organizira za opravljanje strokovnih in administrativnih del za potrebe
predsednika in podpredsednikov Državnega zbora.
Oddelek za informiranje skrbi za obveščanje javnosti o delu
zbora in njegovih delovnih teles, zagotavlja pogoje predstavnikom sredstev
javnega obveščanja za njihovo delo v zboru, skrbi za izdajanje glasila zbora in
drugih publikacij.
Delo kabineta predsednika Državnega zbora vodi šef kabineta,
ki ga imenuje komisija za volitve, imenovanja in administrativne zadeve
Državnega zbora na predlog predsednika Državnega zbora, delo oddelka za
informiranje pa vodja oddelka, ki ga imenuje navedena komisija na predlog
generalnega sekretarja Državnega zbora.
14. člen
Delovnim telesom zagotavljajo strokovno in administrativno
pomoč sekretar, strokovni sodelavci in referentka delovnega telesa.
V primerih, ko se za opravljanje nalog iz prejšnjega odstavka
oblikuje strokovna skupina, je sekretar delovnega telesa tudi vodja strokovne
skupine.
15. člen
Podrobnejša organizacija služb se določi v aktu o
sistemizaciji glede na naravo dela, obseg in zahtevnost dela, način
programiranja in opravljanja del ter zahteve in posebnosti opravljanja del za
Državni zbor.
Akt o sistemizaciji sprejme generalni sekretar po predhodnem
soglasju komisije za volitve, imenovanja in administrativne zadeve Državnega
zbora.
III. STROKOVNA IN ADMINISTRATIVNA POMOČ POSLANSKIM SKUPINAM
16. člen
Vsaki poslanski skupini
Državni zbor za delovanje zagotovi sekretarja poslanske skupine, dva strokovna
sodelavca in referenta ter na vsakih osem poslancev še po enega referenta;
poslanski skupini, ki ima več kot osem poslancev se poleg tega na vsakih šest
poslancev zagotovi še po enega strokovnega delavca.
17. člen
Poleg pogojev iz prejšnjega člena se vsaki poslanski skupini
zagotavlja tudi dodatna strokovna pomoč. Dodatna strokovna pomoč poslanskim
skupinam se zagotavlja s sredstvi, ki jih prejemajo za ta namen, in sicer z
zaposlovanjem delavcev za določen čas ali s pogodbenim delom.
Za vsakega poslanca pripadajo
poslanski skupini sredstva za dodatno strokovno pomoč v mesečnem znesku plače
svetovalca Državnega zbora, ki se določi na podlagi količnika za določitev
osnovne plače delovnega mesta svetovalca Državnega zbora, povečanega za pet
plačilnih razredov in osnove za obračun plač v mesecu izplačila teh sredstev.
Delovno razmerje se sklene za čas izvršitve dela, vendar ne
dlje kot do prenehanja poslanske skupine.
O sklenitvi delovnega razmerja ali pogodbe iz prvega in
tretjega odstavka tega člena ter o izbiri delavca odloča vodja poslanske
skupine. Pogodbo sklene generalni sekretar.
IV. DELOVNA RAZMERJA DELAVCEV SLUŽB
18. člen
Komisija za volitve, imenovanja in administrativne zadeve
Državnega zbora je pristojna za odločanje o naslednjih zadevah s področja
delovnih razmerij delavcev služb Državnega zbora:
-       
imenuje in razrešuje višje upravne delavce,
-       
določa višino sredstev za posamezne namene skupne porabe,
-       
določa višino nadomestil in povračil materialnih stroškov,
-       
določa letni plan zaposlovanja, ki vsebuje delovna mesta in število
delavcev, ki se jih v proračunskem letu, za katerega plan velja, lahko zaposli
v službah državnega zbora,
-       
imenuje disciplinsko komisijo.
Za odločanje o vseh drugih zadevah iz delovnih razmerij je
pristojen generalni sekretar Državnega zbora, razen če zakon, ta odlok ali drug
splošni akt ne določa drugače. Generalni sekretar daje tudi predloge za
imenovanje in razrešitev višjih upravnih delavcev in imenovanje članov
disciplinske komisije.
Za odločanje o zadevah iz prejšnjega odstavka, ki se nanašajo
na individualne pravice in obveznosti v zvezi z opravljanjem del iz 17. člena
tega odloka, je pristojen vodja poslanske skupine. O odločitvi je treba
pridobiti mnenje generalnega sekretarja o skladnosti odločitve z zakonom,
podzakonskimi predpisi in akti Državnega zbora.
Pristojnosti iz prvega, drugega in tretjega odstavka tega
člena ni mogoče prenesti na drugo osebo ali organ.
19. člen
Za odločanje o disciplinski odgovornosti delavcev na drugi
stopnji je pristojna disciplinska komisija.
Disciplinska komisija ima predsednika in dva člana ter tri
namestnike, ki jih imenuje komisija za volitve, imenovanja in administrativne
zadeve Državnega zbora.

Odlok o organizaciji in delu služb Državnega
zbora – OdODSDZ (Uradni list RS, št. 19/97) vsebuje naslednje prehodne in
končne določbe:
»V. PREHODNE IN KONČNE DOLOČBE
20. člen
Akt o sistemizaciji se mora uskladiti s tem odlokom
najkasneje v roku 30 dni od uveljavitve tega odloka.
21. člen
Določbi 16. in 17. člena tega odloka ne veljata za tiste
delavce v poslanski skupini, ki so na dan uveljavitve tega odloka zaposleni za
nedoločen čas.
22. člen
Z dnem, ko začne veljati ta odlok, prenehata veljati odlok o
organizaciji in delu služb Državnega zbora Republike Slovenije (Uradni list RS,
št. 12/93) in odlok o načinu uporabe posameznih določb zakona o delavcih v
državnih organih za delavce v službah Državnega zbora Republike Slovenije
(Uradni list RS, št. 12/93 in 39/94).
23. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o
spremembi odloka o organizaciji in delu služb Državnega zbora – OdODSDZ
(Uradni list RS, št. 124/00) vsebuje naslednjo končno določbo:
»2. člen
Ta odlok začne veljati z dnem, ko ga sprejme Državni zbor
Republike Slovenije.«.

Odlok o
spremembi in dopolnitvi odloka o organizaciji in delu služb Državnega
zbora – OdODSDZ (Uradni list RS, št. 63/02) vsebuje naslednji končni določbi:
»2. člen
Finančna sredstva, potrebna za izvrševanje drugega odstavka
17. člena tega odloka se zagotovijo postopoma v finančnih načrtih Državnega
zbora v letih 2002, 2003 in 2004.
3. člen
Ta odlok začne veljati naslednji dan po objavi v Uradnem
listu Republike Slovenije.«.