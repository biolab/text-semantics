1. člen
Ta pravilnik določa merila in postopek, po katerih
zavarovalnica z nenominiranim družbenim kapitalom izvede zbiranje ponudb za
imenovanje ocenjevalca vrednosti celotnega kapitala po stanju na dan 31.
decembra 1998 (v nadaljevanju: izbira ocenjevalca vrednosti) in ugotovitev
deleža družbenega kapitala v skladu z 2. členom zakona o lastninskem
preoblikovanju zavarovalnic (Uradni list RS, št. 13/00, v nadaljevanju: ZLPZ).
2. člen
Zavarovalnica lahko predlaga ocenjevalca vrednosti samo izmed
specializiranih mednarodno priznanih strokovnih organizacij, ki imajo ustrezno
znanje in izkušnje s področja zavarovalništva in aktuarstva (v nadaljevanju:
strokovna organizacija) v skladu z merili in po postopku, ki ga določa ta
pravilnik.
3. člen
Zavarovalnica lahko predlaga strokovno organizacijo, ki
dokaže, da izpolnjuje naslednja merila: 
1.    
da je v zadnjih petih letih opravila cenitev vrednosti kapitala
zavarovalnic v najmanj treh različnih državah, 
2.    
da ima zaposlene strokovnjake z izkušnjami s področja ocenjevanja kapitala
zavarovalnic ali da izkaže, da ima zagotovljeno sodelovanje zunanjih
ocenjevalcev s področja ocenjevanja kapitala zavarovalnic za izvedbo
ocenjevanja iz prvega člena tega pravilnika, 
3.    
da ima zaposlene najmanj 3 pooblaščene aktuarje, 
4.    
da strokovna organizacija ali njeni zaposleni nimajo nikakršnih
interesno-poslovnih in kapitalskih povezav z zavarovalnico in da ni podanih
nikakršnih razlogov, ki bi lahko vzbujali dvom v nepristranost strokovne
organizacije ali njenih zaposlenih pri ocenjevanju vrednosti kapitala
zavarovalnic, 
5.    
da je strokovna organizacija opravila v zadnjih petih letih najmanj 5
cenitev vrednosti kapitala zavarovalnic oziroma da je opravila najmanj 10 aktuarskih
pregledov ali da je opravila najmanj 10 revizij letnih računovodskih izkazov
zavarovalnic, 
6.    
da o njihovih cenitvah in revizijah ni bilo pravnomočnih sodnih odločb o
nepravilnih ugotovitvah, 
7.    
da so bile revizije oziroma aktuarska poročila kot strokovno pravilne
sprejete na pristojnih organih zavarovalnic, 
8.    
da je pripravljena podati izjavo, da se je o plačilu za svoje delo
dogovorila z zavarovalnico in da se odpoveduje vsaki pravici zahtevati takšno
plačilo in povračilo stroškov od Republike Slovenije. 
Listine, ki predstavljajo dokazila za izpolnjevanje meril iz
prvega odstavka tega člena, so ponudbena dokumentacija iz tretjega odstavka 5.
člena ZLPZ. 
Če strokovna organizacija iz prvega odstavka tega člena za
izvedbo ocenitve vrednosti kapitala po ZLPZ namerava skleniti pogodbo s
strokovnjakom, ki ima stalno prebivališče v Republiki Sloveniji, mora le-ta
izpolnjevati pogoj vpisa v register preizkušenih ocenjevalcev: 
-    
vrednosti podjetij ali 
-    
vrednosti nepremičnin ali 
-    
vrednosti strojev in opreme 
pri Slovenskem inštitutu za revizijo.
4. člen
Zavarovalnica najkasneje v 60 dneh po uveljavitvi tega
pravilnika izvede zbiranje ponudb tako, da: 
1.    
v Uradnem listu Republike Slovenije in Financial Timesu v 14 dneh od
uveljavitve tega pravilnika objavi razpis za ocenjevanje premoženja, obveznosti
in kapitala zavarovalnice ter pripravi podrobnejše pogoje dela, ki se nanašajo
na naročilo, 
2.    
imenuje strokovno komisijo za pregled ponudbene dokumentacije, 
3.    
v roku 26 dni od roka iz 1. točke tega odstavka zaključi zbiranje
ponudbene dokumentacije, ki so jo posredovale strokovne organizacije, 
4.    
v roku 2 dni od roka iz 3. točke tega odstavka dostavi ponudbeno
dokumentacijo v predhodno potrditev ministru za finance, ki v 5 dneh izvrši
pregled ponudbene dokumentacije z vidika ustreznosti meril iz prvega odstavka
3. člena tega pravilnika, 
5.    
v 13 dneh od roka iz 4. točke tega odstavka komisija iz 2. točke tega
odstavka oblikuje predlog najmanj treh strokovnih organizacij in ga posreduje
ministru za finance skupaj z izjavami iz 8. točke prvega odstavka 3. člena tega
pravilnika, ki so jih podale predlagane strokovne organizacije. 
Zavarovalnica 8 dni pred objavo razpisa kopijo le-tega
posreduje ministru za finance in ga obvesti o imenih članov strokovne komisije
iz 2. točke prvega odstavka tega člena. 
Če minister za finance pri pregledu iz 4. točke prvega
odstavka tega člena ugotovi, da ponudbena dokumentacija katere izmed strokovnih
organizacij formalno ne izpolnjuje meril, predpisanih s tem pravilnikom, obvesti
o tem zavarovalnico. Take strokovne organizacije zavarovalnica ne more
vključiti v predlog najmanj treh strokovnih organizacij, ki ga posreduje
ministru za finance.
5. člen
Zavarovalnica v razpisu iz 1. točke prvega odstavka 4. člena:
-    
opredeli cilj oziroma namen cenitve, 
-    
navede merila za izbiro ocenjevalca vrednosti, ki jih določa ta
pravilnik, 
-    
navede rok za izvedbo cenitve, to je 3 mesece od prejema odločbe Vlade
Republike Slovenije o imenovanju, 
-    
navede naziv, sedež in ime kontaktne osebe, pri kateri bodo strokovne
organizacije, zainteresirane za izvedbo cenitve lahko dobile informacije o
podrobnejših pogojih dela, ki se nanašajo na naročilo, 
-    
povabi strokovne organizacije, zainteresirane za izvedbo cenitve, da se
prijavijo na razpis, tako da zavarovalnici pošljejo (predložijo) ponudbeno
dokumentacijo v 26 dneh od objave oglasa, 
-    
seznani strokovne organizacije, da bodo v 46 dneh od objave razpisa
obveščene, katere so tiste, ki jih bo zavarovalnica predlagala ministru za
finance, za izbor ocenjevalca vrednosti, 
-    
navede, da je naloga strokovne organizacije oziroma ocenjevalca končana
z dnem, ko predloži cenitveno poročilo zavarovalnici kot naročniku in
Ministrstvu za finance kot organu, ki opravlja naloge, določene v ZLPZ, 
-    
navede, da se je pred izdajo odločbe po ugotovitvi deleža družbenega
kapitala v zavarovalnici ocenjevalec dolžan odzvati na zahtevo zavarovalnice
ali Ministrstva za finance zaradi pojasnil oziroma dopolnitev cenitvenega
poročila, 
-    
navede, da bo minister za finance, opravil izbor izmed predlaganih
strokovnih organizacij in da bo Vlada Republike Slovenije na podlagi prvega
odstavka 5. člena ZLPZ imenovala ocenjevalca vrednosti.
6. člen
Zavarovalnica v 60 dneh po uveljavitvi tega pravilnika
ministru za finance posreduje predlog najmanj treh strokovnih organizacij po
zaporednem vrstnem redu glede na njeno oceno primernosti skupaj z
utemeljitvijo, zakaj je predlagala ravno te strokovne organizacije.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 435-9/2000
Ljubljana, dne 22. marca 2000.
Minister 
za finance 
Mitja Gaspari l. r.