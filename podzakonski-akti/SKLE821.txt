1
Banka Slovenije 1. 3. 1999 izdaja 11. izdajo blagajniškega
zapisa z nakupnim bonom do skupnega zneska 15.000,000.000 tolarjev. 
Znesek iz prejšnjega odstavka pomeni osnovno prodajo
blagajniškega zapisa z nakupnim bonom.
2
Blagajniški zapis z nakupnim bonom je izdan v
nematerializirani obliki v centralnem registru pri Klirinško depotni družbi
d.d. Ljubljana, Trg republike 3.
3
Blagajniški zapis z nakupnim bonom je finančni inštrument, ki
ima blagajniški zapis in nakupni bon. Blagajniški zapis in nakupni bon se
glasita na ime. 
Blagajniški zapis je kratkoročni vrednostni papir, izdan v
apoenih po 500.000 tolarjev in se vplača z diskontom v tolarjih. Obrestna mera
znaša 7% letno. Rok dospetja 11. izdaje blagajniškega zapisa je 1. 9. 1999.
Nominalna vrednost blagajniškega zapisa pomeni obveznost Banke Slovenije ob
dospelosti. Pravice iz blagajniškega zapisa zastarajo v petih letih od dneva
dospelosti. 
Nakupni bon je ločljiv od vrednostnega papirja in je ob
izdaji sestavljen iz treh, med seboj ločljivih delov. Vsak del nakupnega bona
daje vsakemu imetniku pravico do popusta pri nakupu blagajniškega zapisa,
izdanega v apoenih po 500.000 tolarjev. Pravna oseba lahko pravico do popusta
uveljavi pri nakupu blagajniškega zapisa, izdanega v apoenih po 500.000
tolarjev ali pri nakupu blagajniškega zapisa v tujem denarju z vračilnim rokom
180 dni, 270 dni in 360 dni. Pravico do popusta pri nakupu blagajniškega
zapisa, izdanega v apoenih po 500.000 tolarjev, lahko imetnik nakupnega bona
uveljavi za nakup zadnje izdane emisije blagajniškega zapisa in sicer v šestih
mesecih od dneva izdaje nakupnega bona oziroma njegovih delov. Pravico do
popusta pri nakupu blagajniškega zapisa v tujem denarju lahko imetnik nakupnega
bona uveljavi v šestih mesecih od dneva izdaje nakupnega bona oziroma njegovih
delov.
4
Banka Slovenije lahko v odvisnosti od denarnih razmer
kadarkoli ustavi ali ponovno sprosti osnovno prodajo blagajniškega zapisa z
nakupnim bonom iz 1. točke tega sklepa. Kljub ustavitvi osnovne prodaje, je
možen nakup blagajniškega zapisa, izdanega v apoenih po 500.000 tolarjev,
zaradi uveljavitve popusta na podlagi nakupnega bona oziroma njegovega dela.
5
Diskont se računa anticipativno po navadnem dnevnem obrestnem
računu ob upoštevanju dejanskega števila dni v mesecu oziroma letu.
6
Popust, do katerega ima pravico imetnik posameznega dela
nakupnega bona, se izračuna v odstotku. Izračunani odstotek je zaokrožen na dve
decimalni mesti. 
Odstotek popusta, ki ga prinaša en del nakupnega bona pri
nakupu blagajniškega zapisa, izdanega v apoenih po 500.000 tolarjev, se računa
vsak mesec kot razlika med stopnjo rasti cen življenjskih potrebščin v
preteklem mesecu in 0,40%. 
Odstotek popusta, ki ga prinaša en del nakupnega bona pri
nakupu blagajniškega zapisa v tujem denarju z vračilnim rokom 180, 270 ali 360
dni se računa vsak mesec kot razlika med 0,40% in odstotkom rasti srednjega
tečaja Banke Slovenije za evro v preteklem mesecu. Rast srednjega tečaja v preteklem
mesecu se računa kot celomesečna rast do vključno dvajsetega dne v preteklem
mesecu.
7
Pri nakupu blagajniškega zapisa, izdanega v apoenih po
500.000 tolarjev, je možno uveljaviti največ 5 delov nakupnega bona. 
Pri nakupu blagajniškega zapisa v tujem denarju z vračilnim
rokom 180 dni je možno uveljaviti največ 2 dela nakupnega bona. 
Pri nakupu blagajniškega zapisa v tujem denarju z vračilnim
rokom 270 dni je možno uveljaviti največ 3 dele nakupnega bona. 
Pri nakupu blagajniškega zapisa v tujem denarju z vračilnim
rokom 360 dni je možno uveljaviti največ 4 dele nakupnega bona.
8
Število delov nakupnega bona, ki jih prejme kupec
blagajniškega zapisa, je odvisno od dneva in načina nakupa. Nakupni bon
pridobljen do 31. 3. 1999 vsebuje tri dele, nakupni bon pridobljen od 1. 4.
1999 do 30. 4. 1999 vsebuje dva dela in od 1. 5. 1999 do 31. 5. 1999 vsebuje en
del nakupnega bona. Od 1. 6. 1999 se blagajniški zapis vpisuje brez nakupnega
bona.
9
Blagajniške zapise z nakupnim bonom, ki jih občasno ponuja
Banka Slovenije, lahko vpisujejo banke v svojem imenu in za svoj račun ter v
svojem imenu in za račun drugih domačih pravnih in fizičnih oseb.
10
Banka Slovenije izplača na dan dospelosti obveznost iz
blagajniških zapisov na podlagi evidence lastništva v centralnem registru
vrednostnih papirjev pri Klirinško depotni družbi d.d. Ljubljana na račune
evidentiranih imetnikov blagajniških zapisov oziroma njihovih pooblaščencev. 
Za imetnika blagajniškega zapisa na dan dospelosti se šteje
oseba, ki je navedena v seznamu imetnikov blagajniških zapisov dne 27. 8. 1999
(stanje konec dneva poslovanja). 
V primeru, da obveznosti iz blagajniškega zapisa na dan
dospelosti ni mogoče izpolniti zaradi tega, ker so v centralnem registru
vpisani napačni podatki ali podatkov za izplačilo ni, se šteje, da je imetnik
blagajniškega zapisa v upniški zamudi. Imetnik blagajniškega zapisa, ki je v
upniški zamudi lahko zahteva denarno izplačilo dospelih blagajniških zapisov v
roku petih let po dospelosti. V tem primeru mora imetnik blagajniškega zapisa
predložiti Banki Slovenije pisni zahtevek za nakazilo denarnih sredstev z vsemi
potrebnimi podatki za izplačilo. Denarna sredstva bodo imetniku nakazana v roku
treh delovnih dni po prejemu zahtevka.
11
Banka Slovenije bo dala v obtok več izdaj blagajniškega
zapisa z nakupnim bonom. Zadnja izdaja bo vnaprej napovedana in ustrezno
označena.
12
Ta sklep začne veljati naslednji dan po objavi v Uradnem
listu RS.
Št. 22-0042/99
Ljubljana, dne 23. februarja 1999.
dr. France Arhar l. r. 
Guverner
 