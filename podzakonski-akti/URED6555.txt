I. SPLOŠNE DOLOČBE
1. člen
Ta uredba določa osnovo za obračun okoljske
dajatve, njeno višino ter način njenega obračunavanja in plačevanja, zavezance
in plačnike okoljske dajatve za onesnaževanje okolja zaradi odlaganja odpadkov
na odlagališčih (v nadaljnjem besedilu: okoljska dajatev).
2. člen
(1) Okoljska dajatev se plačuje za
onesnaževanje okolja zaradi odlaganja odpadkov na odlagališču za inertne odpadke,
odlagališču za nenevarne odpadke ali odlagališču za nevarne odpadke (v
nadaljnjem besedilu: odpadki).
(2) Ne glede na prejšnji odstavek se
okoljska dajatev ne plačuje za odpadke iz prejšnjega odstavka, ki se uporabijo
za prekrivanje odlagališča v skladu s predpisom, ki ureja odlagališča odpadkov.
3. člen
Izrazi odlagališče, telo odlagališča,
inertni odpadek, nenevarni odpadek in upravljavec odlagališča imajo enak pomen,
kot ga določa predpis, ki ureja odlagališča odpadkov.
4. člen
(1) Osnova za obračun okoljske dajatve
je enota obremenitve okolja za kilogram odloženih odpadkov na odlagališču.
(2) Število enot obremenitve okolja za
kilogram posamezne vrste odloženih odpadkov znaša:
-       
1 enoto obremenitve okolja za kilogram inertnih odpadkov;
-       
5 enot obremenitve okolja za kilogram nenevarnih odpadkov;
-       
10 enot obremenitve okolja za kilogram nevarnih odpadkov.
(3) Obremenitev okolja za odložene
odpadke se izračuna tako, da se seštejejo enote obremenitve okolja za posamezne
vrste odloženih odpadkov, in sicer tako, da se masa posamezne vrste odpadkov
pomnoži s številom enot obremenitve okolja iz prejšnjega odstavka.
(4) Okoljska dajatev se izračuna tako,
da se seštevek enot obremenitve okolja pomnoži z zneskom za enoto obremenitve
okolja.
(5) Znesek za enoto obremenitve okolja
določi Vlada Republike Slovenije s sklepom, ki se objavi v Uradnem listu
Republike Slovenije.
5. člen
Za plačevanje, obračunavanje obresti,
doplačila in vračila plačane okoljske dajatve, za postopek prisilne izterjave,
pravna sredstva in druga vprašanja postopka v zvezi s pobiranjem okoljske
dajatve ter vprašanja stvarne in krajevne pristojnosti carinskega organa, ki
niso urejena s to uredbo, se uporabljajo predpisi, ki urejajo davčni postopek,
in predpisi, ki urejajo carinsko službo.
6. člen
(1) Obveznost za obračun okoljske
dajatve nastane, ko so odpadki odloženi na odlagališče, ki je infrastruktura,
namenjena opravljanju obvezne občinske gospodarske javne službe varstva okolja,
ali na odlagališče, ki ni infrastruktura, namenjena opravljanju obvezne
gospodarske javne službe.
(2) Okoljska dajatev se obračunava
mesečno v skladu s 4. členom te uredbe.
II. OKOLJSKA DAJATEV ZA ONESNAŽEVANJE OKOLJA ZARADI ODLAGANJA
ODPADKOV NA ODLAGALIŠČU, KI JE INFRASTRUKTURA, NAMENJENA OPRAVLJANJU OBVEZNE
OBČINSKE GOSPODARSKE JAVNE SLUŽBE VARSTVA OKOLJA
7. člen
(1) Zavezanec za plačilo okoljske
dajatve za onesnaževanje okolja zaradi odlaganja odpadkov na odlagališču, ki je
infrastruktura, namenjena opravljanju obvezne občinske gospodarske javne službe
varstva okolja, je upravljavec odlagališča, ki je v skladu s predpisom, ki
ureja opravljanje obvezne gospodarske javne službe, določen za opravljanje
obvezne gospodarske javne službe.
(2) Okoljska dajatev iz prejšnjega
odstavka je prihodek proračuna občine, na območju katere zavezanec iz prejšnjega
odstavka odlaga odpadke v telo odlagališča.
(3) Če je telo odlagališča na območju
dveh ali več občin, se okoljska dajatev razdeli med občine v enakih deležih.
8. člen
(1) Zavezanec iz prvega odstavka
prejšnjega člena v evidenci o odlaganju odpadkov vodi evidenco o količini odloženih
inertnih, nenevarnih in nevarnih odpadkov, za katere je nastala obveznost za
obračun okoljske dajatve. Podatki v evidenci se morajo ujemati s podatki iz
mesečnih obračunov okoljske dajatve.
(2) Na podlagi evidence iz prejšnjega
odstavka sestavi zavezanec iz prvega odstavka prejšnjega člena mesečni obračun
okoljske dajatve in ga predloži carinskemu organu na obrazcu iz priloge 1, ki
je sestavni del te uredbe, do 25. dne v mesecu, ki sledi mesecu, v katerem je
nastala obveznost za obračun okoljske dajatve.
(3) Če je telo odlagališča na območju
več občin, zavezanec iz prvega odstavka prejšnjega člena sestavi obračun iz
prejšnjega odstavka za vsako občino posebej v skladu z določbo tretjega
odstavka prejšnjega člena.
(4) Iz obračuna iz drugega in tretjega
odstavka tega člena morajo biti razvidni naslednji podatki:
-       
obdobje, na katero se nanaša obveznost plačila okoljske dajatve;
-       
količina odloženih odpadkov po posamezni vrsti odpadkov;
-       
znesek obračunane okoljske dajatve po posamezni vrsti odpadkov;
-       
znesek za plačilo okoljske dajatve;
-       
lokacija odlagališča, šifra in ime občine, na območju katere je telo
odlagališča.
(5) Zavezanec iz prvega odstavka
prejšnjega člena plača obračunano okoljsko dajatev do zadnjega dne v mesecu po
poteku meseca, v katerem je nastala obveznost za obračun okoljske dajatve.
III. OKOLJSKA DAJATEV ZA ONESNAŽEVANJE OKOLJA ZARADI
ODLAGANJA ODPADKOV NA ODLAGALIŠČU, KI NI INFRASTRUKTURA, NAMENJENA OPRAVLJANJU
OBVEZNE OBČINSKE GOSPODARSKE JAVNE SLUŽBE VARSTVA OKOLJA
9. člen
(1) Zavezanec za plačilo okoljske
dajatve za onesnaževanje okolja zaradi odlaganja odpadkov na odlagališču, ki ni
infrastruktura, namenjena opravljanju obvezne občinske gospodarske javne službe
varstva okolja, je pravna oseba ali samostojni podjetnik posameznik, ki z
odlaganjem odpadkov obremenjuje okolje.
(2) Za zavezanca iz prejšnjega
odstavka okoljsko dajatev obračunava in plačuje upravljavec odlagališča, ki ni
infrastruktura, namenjena opravljanju obvezne občinske gospodarske javne službe
varstva okolja (v nadaljnjem besedilu: plačnik okoljske dajatve).
(3) Okoljska dajatev iz prejšnjega
odstavka je prihodek proračuna države.
10. člen
(1) Plačnik okoljske dajatve v
evidenci o odlaganju odpadkov za posameznega zavezanca iz prvega odstavka
prejšnjega člena vodi evidenco o količini odloženih inertnih, nenevarnih in
nevarnih odpadkov, za katere je nastala obveznost za obračun okoljske dajatve.
Podatki v evidenci se morajo ujemati s podatki iz mesečnih obračunov okoljske
dajatve.
(2) Na podlagi evidence iz prvega
odstavka tega člena plačnik okoljske dajatve sestavi mesečni obračun okoljske
dajatve in ga predloži carinskemu organu na obrazcu iz priloge 2, ki je
sestavni del te uredbe, do 25. dne v mesecu, ki sledi mesecu, v katerem je
nastala obveznost za ta obračun.
(3) Iz obračuna iz prejšnjega odstavka
morajo biti razvidni naslednji podatki:
-       
obdobje, na katero se nanaša obveznost plačila okoljske dajatve;
-       
davčna številka zavezanca iz prvega odstavka prejšnjega člena;
-       
količina odloženih odpadkov po posamezni vrsti odpadkov in zavezancu iz
prvega odstavka prejšnjega člena;
-       
znesek obračunane okoljske dajatve po posamezni vrsti odpadkov in
zavezancu iz prvega odstavka prejšnjega člena;
-       
znesek za plačilo okoljske dajatve.
(4) Plačnik okoljske dajatve plača
obračunano okoljsko dajatev do zadnjega dne v mesecu po poteku meseca, v
katerem je nastala obveznost za obračun okoljske dajatve.
IV. PRIJAVA DEJAVNOSTI
11. člen
(1) Zavezanec iz prvega odstavka 7.
člena te uredbe in plačnik okoljske dajatve morata carinskemu organu na obrazcu
iz priloge 3, ki je sestavni del uredbe, prijaviti, kdaj se dejavnost, zaradi
katere sta zavezana obračunavati in plačevati okoljsko dajatev, začne,
spremeni, prekine ali preneha.
(2) Osebi iz prejšnjega odstavka
carinskemu organu prijavita začetek, spremembo, prekinitev in prenehanje dejavnosti
najmanj 15 dni pred začetkom, predvideno spremembo, prekinitvijo ali
prenehanjem opravljanja dejavnosti, zaradi katere sta zavezani obračunavati in
plačevati okoljsko dajatev. Carinski organ o tem v 30 dneh obvesti Agencijo
Republike Slovenije za okolje (v nadaljnjem besedilu: agencija).
(3) Ne glede na prejšnji odstavek
morata osebi iz prvega odstavka tega člena prijaviti prenehanje opravljanja
dejavnosti iz nepredvidenih razlogov na obrazcu iz prvega odstavka tega člena v
treh delovnih dneh po nastopu razlogov za prenehanje opravljanja dejavnosti,
zaradi katere sta zavezani obračunavati in plačevati okoljsko dajatev. Carinski
organ o tem v 30 dneh obvesti agencijo.
V. NADZOR
12. člen
Nadzor nad izvajanjem te uredbe opravlja
pristojni carinski organ.
VI. KAZENSKE DOLOČBE
13. člen
(1) Z globo od 1.000 do 50.000 eurov
se za prekršek kaznuje pravna oseba ali samostojni podjetnik posameznik, ki je
zavezanec iz prvega odstavka 7. člena te uredbe ali plačnik okoljske dajatve,
če:
1.     
ne vodi evidence o količini odloženih odpadkov, za katere je nastala
obveznost za obračun okoljske dajatve, ločeno po posamezni vrsti odpadkov v
skladu s prvim odstavkom 8. člena in prvim odstavkom 10. člena te uredbe,
2.     
ne predloži obračuna okoljske dajatve carinskemu organu do 25. dne v
mesecu, ki sledi mesecu, v katerem je nastala obveznost za obračun okoljske
dajatve v skladu z drugim odstavkom 8. člena in drugim odstavkom 10. člena te
uredbe,
3.     
na obračunu iz drugega odstavka 8. člena in drugega odstavka 10. člena
te uredbe navede neresnične podatke,
4.     
ne prijavi začetka, spremembe, prekinitve in prenehanja opravljanja
dejavnosti v rokih, določenih v 11. členu te uredbe.
(2) Z globo od 400 do 4.000 eurov se
kaznuje za prekršek iz prejšnjega odstavka tudi odgovorna oseba pravne osebe
ali samostojnega podjetnika posameznika.
VII. PREHODNI IN KONČNI DOLOČBI
14. člen
Do uveljavitve sklepa iz petega odstavka 4.
člena te uredbe znaša znesek okoljske dajatve za enoto obremenitve okolja
0,0022 eura.
15. člen
Zavezancu iz prvega odstavka 7. člena in
plačniku okoljske dajatve ni treba ponovno prijaviti začetka opravljanja
dejavnosti, če je vpisan v evidenco v skladu z 12. členom Uredbe o okoljski
dajatvi za onesnaževanje okolja zaradi odlaganja odpadkov na odlagališčih
(Uradni list RS, št. 70/10 in 49/13 – odl. US).
16. člen
Z dnem uveljavitve te uredbe preneha
veljati Uredba o okoljski dajatvi za onesnaževanje okolja zaradi odlaganja
odpadkov na odlagališčih (Uradni list RS, št. 70/10 in 49/13 – odl. US).
17. člen
Ta uredba začne veljati naslednji dan po
objavi v Uradnem listu Republike Slovenije.
Št. 00728-5/2014
Ljubljana, dne 20. februarja
2014
EVA 2013-2330-0164
Vlada Republike Slovenije
mag. Dejan Židan l.r.
Podpredsednik

Priloga 1: Obrazec:
Obračun KOM – odlagališča
Priloga 2:
Obrazec: Obračun IND - odlagališča
Priloga
3: Obrazec: Prijava – Upravljavec odlagališča