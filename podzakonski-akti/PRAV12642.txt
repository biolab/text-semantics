I. SPLOŠNE DOLOČBE
1. člen
(vsebina in področje uporabe)
(1) Ta pravilnik določa zahteve za dostopnost na trgu in
začetek obratovanja tlačne opreme v skladu z Direktivo 2014/68/EU Evropskega
parlamenta in Sveta z dne 15. maja 2014 o harmonizaciji zakonodaje držav
članic v zvezi omogočanjem dostopnosti tlačne opreme na trgu (UL L št. 189
z dne 27. 6. 2014, str. 164).
(2) Ta pravilnik se uporablja za načrtovanje,
proizvodnjo in ugotavljanje skladnosti tlačne opreme in sklopov, za katere je
najvišji dovoljeni tlak višji od 0,5 bara.
(3) Ta pravilnik se ne uporablja za:
1.     
cevovode, ki vsebujejo cevovod ali sistem cevovodov, oblikovanih za
prenos katerega koli fluida ali snovi do napeljave ali od nje po kopnem ali na
vodi, vključno z zadnjo izolacijsko napravo znotraj meja napeljave in z vso
dodano opremo, načrtovano posebej za cevovode; ta izključitev ne velja za
standardno tlačno opremo, kakršno je mogoče najti v postajah za zvezno
zmanjševanje tlaka ali kompresijskih postajah;
2.     
omrežja za oskrbo, distribucijo in odvajanje vode in s tem povezano
opremo ter dovodne cevi, kot so dovodni kanali, tlačni predori, tlačni jaški za
hidroelektrične napeljave in z njimi povezane posebne armature;
3.     
enostavne tlačne posode, ki so zajete v Direktivi 2014/29/EU Evropskega
parlamenta in Sveta z dne 26. februarja 2014 o harmonizaciji zakonodaje
držav članic v zvezi z omogočanjem dostopnosti enostavnih tlačnih posod na trgu
(UL L št. 96 z dne 29. 3. 2014, str. 45);
4.     
aerosolne razpršilnike, ki jih zajema Direktiva Sveta 75/324/EGS z dne
20. maja 1975 o približevanju zakonodaje držav članic glede aerosolnih
razpršilnikov (UL L št. 147 z dne 9. 6. 1975, str. 40);
5.     
opremo za delovanje vozil, določenih v naslednjih pravnih aktih:
- 
Direktivi 2007/46/ES Evropskega parlamenta in Sveta z dne
5. septembra 2007 o vzpostavitvi okvira za odobritev motornih in
priklopnih vozil ter sistemov, sestavnih delov in samostojnih tehničnih enot,
namenjenih za taka vozila (Okvirna direktiva) (UL L št. 263 z dne
9. 10. 2007, str. 1),
- 
Uredbi (EU) št. 167/2013 Evropskega parlamenta in Sveta z dne
5. februarja 2013 o odobritvi in tržnem nadzoru kmetijskih in gozdarskih
vozil (UL L št. 60 z dne 2. 3. 2013, str. 1),
- 
Uredbi (EU) št. 168/2013 Evropskega parlamenta in Sveta z dne 15. januarja
2013 o odobritvi in tržnem nadzoru dvo- ali trikolesnih vozil in
štirikolesnikov (UL L št. 60 z dne 2. 3. 2013, str. 52);
6.     
opremo, ki po 13. členu tega pravilnika ni razvrščena višje, kakor
v razred I in jo obravnava ena od naslednjih direktiv:
- 
Direktiva 2006/42/ES Evropskega parlamenta in Sveta z dne 17. maja
2006 o strojih in spremembi Direktive 95/16/ES (UL L št. 157 z dne
9. 6. 2006, str. 24);
- 
Direktiva 2014/33/EU Evropskega parlamenta in Sveta z dne
26. februarja 2014 o usklajevanju zakonodaje držav članic v zvezi z
omogočanjem dostopnosti dvigal in varnostnih sestavnih delov za dvigala na trgu
(UL L št. 96 z dne 29. 3. 2014, str. 251);
- 
Direktiva 2014/35/EU Evropskega parlamenta in Sveta z dne
26. februarja 2014 o uskladitvi zakonodaje držav članic v zvezi z
dostopnostjo na trgu električne opreme, konstruirane za uporabo znotraj
določenih napetostnih mej (UL L št. 96 z dne 29. 3. 2014, str. 357);
- 
Direktiva Sveta 93/42/EGS z dne 14. junija 1993 o medicinskih
pripomočkih (UL L št. 169 z dne 12. 7. 1993, str. 1);
- 
Direktiva 2009/142/ES Evropskega parlamenta in Sveta z dne
30. novembra 2009 v zvezi z napravami na plinsko gorivo (UL L št. 330
z dne 16. 12. 2009, str. 10);
- 
Direktiva 2014/34/EU Evropskega parlamenta in Sveta z dne
26. februarja 2014 o usklajevanju zakonodaje držav članic v zvezi z opremo
in zaščitnimi sistemi, namenjenimi za uporabo v potencialno eksplozivnih
atmosferah (UL L št. 96 z dne 29. 3. 2014, str. 309);
7.     
opremo, ki jo zajema točka (b) prvega odstavka 346. člena Pogodbe o
delovanju Evropske unije (UL C št. 326 z dne 26. 10. 2012, str. 1);
8.     
opremo, posebej načrtovano za jedrsko uporabo, pri kateri lahko napaka
povzroči oddajanje radioaktivnosti;
9.     
opremo za nadziranje vrtin, ki se uporablja v naftni, plinski ali
geotermični raziskovalni in črpalni panogi ter v podzemnih skladiščih,
namenjenih zadrževanju oziroma nadziranju tlaka vrtin; ta obsega glavo vrtine,
varovala proti izbruhu, cevne razdelilnike in vso njihovo opremo v smeri proti
toku;
10.  
opremo, ki obsega ohišje ali stroje, pri katerih dimenzioniranje, izbira
materiala in načela proizvodnje temeljijo predvsem na zahtevah za zadostno
jakost, togost in obstojnost opreme, da prevzame statične in dinamične
obratovalne vplive ali druge obratovalne značilnosti, in pri kateri tlak ni pomemben
dejavnik pri načrtovanju; taka oprema lahko zajema:
- 
motorje s turbinami in motorje z notranjim zgorevanjem;
- 
parne stroje, plinske oziroma parne turbine, turbogeneratorje,
kompresorje, črpalke in zagonske naprave;
11.  
plavže, vključno s sistemom za hlajenje peči, rekuperatorji vročega
zraka, izločevalniki prahu in čistilniki izpušnih plinov plavža, ter kupolke za
direktno redukcijo, vključno s sistemom za hlajenje peči, plinskimi
izmenjevalci in lonci za taljenje, pretaljevanje, razplinjevanje in ulivanje jekla,
železa ter barvnih kovin;
12.  
ohišja za visokonapetostno električno opremo, kot so stikalne, kontrolne
in regulacijske naprave, transformatorji in rotacijski stroji;
13.  
tlačne cevi za zavarovanje prenosnih sistemov, na primer za električne
in telefonske kable;
14.  
ladje, rakete, zrakoplove in premične offshore enote ter opremo, posebej
namenjeno za vgradnjo na te enote ali za njihov pogon;
15.  
tlačno opremo iz fleksibilnega ohišja, na primer gume, zračne blazine,
igralne žoge, napihljive čolne in drugo podobno tlačno opremo;
16.  
izpušne in sesalne glušnike;
17.  
steklenice ali pločevinke za pijače z dodanim ogljikovim dioksidom za
končno porabo;
18.  
posode, načrtovane za prevoz in distribucijo pijač, pri katerih produkt
najvišje dovoljenega tlaka in prostornine znaša 500 barL, najvišji dovoljeni
tlak pa ne presega 7 bar;
19.  
opremo, kot jo določata Direktiva 2008/68/ES Evropskega parlamenta in
Sveta z dne 24. septembra 2008 o notranjem prevozu nevarnega blaga (UL L
št. 260 z dne 30. 9. 2008, str. 13) in Direktiva 2010/35/EU Evropskega
parlamenta in Sveta z dne 16. junija 2010 o premični tlačni opremi in o
razveljavitvi direktiv Sveta 76/767/EGS, 84/525/EGS, 84/526/EGS, 84/527/EGS in
1999/36/ES (UL L št. 165 z dne 30. 6. 2010, str. 1), ter opremo, ki
jo določata Uredba o nadzoru pomorskega prometa (Uradni list RS,
št. 94/10, 26/12 in 84/15) in Konvencija o mednarodnem civilnem letalstvu
(Uradni list FLRJ – MP, št. 3/54, 5/54, 9/61, 5/62, in Uradni list SFRJ –
MP, št. 11/63, 49/71, 62/73, 15/78 in 2/80) in akt o notifikaciji
nasledstva (Uradni list RS – MP, št. 24/92);
20.  
radiatorje in cevi v sistemih za ogrevanje s toplo vodo; 
21.  
posode, načrtovane za hrambo tekočin, pri katerih tlak plina nad
tekočino ne preseže 0,5 bar.
2. člen
(pomen izrazov)
Posamezni izrazi, uporabljeni v tem pravilniku, pomenijo
naslednje:
1.     
„tlačna oprema“ so posode, cevovodi, varnostne armature in tlačne armature,
vključno s, kadar je primerno, sestavnimi deli, pritrjenimi na dele pod tlakom,
kot so prirobnice, šobe, spojnice, podpore, dvižne zanke;
2.     
„posoda“ je ohišje, oblikovano in izdelano za zadrževanje fluidov pod
tlakom, vključno z neposredno nanj pritrjenimi deli do spojnega mesta, kjer se
povezuje z drugo opremo; posodo lahko sestavlja več kakor ena komora;
3.     
„cevovod“ so sestavni deli tlačne opreme, namenjeni transportu fluidov,
kadar so sestavljeni skupaj zaradi povezave v tlačni sistem; cevovod vključuje
zlasti cev ali sistem cevi, cevni material, pribor, raztezne spoje, gibke cevi
ali ustrezne druge tlačno obremenjene komponente, ter toplotne izmenjevalnike,
sestavljene iz cevi in namenjene hlajenju ali ogrevanju zraka;
4.     
„varnostne armature“ so naprave, načrtovane za zaščito tlačne opreme
pred preseganjem dovoljenih omejitev, vključno z napravami za neposredno
omejevanje tlaka, kot so varnostni ventili, naprave z varovalnim razpočnim
diskom, naprave z varovalnim klecnim vretenom, krmiljeni varnostni sistemi za
sproščanje tlaka in omejilnimi napravami, ki aktivirajo sredstva za popravek
tlaka ali poskrbijo za ustavitev ali ustavitev in izklop, kot so tlačna ali
temperaturna stikala ali nivojska stikala in varnostne merilne, krmilne in
regulacijske naprave;
5.     
„tlačne armature“ so naprave z obratovalno funkcijo in s tlačno
obremenjenim ohišjem;
6.     
„sklop“ je več enot tlačne opreme, ki jih proizvajalec sestavi tako, da
tvorijo povezano in funkcionalno celoto;
7.     
„tlak“ je relativen tlak proti atmosferskemu tlaku, to je nadtlak.
Posledica tega je, da je brezzračni prostor označen z negativno vrednostjo;
8.     
„najvišji dovoljeni tlak“ (v nadaljnjem besedilu: PS) je najvišji tlak,
za katerega je tlačna oprema načrtovana, kakor ga določi proizvajalec, ki tudi
izbere mesto, kjer se tlak določi, to pa je lahko bodisi na mestu spoja oziroma
namestitve zaščitnih omejilnih naprav ali na vrhu tlačne opreme, ali če to ni
primerno, katera koli določena točka;
9.     
„najvišja oziroma najnižja dovoljena temperatura“ (v nadaljnjem
besedilu: TS) pomeni najvišjo oziroma najnižjo temperaturo, za katero je tlačna
oprema načrtovana, in jo določi proizvajalec;
10.  
„prostornina“ (v nadaljnjem besedilu: V) je notranja prostornina komore,
vključno s prostornino nastavkov do prvega prirobničnega spoja ali zvarjenega
mesta, vendar brez prostornine notranjih delov;
11.  
„imenska velikost“ (v nadaljnjem besedilu: DN) je številčna oznaka
velikosti, ki je skupna za vse sestavne dele cevovodnega sistema, razen za
tiste sestavne dele, ki so opisani z zunanjimi premeri ali velikostjo navoja;
to je ustrezna zaokrožena številka za potrebe sklicevanja, in je le ohlapno
povezana s proizvodnimi dimenzijami; imenski vrednosti DN sledi številka;
12.  
„fluidi“ so plini, tekočine in pare v čisti, enoviti fazi in tudi
njihove mešanice; fluidi lahko vsebujejo suspenzijo trdnih snovi;
13.  
„stalni spoji“ so spoji, ki jih brez porušitve ni mogoče razdvojiti; 
14.  
„Evropska odobritev materialov“ je tehnična listina, v kateri so
določene lastnosti materialov, namenjenih ponavljajoči uporabi pri proizvodnji
tlačne opreme, ki niso zajeti v nobenem usklajenem standardu;
15.  
„omogočiti dostopnost na trgu“ pomeni vsako dobavo tlačne opreme ali
sklopov za distribucijo ali uporabo na trgu Evropske Unije v okviru gospodarske
dejavnosti, bodisi proti plačilu bodisi brezplačno;
16.  
„dajanje na trg“ pomeni, da je tlačna oprema ali sklop prvič dostopen na
trgu Evropske Unije;
17.  
„dajanje v uporabo“ pomeni prvo uporabo tlačne opreme ali sklopa s
strani uporabnika;
18.  
„proizvajalec“ pomeni fizično ali pravno osebo, ki proizvaja tlačno
opremo ali sklop, ali za katero se taka oprema ali sklop načrtuje ali
proizvaja, in ki tlačno opremo ali sklop trži pod svojim imenom ali blagovno
znamko ali pa ga uporablja v lastne namene;
19.  
„pooblaščeni zastopnik“ pomeni fizično ali pravno osebo s sedežem v
Evropski Uniji, ki jo je proizvajalec pisno pooblastil, da v njegovem imenu
opravlja določene naloge;
20.  
„uvoznik“ pomeni katero koli fizično ali pravno osebo s sedežem v
Evropski Uniji, ki da tlačno opremo ali sklope iz tretje države na trg Evropske
Unije;
21.  
„distributer“ pomeni katero koli fizično ali pravno osebo v dobavni
verigi, razen proizvajalca in uvoznika, ki omogoča dostopnost tlačne opreme ali
sklopov na trgu;
22.  
„gospodarski subjekt“ pomeni proizvajalca, pooblaščenega zastopnika,
uvoznika ali distributerja;
23.  
„tehnična specifikacija“ pomeni dokument, s katerim so predpisane
tehnične zahteve, ki jih morajo izpolnjevati tlačna oprema ali sklopi;
24.  
„harmonizirani standard“ pomeni harmonizirani standard, kot je
opredeljen v točki (c) prvega odstavka drugega člena Uredbe (EU)
št. 1025/2012 Evropskega parlamenta in Sveta z dne 25. oktobra 2012 o
evropski standardizaciji, spremembi direktiv Sveta 89/686/EGS in 93/15/EGS ter
direktiv 94/9/ES, 94/25/ES, 95/16/ES, 97/23/ES, 98/34/ES, 2004/22/ES, 2007/23/ES,
2009/23/ES in 2009/105/ES Evropskega parlamenta in Sveta ter razveljavitvi
Sklepa Sveta 87/95/EGS in Sklepa št. 1673/2006/ES Evropskega parlamenta in
Sveta (UL L št. 3/6 z dne 14. 11. 2012, str. 12);
25.  
„akreditacija“ pomeni akreditacijo, kot je opredeljena v deseti točki
drugega člena Uredbe (ES) št. 765/2008 Evropskega Parlamenta in Sveta z
dne 9. julija 2008 o določitvi zahtev za akreditacijo in nadzor trga v
zvezi s trženjem proizvodov ter razveljavitvi Uredbe (EGS) št. 339/93 (UL
L 2018 z dne 13. 8. 2008, str. 30; v nadaljnjem besedilu: Uredba (ES)
št. 765/2008);
26.  
„nacionalni akreditacijski organ“ pomeni nacionalni akreditacijski
organ, kot je opredeljen v 11. točki drugega člena Uredbe (ES)
št. 765/2008;
27.  
„ugotavljanje skladnosti“ pomeni proces, s katerim se ugotavlja, ali so
izpolnjene bistvene varnostne zahteve iz tega pravilnika, ki se nanašajo na
tlačno opremo ali sklope;
28.  
„organ za ugotavljanje skladnosti“ pomeni organ, ki izvaja dejavnosti
ugotavljanja skladnosti, vključno z umerjanjem, preskušanjem, certificiranjem
in pregledovanjem;
29.  
„odpoklic“ pomeni ukrep za vrnitev tlačne opreme ali sklopov, ki so že
dostopni potrošnikom ali drugim uporabnikom;
30.  
„umik“ pomeni ukrep, ki preprečuje, da bi bili tlačna oprema ali sklopi
iz dobavne verige dostopni na trgu;
31.  
„oznaka CE“ pomeni oznako, s katero proizvajalec izjavlja, da je tlačna
oprema ali sklop v skladu z zahtevami zakonodaje Evropske Unije o
harmonizaciji, ki določa njeno namestitev;
32.  
„zakonodaja EU o harmonizaciji“ pomeni zakonodajo Evropske Unije, ki
harmonizira pogoje za trženje proizvodov.
3. člen
(omogočanje dostopnosti na trgu in začetek obratovanja)
(1) Tlačna oprema ali sklopi so lahko dostopni na trgu
ali dani v uporabo le, če izpolnjujejo zahteve tega pravilnika, so ustrezno
nameščeni in vzdrževani ter se uporabljajo za predvidene namene.
(2) Na sejmih, razstavah, predstavitvah in drugih
podobnih prireditvah je dovoljen prikaz tlačne opreme ali sklopov, ki niso
skladni s tem pravilnikom, če oznaka na vidnem mestu jasno kaže, da tlačna
oprema ali sklopi ne smejo biti dani na trg oziroma uporabo, dokler se jih ne
uskladi. Med predstavitvami je treba poskrbeti za ustrezne varnostne ukrepe, da
se zagotovi varnost ljudi.
4. člen
(tehnične zahteve)
(1) Bistvene varnostne zahteve iz Priloge 1, ki je
sestavni del tega pravilnika, mora izpolnjevati naslednja tlačna oprema:
1.     
posode, razen navedenih v 2. točki tega odstavka, za:
a)   
pline, utekočinjene pline, raztopljene pod tlakom raztopljene pline,
pare in tudi tiste tekočine, pri katerih je parni tlak pri najvišji dovoljeni
temperaturi več kakor za 0,5 bar višji od normalnega atmosferskega tlaka (1 013
mbar), v okviru naslednjih omejitev:
-  za fluide iz skupine 1 s
prostornino, večjo od 1 l, in produktom PS V, večjim od 25 bar·l, ali s tlakom
PS, višjim od 200 bar v skladu s tabelo 1 Priloge 2, ki je sestavni del tega
pravilnika,
-  za fluide iz skupine 2 s
prostornino, večjo od 1 l, in produktom PS V, večjim od 50 bar·l, ali s tlakom
PS, višjim od 1 000 bar, ter vse prenosne gasilne aparate in jeklenke za
dihalne aparate v skladu s tabelo 2 Priloge 2 tega pravilnika;
b)   
tekočine, pri katerih je parni tlak pri najvišji dovoljeni temperaturi
največ 0,5 bar nad normalnim atmosferskim tlakom (1 013 mbar) v okviru
naslednjih omejitev:
-  za fluide iz skupine 1 s
prostornino, večjo od 1 l, in produktom PS V, večjim od 200 bar·l, ali s tlakom
PS, višjim od 500 bar v skladu s tabelo 3 Priloge 2 tega pravilnika),
-  za fluide iz skupine 2 s
tlakom PS, višjim od 10 bar, in produktom PS V, večjim od 10 000 bar·l, ali s
tlakom PS, višjim od 1 000 bar v skladu s tabelo 4 Priloge 2 tega pravilnika;
2.     
s plamenom ali drugače ogrevana tlačna oprema, pri kateri lahko pride do
pregretja, namenjena pridobivanju pare ali vroče vode pri temperaturah, višjih
od 110 °C, s prostornino večjo od 2 l, ter vsa tlačna kuhalna posoda v skladu s
tabelo 5 Priloge 2 tega pravilnika;
3.     
cevovodi, namenjeni za:
a)   
pline, utekočinjene pline, pline, raztopljene pod tlakom, pare in tiste
tekočine, pri katerih je parni tlak pri najvišji dovoljeni temperaturi več
kakor za 0,5 bar višji od normalnega atmosferskega tlaka (1 013 mbar), v okviru
naslednjih omejitev:
-  za fluide iz skupine 1 z DN,
večjim od 25 v skladu s tabelo 6 Priloge 2 tega pravilnika,
-  za fluide iz skupine 2 z DN,
večjim od 32, in produktom PS DN, večjim od 1 000 bar v skladu s tabelo 7
Priloge 2 tega pravilnika;
b)   
tekočine, pri katerih je parni tlak pri najvišji dovoljeni temperaturi
največ 0,5 bar nad normalnim atmosferskim tlakom (1 013 mbar) v okviru
naslednjih omejitev:
-  za fluide iz skupine 1 z DN,
večjim od 25, in produktom PS DN, večjim od 2 000 bar v skladu s tabelo 8
Priloge 2 tega pravilnika,
-  za fluide iz skupine 2 s PS,
večjim od 10 bar, in DN, večjim od 200, in produktom PS DN, večjim od 5 000 bar
v skladu s tabelo 9 Priloge 2 tega pravilnika;
4.     
varnostne in tlačne armature, namenjene tlačni opremi, vsebovani v
točkah 1., 2. in 3. tega odstavka, vključno s primeri, ko je takšna oprema
sestavni del sklopa.
(2) Bistvene varnostne zahteve iz Priloge 1 tega
pravilnika, morajo izpolnjevati naslednji sklopi, ki vključujejo vsaj eno enoto
tlačne opreme, zajete v prejšnjem odstavku:
1.     
sklopi, namenjeni pridobivanju pare ali vroče vode pri temperaturi,
višji od 110 °C, kateri vsebujejo vsaj eno enoto s plamenom ali drugače
ogrevane tlačne opreme, ki predstavlja tveganje za pregretje;
2.     
sklopi, ki niso navedeni v 1. točki, če proizvajalec predvideva njihovo
dostopnost na trgu, in v uporabi.
(3) Sklopi, namenjeni pridobivanju tople vode pri
temperaturah, ki niso višje od 110 °C, ki se ročno polnijo s trdnim gorivom in
imajo PS·V večji kot 50 bar·l, morajo izpolnjevati varnostne zahteve navedene v
točkah 2.10, 2.11, 3.4, 5(a) in 5(d) Priloge 1 tega pravilnika.
(4) Tlačna oprema in sklopi, s parametri, ki so nižji
ali enaki omejitvam, navedenim v 1. do 3. točki prvega odstavka tega člena in v
prejšnjem odstavku, morajo biti za zagotovitev varne uporabe izdelani skladno z
dobro inženirsko prakso in opremljeni z ustreznimi navodili za uporabo. Taka
oprema ali sklop ni označena z oznako CE iz 18. člena tega pravilnika.
5. člen
(prost pretok)
(1) Zaradi tveganja, ki ga predstavlja tlak, se ne sme
ovirati, omejiti ali prepovedati dostopnosti na trgu ali uporabe tlačne opreme
ali sklopov, ki so skladni s tem pravilnikom in pod pogoji, ki jih določi
proizvajalec. Zaradi tveganja, ki ga predstavlja tlak, se ne sme ovirati,
omejiti ali prepovedati dostopnosti na trgu ali pri uporabi tlačne opreme ali
sklopov, ki so skladni z določbami tretjega odstavka prejšnjega člena.
(2) Zaradi tveganja, ki ga predstavlja tlak, se ne sme
ovirati, omejiti ali prepovedati dostopnosti na trgu ali uporabe tlačne opreme
ali sklopov, katerih skladnost je ugotovil notranji nadzorni organ iz druge
države članice Evropske unije (v nadaljnjem besedilu: države članice), če je
bil imenovan v skladu s 23. členom tega pravilnika in pogoji iz
22. člena tega pravilnika.
(3) Kadar je tlačna oprema ali sklop namenjena vgradnji
v Republiki Sloveniji, morajo biti navodila, ki so nujna za varno in pravilno
uporabo tlačne opreme in sklopov, navedenih v točkah 3.3 in 3.4 Priloge 1 tega
pravilnika, v slovenskem jeziku.
II. OBVEZNOSTI GOSPODARSKIH SUBJEKTOV
6. člen
(obveznosti proizvajalca)
(1) Pri dajanju svoje tlačne opreme ali sklopov iz
prvega in drugega odstavka 4. člena tega pravilnika na trg ali pri uporabi
za lastne namene proizvajalec zagotovi, da so bili ti proizvodi načrtovani in
proizvedeni v skladu z bistvenimi varnostnimi zahtevami iz Priloge 1 tega
pravilnika. Pri dajanju svoje tlačne opreme ali sklopov iz tretjega odstavka
4. člena tega pravilnika na trg ali pri uporabi v lastne namene
proizvajalec zagotovi, da so bili načrtovani in proizvedeni v skladu z dobro
inženirsko prakso.
(2) Proizvajalec za tlačno opremo ali sklope iz prvega
in drugega odstavka 4. člena tega pravilnika pripravi tehnično
dokumentacijo iz Priloge 3 tega pravilnika, ki je sestavni del tega pravilnika,
ter izvede ali da izvesti ustrezen postopek ugotavljanja skladnosti iz
14. člena. Kadar je bilo s postopkom ugotavljanja skladnosti dokazano, da
tlačna oprema ali sklopi iz prvega in drugega odstavka 4. člena tega
pravilnika izpolnjujejo veljavne zahteve, proizvajalec pripravi izjavo EU o
skladnosti in namesti oznako CE.
(3) Proizvajalec hrani tehnično dokumentacijo in izjavo
EU o skladnosti še deset let po tem, ko so bili tlačna oprema ali sklopi dani
na trg.
(4) Proizvajalec zagotovi, da se pri serijski
proizvodnji izvajajo postopki za ohranjanje skladnosti s tem pravilnikom. Pri
tem upošteva spremembe pri načrtovanju ali lastnostih tlačne opreme ali sklopov
ali njihovih lastnostih ter spremembe harmoniziranih standardov ali drugih
tehničnih specifikacij, na podlagi katerih je deklarirana skladnost tlačne
opreme ali sklopov. Ko je to potrebno zaradi tveganj za življenje in zdravje
ljudi in premoženja, ki jih predstavlja tlačna oprema ali sklopi, proizvajalec
zaradi varovanja zdravja in varnosti potrošnikov ter drugih uporabnikov
pregleduje vzorce tlačne opreme ali sklopov, dostopnih na trgu,preverja
pritožbe in po potrebi vodijo knjigo pritožb, register neustrezne tlačne opreme
in sklopov in odpoklicev takšne opreme ter o vsem tovrstnem spremljanju
obveščajo distributerje.
(5) Proizvajalec zagotovi, da je na tlačni opremi ali
sklopih označena vrsta, serija, serijska številka ali drug identifikacijski
element ali da v primeru, kadar velikost ali narava opreme ali sklopa tega ne
dopušča, zagotovi, da so zahtevane informacije navedene na embalaži ali v
dokumentu, ki je priložen opremi.
(6) Proizvajalec na tlačni opremi ali sklopu navede
svoje ime oziroma firmo ali registrirano blagovno znamko in poslovni naslov ali
poštni naslov, na katerem je dosegljiv, kadar pa to ni mogoče, podatke navede
na embalaži ali v dokumentu, ki je priložen opremi. V naslovu se navede center
za stike, na katerem je proizvajalec dosegljiv. Kontaktni podatki morajo biti v
slovenskem jeziku.
(7) Proizvajalec zagotovi, da so tlačni opremi ali
sklopom iz prvega in drugega odstavka 4. člena tega pravilnika priložena
navodila in varnostne informacije v skladu s točkama 3.3 in 3.4 Priloge 1 tega
pravilnika, v slovenskem jeziku. Navodila in varnostne informacije morajo biti
jasne, razumljive in nedvoumne. Proizvajalec zagotovi, da so tlačni opremi ali
sklopu iz tretjega odstavka 4. člena tega pravilnika priložena navodila in
varnostne informacije v skladu s tretjim odstavkom 4. člena tega pravilnika
v slovenskem jeziku. Navodila in varnostne informacije morajo biti jasne,
razumljive in nedvoumne.
(8) Proizvajalec, ki meni ali upravičeno domneva, da
tlačna oprema ali sklopi, ki so jih dali na trg, niso skladni s tem
pravilnikom, nemudoma izvede potrebne korektivne ukrepe, da zagotovi skladnost
tlačne opreme ali sklopov, ali pa jih po potrebi umakne ali odpokliče. Kadar
tlačna oprema ali sklopi predstavljajo tveganje za življenje in zdravje ljudi
in premoženja, proizvajalec o tem takoj obvesti pristojne organe za nadzor
trga.
(9) Na podlagi utemeljene zahteve pristojnega organa za
nadzor nad trgom proizvajalec temu organu predloži vse informacije in
dokumentacijo, potrebno za dokazovanje skladnosti tlačne opreme ali sklopov s
tem pravilnikom, v slovenskem jeziku. Te informacije in dokumentacija se lahko
predložijo v papirni ali elektronski obliki. Proizvajalec s pristojnim organom
za nadzor nad trgom na njegovo zahtevo sodeluje pri kateri koli dejavnosti,
katere cilj je preprečiti tveganje, ki ga povzročajo tlačna oprema ali sklopi,
ki so jih dali na trg.
7. člen
(pooblaščeni zastopnik)
(1) Proizvajalec lahko s pisnim pooblastilom imenuje
pooblaščenega zastopnika. Obveznosti iz prvega odstavka prejšnjega člena in
obveznost priprave tehnične dokumentacije iz drugega odstavka prejšnjega člena
niso del nalog pooblaščenega zastopnika.
(2) Pooblaščeni zastopnik opravlja naloge, določene v
pooblastilu, ki ga prejme od proizvajalca. Pooblastilo pooblaščenemu zastopniku
omogoča, da opravlja vsaj naslednje naloge:
a)    
hrani izjavo EU o skladnosti in tehnično dokumentacijo ter omogoči
organom za nadzor trga dostop do nje še deset let po tem, ko so bili tlačna
oprema ali sklopi dani na trg;
b)    
na podlagi utemeljene zahteve pristojnega organa za nadzor nad trgom
zagotovi temu organu vse informacije in dokumentacijo, potrebne za dokazovanje
skladnosti tlačne opreme ali sklopa;
c)    
na zahtevo pristojnih nacionalnih organov sodeluje z njim v okviru
pooblastil pooblaščenega zastopnika pri vseh dejavnostih, katerih cilj je
odpraviti tveganja, ki jih predstavlja tlačna oprema ali sklop.
8. člen
(obveznosti uvoznika)
(1) Uvoznik lahko da na trg le tlačno opremo ali sklope,
skladne s tem pravilnikom.
(2) Preden uvoznik da tlačno opremo ali sklope iz prvega
in drugega odstavka 4. člena na trg, zagotovi, da je proizvajalec izvedel
ustrezen postopek ugotavljanja skladnosti v skladu s 14. členom tega
pravilnika. Uvoznik tudi zagotovi, da je proizvajalec pripravil tehnično
dokumentacijo, da imajo tlačna oprema ali sklopi nameščeno oznako CE, da so jim
priložena navodila in varnostne informacije v skladu s točkama 3.3 in 3.4
Priloge 1 tega pravilnika, ter da je proizvajalec upošteval zahteve iz petega
in šestega odstavka 6. člena. Preden uvoznik da tlačno opremo ali sklope
iz tretjega odstavka 4. člena na trg, zagotovi, da je proizvajalec
pripravil tehnično dokumentacijo, da so tlačni opremi ali sklopom priložena
ustrezna navodila za uporabo ter da je proizvajalec upošteval zahteve iz petega
in šestega odstavka 6. člena. Kadar uvoznik meni ali upravičeno domneva,
da tlačna oprema ali sklop ni skladen z bistvenimi varnostnimi zahtevami iz
Priloge 1 tega pravilnika, tlačne opreme ali sklopa ne sme dati na trg,
dokler se ne zagotovi njune skladnosti. Kadar tlačna oprema ali sklop
predstavlja tveganje za življenje in zdravje ljudi in premoženja, mora uvoznik
o tem obvestiti proizvajalca in pristojni organ za nadzor trga.
(3) Uvoznik na tlačni opremi ali sklopu navede svoje ime
oziroma firmo ali registrirano blagovno znamko in poslovni naslov ali poštni
naslov, na katerem je dosegljiv, kadar pa to ni mogoče, podatke navedejo na
embalaži ali v dokumentu, ki je priložen opremi ali sklopu. Kontaktni podatki
so v slovenskem jeziku.
(4) Uvoznik zagotovi, da so tlačni opremi ali sklopom iz
prvega in drugega odstavka 4. člena priložena navodila in varnostne
informacije v skladu s točkama 3.3 in 3.4 Priloge 1 tega pravilnika v jeziku,
ki ga potrošniki in drugi uporabniki zlahka razumejo. Uvozniki zagotovijo, da
so tlačni opremi ali sklopu iz tretjega odstavka 4. člena priložena
navodila in varnostne informacije v slovenskem jeziku.
(5) Uvoznik zagotovi, da medtem, ko so tlačna oprema ali
sklopi iz prvega in drugega odstavka 4. člena pod njegovo odgovornostjo,
pogoji njihovega skladiščenja ali prevoza ne ogroža njihove skladnosti z
bistvenimi varnostnimi zahtevami iz Priloge 1 tega pravilnika.
(6) Kadar je to potrebno zaradi tveganj, ki jih
predstavlja tlačna oprema ali sklopi, uvoznik zaradi varovanja zdravja in
varnosti potrošnikov ter drugih uporabnikov pregleduje vzorce tlačne opreme in
sklopov, ki so dostopni na trgu, preverja in po potrebi vodi knjigo pritožb,
register neustrezne tlačne opreme in sklopov ter odpoklicev takšne opreme in o
vsem tovrstnem spremljanju obvešča distributerje.
(7) Uvoznik, ki meni ali upravičeno domneva, da tlačna
oprema ali sklopi, ki jih da na trg, niso skladni s tem pravilnikom, nemudoma
izvede potrebne korektivne ukrepe, da zagotovi skladnost te tlačne opreme ali
sklopov, ali pa jih po potrebi umakne ali odpokliče. Kadar tlačna oprema ali
sklop predstavlja tveganje, uvoznik o tem takoj obvesti pristojne organe in jim
predloži podrobne podatke, zlasti o neskladnosti in vseh izvedenih korektivnih
ukrepih.
(8) Uvoznik še deset let po tem, ko sta bila tlačna
oprema ali sklop dana na trg, hrani kopijo izjave EU o skladnosti za potrebe
organa za nadzor trga in zagotovi, da je tehnična dokumentacija na voljo tem
organom na njihovo zahtevo.
(9) Na podlagi utemeljene zahteve pristojnega organa mu
uvoznik predloži vse informacije in dokumentacijo, potrebne za dokazovanje
skladnosti tlačne opreme ali sklopa, v jeziku, ki ga ta organ zlahka razume. Te
informacije in dokumentacija se lahko predložijo v papirni ali elektronski
obliki. Na zahtevo tega organa uvoznik sodeluje z njim pri kateri koli dejavnosti
za odstranitev tveganj, ki jih povzroča tlačna oprema ali sklop, ki ga je dal
na trg.
9. člen
(obveznosti distributerja)
(1) Ko distributer omogoči dostopnost tlačne opreme ali
sklopov na trgu, deluje s potrebno skrbnostjo, da zagotovi njihovo skladnost z
zahtevami tega pravilnika.
(2) Preden distributer omogoči dostop do tlačne opreme
ali sklopov iz prvega in drugega odstavka 4. člena tega pravilnika na
trgu, preveri, da ima tlačna oprema in sklop nameščeno oznako CE, da so
opremljeni z zahtevanimi dokumenti ter navodili in varnostnimi informacijami v
skladu s točkama 3.3 in 3.4 Priloge 1 tega pravilnika v jeziku, ki je zlahka
razumljiv potrošnikom in drugim uporabnikom, ter da sta proizvajalec in uvoznik
izpolnila zahteve iz člena petim in šestim odstavkom 6. člena tega
pravilnika oziroma tretjim odstavkom 8. člena tega pravilnika. Kadar
distributer meni ali utemeljeno domneva, da tlačna oprema ali sklopi niso
skladni z bistvenimi varnostnimi zahtevami iz Priloge 1 tega pravilnika,
dostopnost tlačne opreme ali sklopa na trgu omogoči šele, ko je zagotovljena
njihova skladnost. Kadar tlačna oprema ali sklop predstavlja tveganje za
življenje in zdravje ljudi in premoženja, distributer o tem obvesti
proizvajalca ali uvoznika ter organe za nadzor trga. Preden distributer tlačno
opremo ali sklop iz tretjega odstavka 4. člena tega pravilnika da na trg,
preveri, da ima ta tlačna oprema ali sklop nameščeno oznako CE, da je
opremljena z ustreznimi navodili za uporabo v slovenskem jeziku, ter da sta
proizvajalec in uvoznik izpolnila zahteve iz petega in šestega odstavka
6. člena oziroma tretjega odstavka 8. člena tega pravilnika.
(3) Distributer zagotovi, da medtem, ko so tlačna oprema
ali sklopi iz prvega in drugega odstavka 4. člena tega pravilnika pod
njegovo odgovornostjo, pogoji skladiščenja ali prevoza ne ogrožajo njihove
skladnosti z bistvenimi varnostnimi zahtevami iz Priloge 1 tega pravilnika.
Distributer, ki meni ali upravičeno domneva, da tlačna oprema ali sklopi,
katerih dostopnost na trgu je omogočil, niso skladni s tem pravilnikom,
zagotovi izvedbo ustreznih korektivnih ukrepov, da zagotovi skladnost te opreme
ali sklopa ali jih po potrebi umakne ali odpokliče. Kadar tlačna oprema ali
sklop predstavlja tveganje, distributer o tem takoj obvesti pristojne organe za
nadzor trga v in jim predloži podrobne podatke, zlasti o neskladnosti in vseh
izvedenih korektivnih ukrepih.
(4) Na podlagi utemeljene zahteve organa za nadzor trga,
distributer temu organu predloži vse potrebne informacije in dokumentacijo za
dokazovanje skladnosti tlačne opreme ali sklopov. Te informacije in
dokumentacija se lahko predloži v papirni ali elektronski obliki. Na zahtevo
organa za nadzor trga distributer z njim sodeluje pri kateri koli dejavnosti za
odstranitev tveganja, ki ga povzročajo tlačna oprema ali sklopi, katerih
dostopnost na trgu je omogočil.
10. člen
(primeri, v katerih obveznosti proizvajalca veljajo tudi za
uvoznika in distributerja)
Uvoznik ali distributer se za namene tega pravilnika
obravnava kot proizvajalec in zanj veljajo obveznosti proizvajalca iz
6. člena tega pravilnika, če da tlačno opremo ali sklop na trg pod svojim
imenom ali blagovno znamko ali tlačno opremo ali sklop, ki je že bila dana na
trg, spremeni tako, da to lahko vpliva na njeno skladnost s tem pravilnikom.
11. člen
(identifikacija gospodarskih subjektov)
(1) Gospodarski subjekti na zahtevo organa za nadzor nad
trgom identificirajo:
a)    
vsak gospodarski subjekt, ki jim je dobavil tlačno opremo ali sklop;
b)    
vsak gospodarski subjekt, kateremu so dobavili tlačno opremo ali sklop.
(2) Gospodarski subjekti morajo biti sposobni predložiti
informacije iz prejšnjega odstavka še deset let po tem, ko sta jim bila tlačna
oprema ali sklop dobavljena, oziroma še deset let po tem, ko so tlačno opremo
ali sklop dobavili.
III. SKLADNOST IN RAZVRSTITEV TLAČNE OPREME IN SKLOPOV
12. člen
(domneva o skladnosti)
(1) Za tlačno opremo ali sklope iz prvega in drugega
odstavka 4. člena tega pravilnika, ki so v skladu s harmoniziranimi
standardi ali njihovimi deli, se domneva, da so skladni z bistvenimi
varnostnimi zahtevami, zajetimi v teh standardih ali njihovih delih iz Priloge
1 tega pravilnika.
(2) Za materiale, ki se uporabljajo za izdelovanje
tlačne opreme ali sklopov in so v skladu z evropskimi odobritvami materialov,
se domneva, da so skladni z ustreznimi bistvenimi varnostnimi zahtevami iz
Priloge 1 tega pravilnika.
13. člen
(razvrstitev tlačne opreme)
(1) Tlačna oprema, navedena v prvem odstavku
4. člena tega pravilnika, se v skladu s Prilogo 2 tega pravilnika razvrsti
v razrede po naraščajočih stopnjah nevarnosti.
(2) Za namen razvrstitve iz prejšnjega odstavka se
fluidi delijo v naslednji dve skupini:
1.     
skupino 1, ki jo sestavljajo snovi in zmesi, kot so opredeljene v 7. in
8. točki 2. člena Uredbe (ES) št. 1272/2008 Evropskega parlamenta in
Sveta z dne 16. decembra 2008 o razvrščanju, označevanju in pakiranju
snovi ter zmesi, o spremembi in razveljavitvi direktiv 67/548/EGS in 1999/45/ES
ter spremembi Uredbe (ES) št. 1907/2006 (UL L št. 353 z dne
31. 12. 2008, str. 1; v nadaljnjem besedilu: Uredba (ES)
št. 1272/2008), ki so razvrščene kot nevarne v skladu z naslednjimi
razredi fizikalnih nevarnosti in nevarnosti za zdravje iz drugega in tretjega
dela Priloge I k Uredbi (ES) št. 1272/2008:
a)   
nestabilni eksplozivi ali eksplozivi podrazredov 1.1, 1.2, 1.3., 1.4 in
1.5,
b)   
vnetljivi plini razredov 1 in 2,
c)   
oksidativni plini razreda 1,
č)   vnetljive
tekočine razredov 1 in 2,
d)   
vnetljive tekočine razreda 3, pri katerih je najvišja dovoljena
temperatura nad plameniščem,
e)   
vnetljive trdne snovi razreda 1 in 2,
f)    
samoreaktivne snovi in zmesi vrst A do F,
g)   
piroforne tekočine razreda 1,
h)   
piroforne trdne snovi razreda 1,
i)     
snovi in zmesi, ki v stiku z vodo sproščajo vnetljive pline, razredov 1,
2 in 3,
j)     
oksidativne tekočine razredov 1, 2 in 3,
k)   
oksidativne trdne snovi razredov 1, 2 in 3,
l)     
organski peroksidi vrst A do F,
m) 
akutna oralna strupenost razreda 1 in 2,
n)   
akutna kožna strupenost razreda 1 in 2,
o)   
akutna strupenost pri vdihavanju razredov 1, 2 in 3,
p)   
strupenost za določene organe – enkratna izpostavljenost razreda 1.
2.     
skupino 2, ki zajema snovi in zmesi, ki niso navedene v 1. točki
prejšnjega odstavka.
(3) Skupina 1 zajema tudi snovi in zmesi, vsebovane v
tlačni opremi, katerih najvišja dovoljena temperatura je višja od plamenišča
fluida.
(4) Kadar je posoda sestavljena iz več komor, se jo
razvrsti v najvišji razred, ki velja za posamezne komore. Kadar komora vsebuje
več fluidov, se jih razvrsti na podlagi fluida, ki zahteva najvišji razred.
14. člen
(postopki ugotavljanja skladnosti)
(1) Postopki ugotavljanja skladnosti, ki se uporabijo za
enoto tlačne opreme, se določijo po razredu, v katerega je razvrščena oprema na
način, ki je določen v prejšnjem členu.
(2) Postopki ugotavljanja skladnosti, ki jih je treba
uporabljati za različne razrede, so naslednji:
a)    
razred I:
- 
modul A
b)    
razred II:
- 
modul A2
- 
modul D1
- 
modul E1
c)    
razred III:
- 
moduli B (tip načrta) + D
- 
moduli B (tip načrta) + F
- 
moduli B (tip proizvodnje) + E
- 
moduli B (tip proizvodnje) + C2
- 
moduli H
č)    razred IV:
- 
moduli B (tip proizvodnje) + D
- 
moduli B (tip proizvodnje) + F
- 
modul G
- 
modul H1.
(3) Postopki ugotavljanja skladnosti so določeni v
Prilogi 3 tega pravilnika.
(4) Tlačna oprema je podvržena enemu od postopkov
ugotavljanja skladnosti, ki ga lahko proizvajalec izbere izmed postopkov,
določenih za razred, v katerega se uvršča. Proizvajalec lahko izbere tudi enega
od postopkov, ki se uporabljajo za višji razred, če je ta na razpolago.
(5) V okviru postopkov za zagotavljanje kakovosti tlačne
opreme iz razredov III in IV, navedenih v 1.a) točki, prvi alineji 1.b) točke in
2. točki prvega odstavka 4. člena tega pravilnika, priglašeni organ ob
nenapovedanih pregledih vzame vzorec opreme iz proizvodnih ali skladiščnih
prostorov, da pripravi ali da pripraviti končno oceno, kakor je navedeno v
točki 3.2 Priloge 1 tega pravilnika. Proizvajalec obvesti priglašeni organ o
proizvodnem načrtu. Priglašeni organ opravi vsaj dva pregleda v prvem letu
proizvodnje. Pogostnost zaporednih pregledov določi priglašeni organ na podlagi
meril, določenih v točki 4.4 modulov D, E in H ter točki 5.4 modula H1 Priloge
3 tega pravilnika.
(6) Pri izdelavi posameznih enot posod in tlačne opreme
iz razreda III, navedenih v 2. točki prvega odstavka 4. člena tega
pravilnika, v okviru postopka za modul H, priglašeni organ pripravi ali da
pripraviti končno oceno za vsako enoto, kakor je navedeno v točki 3.2 Priloge 1
tega pravilnika. Proizvajalec priglašenemu organu sporoči načrt proizvodnje.
(7) Sklopi iz drugega odstavka 4. člena so
podvrženi postopku celostnega ugotavljanja skladnosti, ki obsega naslednje
ocene:
a)    
oceno vsake enote tlačne opreme, ki sestavlja sklop in je naveden v
prvem odstavku 4. člena, ter ni bil podvržen postopku ugotavljanja
skladnosti in nima ločene oznake CE; postopek ugotavljanja skladnosti se določi
glede na razred posameznih enot opreme;
b)    
oceno povezanosti različnih komponent sklopa, kakor je navedeno v točkah
2.3, 2.8 in 2.9 Priloge 1 tega pravilnika, ki se določi z uporabo najvišjega
razreda, ki je na razpolago za zadevno opremo, vendar ne istega, kakor se
uporablja za katero koli varnostno armaturo;
c)    
oceno zaščite sklopa pred preseganjem dovoljenih obratovalnih omejitev,
kakor je navedeno v točkah 2.10 in 3.2.3 Priloge 1 tega pravilnika, ki se
opravi z uporabo najvišjega razreda, veljavnega za enote opreme, potrebne
zaščite.
(8) Kadar je uporaba tlačne opreme ali sklopov v
interesu raziskav, lahko pristojni organi odstopijo od zahtev prvega in drugega
odstavka tega člena in omogočijo dostopnost na trgu in uporabo posameznih enot
tlačne opreme in sklopov iz 2. člena tega pravilnika, za katere se niso
uporabili postopki, navedeni v prvem in drugem odstavku tega člena.
(9) Dokumentacija in dopisi v zvezi s postopki
ugotavljanja skladnosti se pripravijo v slovenskem jeziku ali v jeziku, ki je
za ta organ sprejemljiv.
15. člen
(evropska odobritev materialov)
(1) Evropsko odobritev materialov izda na zahtevo enega
ali več proizvajalcev materialov ali opreme eden od priglašenih organov, ki so
imenovani posebej za to nalogo. Priglašeni organ določi ter izvede ali da
izvesti ustrezen postopek ugotavljanja skladnosti vrste materiala z ustreznimi
zahtevami tega pravilnika. V primeru materialov, katerih uporaba je spoznana za
varno pred 29. novembrom 1999, priglašeni organ pri potrjevanju take
skladnosti upošteva obstoječe podatke.
(2) Preden priglašeni organ izda evropsko odobritev
materialov, obvesti države članice in Evropsko komisijo (v nadaljnjem besedilu:
Komisija) tako, da jim pošlje ustrezne informacije. Priglašeni organ lahko izda
evropsko odobritev materialov ob upoštevanju predloženih pripomb držav članic
in Komisije po preteku treh mesecev od obvestila.
(3) Izvod evropske odobritve materialov priglašeni organ
pošlje državam članicam, priglašenim organom in Komisiji.
(4) Priglašeni organ, ki je izdal evropsko odobritev
materialov, to odobritev prekliče, če ugotovi, da ne bi smela biti izdana ali
da je ta vrsta materiala zajeta v harmoniziranem standardu. O vsakem preklicu
odobritve takoj obvesti druge države članice, priglašene organe in Komisijo.
16. člen
(notranji nadzorni organ)
(1) V obratovanje se lahko da tudi tlačno opremo in
sklope, katerih skladnost z bistvenimi varnostnimi zahtevami je ugotovil
notranji nadzorni organ. Tlačna oprema in sklopi, katerih skladnost je ugotovil
notranji nadzorni organ, nimajo oznake CE.
(2) Tlačna oprema ali sklopi iz v prejšnjega odstavka se
lahko uporabljajo le v podjetjih, ki jih upravlja skupina, katere del je
notranji nadzorni organ, in ki glede tehnične specifikacije za načrtovanje,
proizvodnjo, nadzor, vzdrževanje ter uporabo tlačne opreme in sklopov vodi
splošno varnostno politiko.
(3) Notranji nadzorni organ deluje izključno za skupino,
katere del je.
(4) Postopki za ugotavljanje skladnosti, ki jih
uporabljajo notranji nadzorni organ, so moduli A2, C2, F in G, kakor je
določeno v Prilogi 3 tega pravilnika.
(5) Ministrstvo, pristojno za trg, priglasi drugim
državam članicam in Komisiji organe, ki so imenovani za notranji nadzorni
organ, naloge notranjih nadzornih organov ter za vsak notranji nadzorni organ
seznam podjetij, ki izpolnjujejo določbe drugega odstavka tega člena.
(6) Za imenovanje notranjih nadzornih organov s strani
priglasitvenega organa morajo le-ti izpolnjevati zahteve, določene v
23. členu tega pravilnika.
17. člen
(izjava EU o skladnosti)
(1) Z izjavo EU o skladnosti se potrjuje, da je bilo
dokazano izpolnjevanje bistvenih varnostnih zahtev iz Priloge 1 tega
pravilnika.
(2) Izjava EU o skladnosti je v slovenskem jeziku in ima
vzorčno strukturo, določeno v Prilogi 4, ki je sestavni del tega pravilnika,
vsebuje elemente, opredeljene v ustreznih postopkih ugotavljanja skladnosti iz
Priloge 3 tega pravilnika, in se stalno posodablja.
(3) Kadar se za tlačno opremo ali sklop uporablja več
kot en akt Evropske unije, ki zahteva izjavo EU o skladnosti, se pripravi
enotna izjava EU o skladnosti v zvezi z vsemi temi akti Evropske unije. Ta
izjava vsebuje seznam uporabljenih aktov Evropske unije, vključno z navedbo
njihove objave.
(4) S pripravo izjave EU o skladnosti proizvajalec
prevzame odgovornost, da je tlačna oprema ali sklop skladen z zahtevami tega
pravilnika.
18. člen
(splošna načela za oznako CE)
Za oznako CE veljajo splošna načela iz 30. člena Uredbe
765/2008/ES.
19. člen
(pravila in pogoji za namestitev oznake CE)
(1) Oznaka CE mora biti vidno, čitljivo in neizbrisno
nameščena na:
a)    
vsako enoto tlačne opreme, navedeno v prvem odstavku 4. člena tega
pravilnika, ali njegovo ploščico s podatki;
b)    
vsak sklop, naveden v drugem odstavku 4. člena, ali ploščico s
podatki.
(2) Oznaka CE se namesti na enoto ali sklop iz točk a)
in b) prvega odstavka tega člena, ko je le-ta dokončan ali v stanju, ki omogoča
končno oceno, kakor je opisano v točki 3.2. Priloge 1 tega pravilnika.
(3) Kadar namestitev oznake CE ni mogoča ali ni
zagotovljena zaradi narave opreme ali sklopa, se jo namesti na embalažo in na priložene
dokumente.
(4) Oznake CE ni treba pritrditi na vsako posamezno
enoto tlačne opreme, ki sestavlja sklop. Posamezne enote tlačne opreme, ki že
imajo oznako CE in so sestavni del sklopa, oznako še naprej ohranijo.
(5) Oznaka CE se namesti, preden je enota tlačne opreme
ali sklop dan na trg.
(6) Oznaki CE sledi identifikacijska številka
priglašenega organa, kadar takšen organ sodeluje v fazi nadzora proizvodnje.
(7) Identifikacijsko številko priglašenega organa
namesti organ sam ali, po njegovih navodilih, proizvajalec ali njegov
pooblaščeni zastopnik.
(8) Oznaki CE in po potrebi identifikacijski številki iz
prejšnjega odstavka lahko sledi katera koli druga oznaka, ki označuje posebno
tveganje ali uporabo.
IV. ORGANI ZA UGOTAVLJANJE SKLADNOSTI IN NJIHOVA PRIGLASITEV
20. člen
(priglasitveni organ)
Priglasitveni organ za namene tega pravilnika je ministrstvo,
pristojno za trg (v nadaljnjem besedilu: priglasitveni organ).
21. člen
(obveznosti obveščanja za priglasitveni organ)
Priglasitveni organ obvešča Komisijo o svojih postopkih v
zvezi z ocenjevanjem, določitvijo in priglasitvijo organov za ugotavljanje
skladnosti in o spremljanju priglašenih organov ter vsaki spremembi v zvezi s
tem.
22. člen
(zahteve za priglašeni organ in imenovani neodvisni organ)
(1) Organ za ugotavljanje skladnosti mora izpolnjevati
pogoje iz zakona, ki ureja tehnične zahteve za proizvode in ugotavljanje
skladnosti, in so podrobneje določeni s tem pravilnikom.
(2) Organ za ugotavljanje skladnosti je kot tretja
stranka neodvisen od organizacije, za katero izvaja ugotavljanje skladnosti in
ni povezan s tlačno opremo ali sklopom, ki ga ocenjuje. Organ, ki je del
poslovnega združenja ali strokovnih zvez, ki zastopajo podjetja, vključena v
načrtovanje, proizvodnjo, dobavo, sestavljanje, uporabo ali vzdrževanje tlačne
opreme ali sklopov, katerih skladnost ugotavlja, lahko opravlja naloge le, če
je zagotovljena njegova neodvisnost in ni nasprotja interesov.
(3) Organ za ugotavljanje skladnosti, njegovo najvišje
vodstvo in osebje, odgovorno za izvajanje nalog ugotavljanja skladnosti, ne
smejo biti načrtovalci, proizvajalci, dobavitelji, monterji, kupci, lastniki,
uporabniki ali vzdrževalci tlačne oprema ali sklopov, katerih skladnost
ugotavljajo, niti zastopniki katere od teh strani. Organ za ugotavljanje
skladnosti lahko uporablja ocenjevane posode, nujne za njegovo delovanje
oziroma v zasebne namene. Organ za ugotavljanje skladnosti, njegovo najvišje
vodstvo in osebje, odgovorno za izvajanje nalog ugotavljanja skladnosti, ne
smejo neposredno sodelovati pri načrtovanju, proizvodnji, trženju, montaži,
uporabi ali vzdrževanju teh posod niti zastopati strank, ki sodelujejo pri teh
dejavnostih, prav tako pa ne smejo sodelovati pri nobeni dejavnosti, ki bi
lahko nasprotovala njihovi neodvisni presoji in integriteti v zvezi z
dejavnostmi ugotavljanja skladnosti, za katere so priglašeni, kar zlasti velja
za svetovalne storitve. Organ za ugotavljanje skladnosti zagotovi, da
dejavnosti njegovih podružnic ali podizvajalcev ne vplivajo na zaupnost, objektivnost
ali nepristranskost njihovih dejavnosti ugotavljanja skladnosti.
(4) Organ za ugotavljanje skladnosti in njegovo osebje
izvajata dejavnosti ugotavljanja skladnosti z največjo strokovno integriteto in
potrebno tehnično usposobljenostjo na določenem področju, brez pritiskov in
spodbud, zlasti finančnih, ki bi lahko vplivale na njegovo presojo ali
rezultate njegovih dejavnosti ugotavljanja skladnosti, zlasti kar zadeva osebe
ali skupine oseb, ki jih zanimajo rezultati teh dejavnosti.
(5) Organ za ugotavljanje skladnosti mora biti sposoben
vse naloge ugotavljanja skladnosti, za katere je priglašen, izvesti sam ali
zagotoviti, da so naloge izvedene v njegovem imenu in v okviru njegove
odgovornosti skladno s tem pravilnikom.
(6) Organ za ugotavljanje skladnosti ima vedno in za
vsak postopek ugotavljanja skladnosti ter za vsako vrsto ali kategorijo tlačne
opreme ali sklopov, za katero je priglašen, na voljo:
a)    
osebje s strokovnim znanjem ter zadostnimi in ustreznimi izkušnjami za
izvajanje nalog ugotavljanja skladnosti;
b)    
opise postopkov, s katerimi se izvaja ugotavljanje skladnosti, ki
zagotavljajo preglednost in možnost ponovitve teh postopkov. Imeti mora
ustrezno politiko in postopke za razlikovanje med nalogami, ki jih izvaja kot
organ za ugotavljanje skladnosti, in svojimi dejavnostmi;
c)    
postopke za izvajanje dejavnosti, pri katerih so ustrezno upoštevani
velikost podjetja, sektor, v katerem deluje, njegova struktura, stopnja
zahtevnosti tehnologije zadevnega proizvoda in množična ali serijska narava
proizvodnega postopka.
(7) Organ za ugotavljanje skladnosti mora imeti potrebna
sredstva za ustrezno izvajanje tehničnih in upravnih nalog, povezanih z
dejavnostmi ugotavljanja skladnosti, in dostop do vse potrebne opreme ali
prostorov.
(8) Osebje, pristojno za izvajanje nalog ugotavljanja
skladnosti, ima:
a)    
tehnično in poklicno usposobljenost, ki zajema vse dejavnosti
ugotavljanja skladnosti, za katere je bil organ za ugotavljanje skladnosti
priglašen;
b)    
znanje o zahtevah glede ocenjevanja, ki ga izvaja, in ustrezna pooblastila
za njegovo izvajanje;
c)    
znanje in razumevanje bistvenih varnostnih zahtev iz Priloge 1 tega
pravilnika, veljavnih harmoniziranih standardov ter ustreznih določb
usklajevalne zakonodaje Evropske unije in zakonodaje Republike Slovenije;
č)    sposobnost za pripravo certifikatov, zapisov in poročil, ki
dokazujejo, da je bilo ocenjevanje izvedeno.
(9) Zagotovljena mora biti nepristranskost organa za
ugotavljanje skladnosti, njegovega najvišjega vodstva in osebja, pristojnega za
izvajanje nalog ugotavljanja skladnosti. Plačilo najvišjega vodstva in osebja,
pristojnega za izvajanje nalog ugotavljanja skladnosti, ne sme biti odvisno od
števila izvedenih postopkov ugotavljanja skladnosti ali rezultatov teh
ugotavljanj.
(10) Organi za ugotavljanje skladnosti imajo sklenjeno
zavarovanje odgovornosti.
(11) Osebje organa za ugotavljanje skladnosti je zavezano k
poklicni molčečnosti v zvezi z vsemi informacijami, pridobljenimi med
izvajanjem nalog po tem pravilniku, razen pred pristojnimi organi države
članice, v kateri izvaja svoje dejavnosti. Lastninske pravice vseh udeleženih
subjektov v postopku ugotavljanja skladnosti morajo biti spoštovane.
(12) Organi za ugotavljanje skladnosti sodelujejo pri
ustreznih dejavnostih standardizacije in dejavnostih skupine za usklajevanje
dela priglašenih organov, ustanovljene v skladu z ustrezno harmonizacijsko
zakonodajo Evropske unije, ali zagotovijo, da je njihovo osebje, pristojno za
izvajanje nalog ugotavljanja skladnosti, obveščeno o teh dejavnostih, odločbe
in dokumente, ki izhajajo iz rezultatov dela te skupine, pa uporabljajo kot
splošne smernice.
23. člen
(zahteve za notranji nadzorni organ)
(1) Za namene priglasitve mora notranji nadzorni organ
izpolnjevati zahteve iz tega člena.
(2) Notranji nadzorni organ izpolnjuje pogoje kot organ
za ugotavljanje skladnosti iz zakona, ki ureja tehnične zahteve za proizvode in
ugotavljanje skladnosti, in so podrobneje določeni s tem pravilnikom.
(3) Notranji nadzorni organ je organizacijsko
razpoznaven in ima v skupini, katere del je, take načine poročanja, da je
zagotovljena in dokazana njegova nepristranskost.
(4) Notranji nadzorni organ, njegovo najvišje vodstvo in
osebje, odgovorno za izvajanje nalog ugotavljanja skladnosti, ne smejo biti
načrtovalci, proizvajalci, dobavitelji, monterji, kupci, lastniki, uporabniki
ali vzdrževalci tlačne oprema ali sklopov, katerih skladnost ugotavljajo, niti
zastopniki katere od teh strani. Notranji nadzorni organ lahko uporablja
ocenjevane posode, nujne za njegovo delovanje oziroma v zasebne namene Notranji
nadzorni organ, njegovo najvišje vodstvo in osebje, odgovorno za izvajanje
nalog ugotavljanja skladnosti, ne smejo neposredno sodelovati pri načrtovanju,
proizvodnji, trženju, montaži, uporabi ali vzdrževanju teh posod niti zastopati
strank, ki sodelujejo pri teh dejavnostih, prav tako pa ne smejo sodelovati pri
nobeni dejavnosti, ki bi lahko nasprotovala njihovi neodvisni presoji in
integriteti v zvezi z dejavnostmi ugotavljanja skladnosti, za katere so
priglašeni, kar zlasti velja za svetovalne storitve. Organ za ugotavljanje
skladnosti zagotovi, da dejavnosti njegovih podružnic ali podizvajalcev ne
vplivajo na zaupnost, objektivnost ali nepristranskost njihovih dejavnosti
ugotavljanja skladnosti.
(5) Notranji nadzorni organ in njegovo osebje izvajajo
dejavnosti ugotavljanja skladnosti z največjo strokovno neoporečnostjo in
potrebno strokovno usposobljenostjo na določenem področju, brez pritiskov in
spodbud, zlasti finančnih, ki bi lahko vplivali na njihovo presojo ali
rezultate njihovih dejavnosti ugotavljanja skladnosti, zlasti s strani oseb ali
skupin oseb, za katere so rezultati navedenih dejavnosti pomembni.
(6) Notranji nadzorni organ je sposoben izvajati vse
naloge ugotavljanja skladnosti, ki so mu dodeljene v skladu s 16. členom
tega pravilnika in za katere je bil priglašen, sam ali zagotoviti, da so
izvedene v njegovem imenu in pod njegovo pristojnostjo. Notranji nadzorni organ
ima vedno in za vsak postopek ugotavljanja skladnosti ter za vsako vrsto ali
kategorijo tlačne opreme, za katere je priglašen, na razpolago:
a)    
osebje s strokovnim znanjem ter zadostnimi in ustreznimi izkušnjami za
izvajanje nalog ugotavljanja skladnosti;
b)    
opise postopkov, v skladu s katerimi se izvaja ugotavljanje skladnosti,
ki zagotavljajo preglednost in zmožnost ponovitve teh postopkov. Imeti mora
ustrezno politiko in postopke za razlikovanje med nalogami, ki jih izvaja kot
notranji nadzorni organ, in drugimi dejavnostmi;
c)    
postopke za izvajanje dejavnosti, pri katerih je ustrezno upoštevana
velikost podjetja, sektor, v katerem deluje, in njegova struktura, stopnja
zahtevnosti tehnologija zadevnega proizvoda ter masovna ali serijska narava
proizvodnega postopka.
(7) Osebje, pristojno za izvajanje nalog ugotavljanja
skladnosti, ima:
a)    
ustrezno strokovno in poklicno usposobljenost, ki zajema vse dejavnosti
ugotavljanja skladnosti, za katere je bil organ za ugotavljanje skladnosti
priglašen;
b)    
zadostno znanje o zahtevah glede ugotavljanja skladnosti, ki ga izvaja,
in ustrezna pooblastila za izvedbo teh ugotavljanj skladnosti;
c)    
primerno znanje in razumevanje bistvenih varnostnih zahtev iz Priloge 1
tega pravilnika, uporabljanih harmoniziranih standardov ter ustreznih določb
zakonodaje Evropske Unije o harmonizaciji in nacionalne zakonodaje;
d)    
sposobnost za pripravo certifikatov, zapisov in poročil, ki dokazujejo,
da je bilo ugotavljanje skladnosti izvedeno.
(8) Zagotovljena mora biti nepristranskost notranjega
nadzornega organa, njihovega najvišjega vodstva in osebja, pristojnega za
izvajanje nalog ugotavljanja skladnosti. Notranji nadzorni organ se ne sme
vključevati v nobeno tako dejavnost, ki bi lahko ogrožala neodvisnost njegovih
odločitev ali neoporečnost glede njegovih dejavnosti pregledovanja. Plačilo
najvišjega vodstva in osebja, pristojnega za izvajanje nalog ugotavljanja
skladnosti notranjega nadzornega organa, ni odvisno od števila izvedenih
postopkov ugotavljanja skladnosti ali rezultatov teh ugotavljanj.
(9) Notranji nadzorni organ zavaruje svojo odgovornost,
razen če zanjo jamči skupina, katere del je.
(10) Osebje notranjega nadzornega organa je zavezano k
poklicni molčečnosti v zvezi z vsemi informacijami, pridobljenimi med
izvajanjem nalog v skladu s 16. členom tega pravilnika ali drugimi
predpisi. Lastniške pravice so spoštovane.
(11) Notranji nadzorni organi sodelujejo pri ustreznih
dejavnostih standardizacije in dejavnostih koordinacijske skupine priglašenih
organov, ustanovljene v skladu z ustrezno zakonodajo Evropske Unije o
harmonizaciji, ali zagotovijo, da je njihovo osebje, pristojno za izvajanje
nalog ugotavljanja skladnosti, obveščeno o teh dejavnostih, upravne odločbe in
dokumente, ki izhajajo iz rezultatov dela te skupine, pa uporabljajo kot
splošne smernice.
24. člen
(domneva o skladnosti organov za ugotavljanje skladnosti)
Kadar organ za ugotavljanje skladnosti dokaže svojo skladnost
z merili, določenimi v zadevnih harmoniziranih standardih za akreditacijo ali
njihovih delih, se domneva, da izpolnjuje zahteve iz 22. člena tega
pravilnika oziroma prejšnjega člena, če veljavni harmonizirani standardi
zajemajo te zahteve.
25. člen
(odvisne družbe in podizvajalci)
(1) Kadar priglašeni organ, notranji nadzorni organ ali
imenovani neodvisni organ za določene naloge, povezane z ugotavljanjem
skladnosti sklene pogodbo s podizvajalci ali te naloge prenese na podružnico,
zagotovi, da podizvajalec ali podružnica izpolnjuje zahteve iz 22. oziroma
23. člena tega pravilnika, in o tem obvesti ministrstvo.
(2) Priglašeni organ, notranji nadzorni organ ali
imenovani neodvisni organ v celoti prevzame odgovornost za naloge, ki jih izvajajo
njegovi podizvajalci ali podružnice, ne glede na njihov sedež.
(3) Dejavnosti se lahko prenesejo na podizvajalca ali
podružnico samo, če stranka s tem oglaša.
(4) Priglašeni organ, notranji nadzorni organ ali
imenovani neodvisni organ hrani ter omogoča priglasitvenemu organu dostop do
ustreznih dokumentov v zvezi s presojo usposobljenosti podizvajalca ali
podružnice in nalogami, ki jih izvaja skladno s tem pravilnikom.
26. člen
(zahtevek za priglasitev)
(1) Organ za ugotavljanje skladnosti predloži zahtevek
za priglasitev priglasitvenemu organu.
(2) Zahtevku za priglasitev se priloži opis ugotavljanja
skladnosti, opis modula ali modulov za ugotavljanje skladnosti in opis
proizvoda ali proizvodov, za katere navedeni organ trdi, da je pristojen, ter
akreditacijska listina, ki jo izda Slovenska akreditacija, ki potrjuje, da
organ za ugotavljanje skladnosti izpolnjuje zahteve iz 22. ali 23. člena
tega pravilnika.
(3) Kadar zadevni organ za ugotavljanje skladnosti ne
more predložiti akreditacijske listine, priglasitvenemu organu predloži vsa
potrebna dokazila za preverjanje, priznavanje in redno spremljanje njegove
skladnosti z zahtevami iz 22. ali 23. člena tega pravilnika.
27. člen
(priglasitveni postopek)
(1) Priglasitveni organ lahko priglasi samo tiste organe
za ugotavljanje skladnosti, imenovane neodvisne organe in notranje nadzorne
organe, ki izpolnjujejo zahteve iz 22. ali 23. člena tega pravilnika.
(2) Priglasitveni organ o priglasitvi obvesti države
članice in Komisijo po elektronskem orodju za priglasitev, ki ga upravlja
Komisija. Priglasitev vključuje vse podrobnosti o dejavnostih ugotavljanja
skladnosti, modulu ali modulih za ugotavljanje skladnosti in zadevni posodi ali
posodah in akreditacijsko listino.
(3) Kadar priglasitev ne temelji na akreditacijski
listini iz drugega odstavka prejšnjega člena, priglasitveni organ državam
članicam in Komisiji predloži listinske dokaze, ki potrjujejo usposobljenost
organa za ugotavljanje skladnosti in uvedene ukrepe, s katerimi se zagotovi, da
bo organ pod rednim nadzorom in da bo stalno izpolnjeval zahteve iz 22. oziroma
23. člena tega pravilnika. Organ za ugotavljanje skladnosti lahko opravlja
dejavnosti priglašenega organa le, če Komisija ali druge države članice ne
predložijo ugovora v dveh tednih od priglasitve v primeru uporabe
akreditacijske listine iz drugega odstavka prejšnjega člena oziroma v dveh
mesecih od priglasitve v primeru uporabe listinskih dokazov iz tretjega
odstavka prejšnjega člena.
28. člen
(spremembe priglasitev)
V primeru omejitve, začasnega preklica ali umika priglasitve
ali če je priglašeni organ, notranji nadzorni organ ali imenovani neodvisni
organ prenehal opravljati dejavnost, priglasitveni organ izvede ustrezne ukrepe
za zagotovitev, da gradiva tega organa prevzame v obravnavo drug priglašeni
organ ali da so na voljo priglasitvenemu organu in organu za nadzor nad trgom
na njuno zahtevo.
29. člen
(izpodbijanje pristojnosti priglašenih organov, imenovanih
neodvisnih organov in notranjih nadzornih organov)
Kadar Komisija dvomi oziroma je bila opozorjena, da obstaja
dvom glede usposobljenosti priglašenega organa, imenovanega neodvisnega organa
ali notranjega nadzornega organa ali njihovih stalnih izpolnjevanj prevzetih
obveznosti, ji priglasitveni organ na njeno zahtevo predloži vse informacije v
zvezi s podlago za priglasitev ali ohranjanje usposobljenosti zadevnega organa
za ugotavljanje skladnosti.
30. člen
(obveznosti priglašenih organov, imenovanih neodvisnih
organov in notranjih nadzornih organov)
(1) Priglašeni organi, notranji nadzorni organi in
imenovani neodvisni organi izvajajo ugotavljanje skladnosti skladno s postopki
ugotavljanja skladnosti iz 14., 15. in 16. člena tega pravilnika in 3.1.2
in 3.1.3 točke Priloge 1 tega pravilnika.
(2) Ugotavljanje skladnosti se izvaja sorazmerno, tako
da se prepreči nepotrebna obremenitev gospodarskih subjektov. Priglašeni
organi, notranji nadzorni organi in imenovani neodvisni organi pri izvajanju
svojih postopkov upoštevajo velikost podjetja, sektor, v katerem to deluje, in
njegovo strukturo, stopnjo zahtevnosti tehnologije obravnavane opreme in
množično ali serijsko naravo proizvodnega postopka. Pri tem v vsakem primeru
spoštujejo stopnjo zahtevnosti in raven zaščite, ki je potrebna za to, da je
posoda skladna s tem pravilnikom.
(3) Kadar priglašeni organ, notranji nadzorni organi in
imenovani neodvisni organi ugotovi, da proizvajalec ne izpolnjuje bistvenih
varnostnih zahtev iz Priloge 1 tega pravilnika ali ustreznih harmoniziranih
standardov ali drugih tehničnih specifikacij, od proizvajalca zahteva, da
izvede ustrezne korektivne ukrepe, in ne izda certifikata o skladnosti.
(4) Kadar med postopkom spremljanja skladnosti po izdaji
certifikata priglašeni organ, notranji nadzorni organi in imenovani neodvisni
organi ugotovi, da posoda ni več skladna, od proizvajalca zahteva, da izvede
ustrezne korektivne ukrepe, in po potrebi začasno prekliče ali umakne
certifikat.
(5) Kadar korektivni ukrepi niso izvedeni ali nimajo
zahtevanega učinka, priglašeni organ, notranji nadzorni organi in imenovani
neodvisni organi po potrebi omeji, začasno prekliče ali umakne vse certifikate.
31. člen
(pritožba zoper odločitve priglašenih organov, imenovanih
neodvisnih organov in notranjih nadzornih organov)
Priglašeni organ, imenovani neodvisni organ oziroma notranji
nadzorni organ zagotovi, da je zoper njegovo odločitev iz tretjega, četrtega
ali petega odstavka prejšnjega člena na voljo pritožbeni postopek.
32. člen
(obveznost obveščanja za priglašene organe, imenovane
neodvisne organe in notranje nadzorne organe)
(1) Priglašeni organi, imenovani neodvisni organi in
notranji nadzorni organi obveščajo priglasitveni organ:
a)    
o vsaki zavrnitvi, omejitvi, začasnem preklicu ali umiku certifikata;
b)    
o vseh okoliščinah, ki vplivajo na obseg priglasitve ali pogoje za
priglasitev;
c)    
o vsakem zaprosilu za informacije v zvezi z dejavnostmi ugotavljanja
skladnosti, ki so ga prejeli od organov za nadzor nad trgom;
č)    na njegovo zahtevo o vseh dejavnostih ugotavljanja skladnosti,
izvedenih v obsegu njihove priglasitve, in o vseh drugih izvedenih dejavnostih,
vključno s čezmejnimi dejavnostmi in sklepanjem pogodb s podizvajalci.
(2) Priglašeni organi, imenovani neodvisni organi in
notranji nadzorni organi zagotavljajo drugim organom, ki so priglašeni na
podlagi tega pravilnika in izvajajo podobne dejavnosti ugotavljanja skladnosti
ter pokrivajo enake posode, zadevne informacije o vprašanjih v zvezi z
negativnimi rezultati ugotavljanja skladnosti, na zahtevo drugih priglašenih
organov pa tudi v zvezi s pozitivnimi.
33. člen
(usklajevanje priglašenih organov, imenovanih neodvisnih
organov in notranjih nadzornih organov)
Priglašeni organi, imenovani neodvisni organi in notranji
nadzorni organi neposredno ali prek pooblaščenih zastopnikov sodelujejo pri
delu usklajevanja za sodelovanje med organi sektorske skupine organov za
ugotavljanje skladnosti v okviru Komisije.
V. NADZOR NAD TRGOM, NADZOR NAD TLAČNO OPREMO IN SKLOPI, KI
VSTOPAJO NA TRG EVROPSKE UNIJE, IN ZAŠČITNI POSTOPEK
34. člen
(nadzor nad trgom in nadzor nad tlačno opremo in sklopi, ki
vstopajo na trg Evropske unije)
Za tlačno opremo in sklope, zajete v 1. členu tega
pravilnika, se uporabljajo tretji odstavek 15. člena in 16. do
29. člen Uredbe 765/2008/ES.
35. člen
(postopek za ravnanje s tlačno opremo in sklopi, ki pomenijo
tveganje)
Kadar organ za nadzor nad trgom meni, da neskladnost ni
omejena na ozemlje Republike Slovenije, o rezultatih vrednotenja in ukrepih, ki
jih zahteva od gospodarskega subjekta, obvesti Komisijo in druge države članice
skladno s predpisom, ki ureja način mednarodne izmenjave informacij o ukrepih
in dejanjih, ki omejujejo trgovanje s proizvodi.
36. člen
(zaščitni postopek)
(1) Kadar Komisija ugotovi, da je ukrep druge države
članice v postopku za ravnanje s posodami, ki pomenijo tveganje, upravičen
organ za nadzor trga sprejme ukrepe, potrebne za umik ali odpoklic neskladne
posode s trga. O sprejetih ukrepih obvesti Komisijo v skladu s predpisom, ki
ureja način mednarodne izmenjave informacij o ukrepih in dejanjih, ki omejujejo
trgovanje s proizvodi.
(2) Če Komisija ugotovi, da je ukrep organa za nadzor
nad trgom neupravičen, organ ta ukrep umakne.
37. člen
(formalna neskladnost)
Organ za nadzor nad trgom od gospodarskega subjekta zahteva,
da zadevno neskladnost odpravi, kadar ugotovi katero od naslednjih dejstev:
a)    
oznaka CE je bila nameščena tako, da je kršen 30. člen Uredbe
765/2008/ES ali 19. člen tega pravilnika;
b)    
oznaka CE ni bila nameščena;
c)    
identifikacijska številka priglašenega organa, ki je bil udeležen v fazi
nadzora proizvodnje je bila nameščena tako, da je kršen 19. člen tega
pravilnika, ali ni bila nameščena;
č)    podatki iz točke 3.3 Priloge 1 tega pravilnika niso bili
nameščeni ali so bili nameščeni tako, da je kršen 19. člen tega pravilnika
ali točka 3.3 Priloge 1 tega pravilnika;
d)    
izjava EU o skladnosti ni bila pripravljena;
e)    
izjava EU o skladnosti ni bila pravilno pripravljena;
f)     
tehnična dokumentacija ni na voljo ali ni popolna;
g)    
manjkajo podatki iz šestega odstavka 6. člena ali tretjega odstavka
8. člena tega pravilnika, so napačni ali nepopolni;
h)    
ni izpolnjena druga zahteva iz 6. ali 8. člena tega pravilnika.

Priloga
1: Bistvene varnostne zahteve
Priloga
2: Tabele za ugotavljanje skladnosti
Priloga
3: Postopki ugotavljanja skladnosti
Priloga
4: Izjava EU o skladnosti (št. XXXX)

Pravilnik o tlačni opremi (Uradni list RS, št.
66/16) vsebuje naslednje prehodne in
končno določbo:
»VI. PREHODNE IN KONČNA DOLOČBA
38. člen
(prenehanje veljavnosti)
(1) Z dnem uveljavitve tega pravilnika preneha veljati
Pravilnik o tlačni opremi (Uradni list RS, št. 15/02, 47/02, 54/03,
114/03, 138/06, 17/11 – ZTZPUS-1, 101/11 in 18/15).
(2) Z dnem uveljavitve tega pravilnika se prenehata
uporabljati Pravilnik o tehničnih normativih za postavljanje stabilnih tlačnih
posod za utekočinjene pline iz zraka (Uradni list SFRJ, št. 39/88) in
Pravilnik o tehničnih normativih za postavljanje stabilnih tlačnih posod za
utekočinjen ogljikov dioksid (Uradni list SFRJ, št. 39/90).
39. člen
(veljavnost certifikatov in
dostopnost na trgu)
(1) Tlačne posode in sklopi, ki so skladne s Pravilnikom
o tlačni opremi (Uradni list RS, št. 15/02, 47/02, 54/03, 114/03, 138/06,
17/11 – ZTZPUS-1, 101/11 in 18/15) in so bile dane na trg ali v uporabo pred
uveljavitvijo tega pravilnika, so lahko dostopne na trgu ali dane v uporabo
tudi po uveljavitvi tega pravilnika.
(2) Tlačna oprema in sklopi, ki so bili v skladu s
predpisi dani na trg do 29. maja 2002, so lahko dani v uporabo tudi po
uveljavitvi tega pravilnika.
(3) Certifikati, ki so bili izdani v skladu s
Pravilnikom o tlačni opremi (Uradni list RS, št. 15/02, 47/02, 54/03,
114/03, 138/06, 17/11 – ZTZPUS-1, 101/11 in 18/15), ostanejo v veljavi.
40. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvi Pravilnika o tlačni
opremi (Uradni list RS, št. 59/18) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah Pravilnika o tlačni
opremi (Uradni list RS, št. 10/21) vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.