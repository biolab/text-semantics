I. SPLOŠNE DOLOČBE
1. člen
Ta pravilnik določa postopke pri zbiranju,
pripravi, shranjevanju, razdeljevanju in prevozu krvi in komponent krvi ter
zahteve glede njihove varnosti in kakovosti v skladu z Direktivo Komisije
2004/33/ES z dne 22. marca 2004 o izvajanju Direktive 2002/98/ES
Evropskega parlamenta in Sveta glede nekaterih tehničnih zahtev za kri in
komponente krvi (UL L št. 91 z dne 30. 3. 2004, str. 25), zadnjič
spremenjeno z Direktivo Komisije 2014/110/EU z dne 17. decembra 2014 o
spremembi Direktive 2004/33/ES glede meril za začasni odklon dajalcev alogenih
odvzemov (UL L št. 366 z dne 20. 12. 2014, str. 81), in Direktivo
Komisije 2005/62/ES z dne 30. septembra 2005 o izvajanju Direktive
Evropskega parlamenta in Sveta 2002/98/ES glede standardov in specifikacij
Skupnosti v zvezi s sistemom kakovosti za transfuzijske ustanove (UL L št. 256
z dne 1. 10. 2005, str. 41), zadnjič spremenjeno z Direktivo Komisije (EU)
2016/1214 z dne 25. julija 2016 o spremembi Direktive 2005/62/ES glede
standardov in specifikacij sistema kakovosti za transfuzijske ustanove (UL L
št. 199 z dne 26. 7. 2016, str. 14), (v nadaljnjem besedilu:
Direktiva 2005/62/ES).
1.a člen
(1) Transfuzijski zavod ali
transfuzijski center za zagotavljanje sistemov kakovosti pri izvajanju
standardov in specifikacij iz Priloge Direktive 2005/62/ES upošteva smernice
dobre prakse, ki sta jih pripravila Evropska komisija in Evropski direktorat za
kakovost zdravil in zdravstvenega varstva Sveta Evrope in ki jih je objavil
Svet Evrope (v nadaljnjem besedilu: SDP). Kadar je to upoštevno za
transfuzijske zavode ali transfuzijske centre, ti ravnajo v skladu z načeli in
smernicami dobre proizvodne prakse iz prvega pododstavka 47. člena
Direktive 2001/83/ES Evropskega parlamenta in Sveta z dne 6. novembra 2001
o zakoniku Skupnosti o zdravilih za uporabo v humani medicini (UL L
št. 311 z dne 28. 11. 2001, str. 67), zadnjič spremenjene z Uredbo
(EU) 2017/745 Evropskega parlamenta in Sveta z dne 5. aprila 2017 o
medicinskih pripomočkih, spremembi Direktive 2001/83/ES, Uredbe (ES)
št. 178/2002 in Uredbe (ES) št. 1223/2009 ter razveljavitvi direktiv
Sveta 90/385/EGS in 93/42/EGS (UL L št. 117 z dne 5. 5. 2017, str.
1), ob upoštevanju SDP. 
(2) SDP so dostopne na spletnem
naslovu https://www.edqm.eu/en/good-practice-guidelines-blood-establishments.
2. člen
Posamezni izrazi, uporabljeni v tem
pravilniku, pomenijo:
1.    
»Afereza« je postopek pridobivanja ene ali več
komponent krvi s strojno obdelavo polne krvi, pri katerem se druge komponente
krvi med samim postopkom ali po njem vrnejo krvodajalcu.
2.    
»Buffy coat« je komponenta krvi, pridobljena s centrifugiranjem enote polne
krvi vsebuje pomemben delež levkocitov in trombocitov.
3.    
''Citafereza'' je postopek ločevanja celic iz
krvi za pripravo celičnih komponent krvi.
4.    
»Dodatna ohranitvena raztopina« je raztopina,
katere posebna sestava zagotavlja ohranjanje koristnih lastnosti celičnih
komponent med shranjevanjem.
5.    
»Eritrociti« so eritrociti iz enega odvzema
polne krvi z odstranitvijo velikega dela plazme.
6.    
»Eritrociti, afereza« so eritrociti,
pridobljeni iz odvzema z uporabo citofereze.
7.    
»Eritrociti, odstranjen buffy coat« so eritrociti iz enega odvzema
polne krvi z odstranitvijo velikega dela plazme. »Buffy coat«, ki vsebuje velik del trombocitov
in levkocitov odvzetega materiala, se odstrani.
8.    
»Eritrociti, odstranjen buffy coat v dodatni ohranitveni raztopini« so
eritrociti iz enega odvzema polne krvi, z odstranitvijo velikega dela plazme.
Buffy coat, ki vsebuje velik
del trombocitov in levkocitov odvzetega materiala, se odstrani. Dodana je
hranilna/konzervirna raztopina.
9.    
»Eritrociti, odstranjeni levkociti, v dodatni
ohranitveni raztopini« so eritrociti iz enega odvzema polne krvi z
odstranitvijo velikega dela plazme, iz katere so odstranjeni levkociti. Dodana
je hranilna/konzervirna raztopina.
10. 
»Eritrociti v dodatni ohranitveni raztopini« so
eritrociti iz enega odvzema polne krvi z odstranitvijo velikega dela plazme.
Dodana je hranilna/konzervirna raztopina.
11. 
»Eritrociti z odstranjenimi levkociti« so
eritrociti iz enega odvzema polne krvi z odstranitvijo velikega dela plazme in
levkocitov.
12. 
»Granulociti, afereza« je koncentrirana suspenzija
granulocitov, pridobljena s citoferezo.
13. 
»Kriokonzervacija« je metoda podaljšanja
uporabnosti shranjenih komponent krvi z zamrzovanjem.
14. 
»Krioprecipitat« je komponenta plazme,
pripravljena iz sveže zamrznjene plazme s precipitacijo beljakovin z zamrzovanjem
in odtajanjem ter nadaljnjo koncentracijo in resuspenzijo precipitiranih beljakovin v manjšem
volumnu plazme.
15. 
»Plazma« je tekoča komponenta krvi, v kateri so
razpršene krvne celice. Plazma se lahko loči od celične komponente polne krvi
za terapevtsko uporabo v obliki sveže zamrznjene plazme ali za nadaljnjo
predelavo v krioprecipitat ali plazmo brez krioprecipitata za transfuzijo.
Lahko se uporabi za izdelavo zdravil na podlagi človeške krvi in plazme ali v
pripravkih zlitja koncentriranih trombocitov ali zlitja koncentriranih
trombocitov brez levkocitov. Lahko se uporabi tudi za pripravke z
resuspendiranimi eritrociti za izmenjalno transfuzijo ali transfuzijo ob
porodu.
16. 
»Plazma, odstranjen krioprecipitat, za
transfuzijo« je sveže zamrznjena plazemska komponenta, pripravljena iz enote
plazme. Vsebuje preostali delež plazme po odstranitvi krioprecipitata.
17. 
»Plazma, sveže zamrznjena« je supernatant
plazme, ločen iz odvzete polne krvi, ali plazma, pridobljena s postopkom
citofereze- zamrznjen in shranjen pripravek.
18. 
»Polna kri« je kri, odvzeta pri posameznem
dajalcu.
19. 
»Pranje« je postopek, s katerim iz celičnega
pripravka s centrifugiranjem odstranijo plazmo ali konzervans, tako da
dekantirajo tekoči supernatant s celic in dodajajo izotonično suspenzijsko raztopino,
ki se z nadaljnjim centrifugiranjem suspenzije izmenično odstranjuje in
nadomešča. Postopek centrifugiranja, dekantiranja in nadomeščanja se lahko
večkrat ponovi.
20. 
»Statistično nadzorovanje procesov« je metoda
nadzora kakovosti izdelka ali procesa, ki temelji na analizi ustrezno velikega
vzorca, ne da bi bilo treba izmeriti vsak izdelek v procesu.
21. 
»Trombociti, afereza« je koncentrirana
suspenzija krvnih trombocitov, pridobljena s citoferezo.
22. 
»Trombociti, afereza, odstranjeni levkociti« je
s citoferezo pridobljena koncentrirana suspenzija krvnih trombocitov, iz katere
so odstranjeni levkociti.
23. 
»Trombociti, pridobljeni iz polne krvi,
posamezna enota« je koncentrirana suspenzija krvnih trombocitov, pridobljena s
predelavo ene same enote polne krvi.
24. 
»Trombociti, pridobljeni iz polne krvi,
posamezna enota, odstranjeni levkociti« je koncentrirana suspenzija
trombocitov, pridobljena s predelavo ene same enote polne krvi, iz katere so
odstranjeni levkociti.
25. 
»Trombociti, pridobljeni iz polne krvi,
posamezna enota, odstranjeni levkociti« je koncentrirana suspenzija
trombocitov, pridobljena s predelavo ene same enote polne krvi, iz katere so
odstranjeni levkociti.
26. 
»Trombociti, pridobljeni iz polne krvi, zlitje«
je koncentrirana suspenzija trombocitov, pridobljena s predelavo enot polne
krvi in zlitjem trombocitov iz teh enot med postopkom ločevanja ali po njem.
27. 
»Trombociti, pridobljeni iz polne krvi, zlitje,
odstranjeni levkociti« je koncentrirana suspenzija krvnih trombocitov,
pridobljena s predelavo enot polne krvi in združevanjem trombocitov iz teh enot
med postopkom ločevanja ali po njem in iz katerih so odstranjeni levkociti.
28. 
»Validacija« pomeni vzpostavitev dokumentirane
in objektivne evidence, ki dokazuje, da so izpolnjeni pogoji za dosledno
izpolnjevanje posebnih zahtev glede specifičnega namena uporabe.
II. ZBIRANJE KRVI IN KOMPONENT KRVI
3. člen
(1) Kri in komponente krvi lahko zbiramo le
od krvodajalcev, ki izpolnjujejo pogoje, ki so določeni s predpisom, ki ureja
strokovno medicinske pogoje za odvzem krvi.
(2) Postopek zbiranja krvi in komponent
krvi mora biti takšen, da je zagotovljeno preverjanje identitete krvodajalca in
se identiteta varno zabeleži, tako da je nedvoumno mogoče povezati krvodajalca
in kri, komponente krvi ter vzorce krvi.
4. člen
(1) Sistem sterilnih vrečk za kri, ki se
uporabljajo za zbiranje krvi in komponent krvi ter njeno predelavo, morajo
imeti oznako CE ali morajo ustrezati enakim standardom, če se kri in komponente
krvi zbirajo v tretjih državah. Na podlagi serijske številke vrečke za kri mora
biti zagotovljena sledljivost za vsako komponento krvi.
(2) Postopki zbiranja krvi morajo
zagotoviti najmanjše možno tveganje okužbe z mikrobi.
5. člen
Laboratorijski vzorci se vzamejo ob odvzemu
krvi in se pred testiranjem shranijo v skladu z zahtevami, ki so odvisne od
vrste uporabljenega testa in ustrezajo načelom dobre laboratorijske prakse.
6. člen
Postopek označevanja spremne dokumentacije,
vrečk za zbiranje krvi in laboratorijskih vzorcev s številkami odvzemov mora
biti pripravljen tako, da se bo mogoče izogniti vsaki možnosti napake pri
identifikaciji in zamenjavi.
7. člen
Po opravljenem zbiranju se z odvzeto krvjo
ali komponentami krvi ravna na način, da se ohrani njihova kakovost in sicer
pri temperaturi shranjevanja in prevoza, ki ustreza zahtevam za nadaljnjo
predelavo.
8. člen
Vzpostavi se sistem, ki bo zagotavljal, da
je vsak odvzem mogoče povezati s sistemom zbiranja in predelave, v katerem je
bila kri zbrana in/ali predelana.
9. člen
Vsaka odvzeta enota krvi in komponent krvi
se testira v skladu z določbami predpisa, ki ureja obvezno testiranje krvi in
komponent krvi.
III. PREDELAVA IN VALIDACIJA
10. člen
Vsa oprema in tehnična sredstva se
uporabljajo v skladu z validiranimi postopki.
11. člen
Predelava komponent krvi se izvaja z
uporabo ustreznih in validiranih postopkov, ki vključujejo ukrepe za
preprečevanje okužb in rasti mikrobov v pripravljenih komponentah krvi.
IV. OZNAČEVANJE
12. člen
V vseh fazah predelave morajo biti na vseh vrečkah za kri
pritrjene nalepke z ustreznimi informacijami o njihovi vsebini. Če validirani
računalniški sistem nadzora statusa ni vzpostavljen, označevanje jasno ločuje
enote komponent krvi, ki so sproščene, od tistih, ki niso sproščene.
13. člen
(1) Sistem označevanja zbrane krvi, vmesnih
in končnih komponent krvi ter vzorcev krvi mora nedvoumno navajati njihovo
vsebino.
(2) Nalepka za končno komponento krvi mora
vsebovati naslednje podatke:
-      
uradno ime komponente krvi,
-      
prostornino ali težo ali število celic v
komponenti krvi,
-      
enotno numerično ali alfanumerično
identifikacijsko oznako odvzema,
-      
ime transfuzijskega zavoda ali transfuzijskega
centra, ki je pripravil kri,
-      
krvno skupino AB0 (ne velja za plazmo,
namenjeno izključno predelavi),
-      
skupino Rh D, bodisi Rh D pozitivno ali Rh D
negativno (ne velja za plazmo, namenjeno izključno predelavi),
-      
datum ali čas zapadlosti (kot je primerno),
-      
temperaturo shranjevanja,
-      
ime, sestavo in količino antikoagulantne
raztopine in/ali dodane raztopine (če je dodana).
14. člen
Pri avtologni krvi in komponentah krvi mora
nalepka za končno komponento krvi vsebovati podatke iz prejšnjega člena in biti
v skladu s 30. členom tega pravilnika.
V. ZAHTEVE GLEDE KAKOVOSTI IN VARNOSTI KRVI IN KOMPONENT KRVI
15. člen
Seznam komponent krvi je določen v Prilogi
1 tega pravilnika.
VI. ZAHTEVE GLEDE OBVLADOVANJA KAKOVOSTI KRVI IN KOMPONENT
KRVI
16. člen
Kri in komponente krvi morajo ustrezati
tehničnim merilom kakovosti in biti v mejah sprejemljivih rezultatov, določenih
v 17. členu tega pravilnika. Opravljen mora biti ustrezen bakteriološki nadzor
procesov odvzema in predelave.
17. člen
(1) Vsa kri in komponente krvi, uvožene iz
tretjih držav, vključno s tistimi, ki se uporabljajo kot vhodne snovi/surovine
za izdelavo zdravil na podlagi človeške krvi ali plazme, morajo ustrezati
standardom kakovosti in varnosti, določenih v Prilogi 2 tega pravilnika.
(2) V Prilogi 2 so pri avtolognih odvzemih
merila, ki so označena z zvezdico (*), navedena le kot priporočilo. Za
zahtevana merila v stolpcu, označenem z dvema zvezdicama(**), se zahtevana pogostnost
vzorčenja določi s statističnim spremljanjem procesov.
VII. SPROŠČANJE KRVI IN KOMPONENT KRVI
18. člen
(1) Vzpostaviti se mora varen in zanesljiv
sistem, ki bo preprečil vsako sproščanje krvi ali komponent krvi, dokler niso
izpolnjene vse zahteve, določene s tem pravilnikom.
(2) Vsak transfuzijski zavod ali
transfuzijski center mora dokazati, da je vsako sproščanje katerega koli
posameznega odvzema krvi ali komponente krvi odobrila pooblaščena oseba.
(3) Zapisi morajo dokazovati, da pred
vsakim sproščanjem komponente krvi vse deklaracije, zdravstvene kartoteke in
rezultati testiranj izpolnjujejo vsa merila sprejemljivosti.
19. člen
Pred sproščanjem se kri in komponente krvi
organizacijsko in fizično hranijo ločeno od sproščene krvi in komponent krvi.
Na nalepki za enoto krvi ali komponento krvi mora biti naveden njen status
glede sproščanja.
20. člen
Kadar končne komponente krvi v skladu z
zahtevami tega pravilnika ni mogoče sprostiti, ker je bil potrjen pozitiven
rezultat testiranja s krvjo prenosljivih bolezni, je treba opraviti
preverjanje, ki zagotovi izločitev preostalih komponent, ki izhajajo iz istega
odvzema, in komponent krvi, pripravljenih iz prejšnjih odvzemov krvi istega
krvodajalca. Nemudoma se tudi ustrezno dopolnijo zapisi o krvodajalcu.
VIII. SHRANJEVANJE, PREVOZ IN RAZDELJEVANJE
21. člen
Shranjevanje in razdeljevanje krvi in
komponent krvi, namenjenih izdelavi zdravil, mora biti v skladu z zahtevami,
določenimi s tem pravilnikom in zakonom, ki ureja preskrbo s krvjo.
22. člen
(1) Postopki shranjevanja in razdeljevanja
se validirajo zato, da bi bila zagotovljena kakovost krvi in komponent krvi med
celotnim obdobjem shranjevanja in da ne bi prišlo do zamenjave komponent krvi.
(2) Prevozi in shranjevanje, vključno s
prejemom in razdeljevanjem, se določijo v pisnih postopkih in specifikacijah.
23. člen
Avtologna kri in komponente krvi ter
komponente krvi, ki se zbirajo in pripravljajo za posebne namene, se
shranjujejo ločeno.
24. člen
O zalogah in razdeljevanju krvi in
komponent krvi se vodijo zapisi, ki omogočajo sledenje v skladu s predpisom, ki
ureja hemovigilanco.
25. člen
Embalaža mora ohranjati neokrnjenost in
temperaturo shranjene krvi ali komponent krvi med njihovim razdeljevanjem in
prevozom.
26. člen
Vračanje krvi in komponent krvi v zalogo za
njihovo poznejšo ponovno izdajo je mogoče le pod pogojem, če so izpolnjene vse
zahteve in postopki glede zagotavljanja kakovosti, ki jih je določil
transfuzijski zavod ali transfuzijski center zaradi zagotavljanja neokrnjenosti
komponent krvi.
27. člen
Pogoji za shranjevanje in pogoji za
zamrzovanje tekočih komponent krvi so določeni v Prilogi 3 tega pravilnika.
28. člen
Prevoz in razdeljevanje krvi in komponent
krvi morata v vseh fazah transfuzijske verige potekati pod pogoji, ki
zagotavljajo neokrnjenost proizvoda.
29. člen
Spremni list pošiljke krvi mora vsebovati:
-      
naziv, naslov, telefonsko številko in podpis
pošiljatelja,
-      
zapis o vsebini pošiljke,
-      
datum in ura pakiranja,
-      
številko zapisovalnika temperature,
-      
številko zaboja za prevoz,
-      
naziv, naslov, telefonsko številko in podpis
prevoznika,
-      
datum in uro prevzema za prevoz,
-      
naziv, naslov, telefonsko številko in podpis
prejemnika,
-      
datum in uro prevzema.
IX. ZAHTEVE ZA AVTOLOGNE ODVZEME
30. člen
(1) Avtologna kri in komponente krvi morajo
biti jasno označene ter pri shranjevanju, prevozu in razdeljevanju obravnavane
ločeno od alogenske krvi in komponent krvi.
(2) Avtologna kri in komponente krvi morajo
biti označene v skladu z zahtevami, določenimi v 13. členu tega pravilnika, oznaka pa mora dodatno vsebovati še
identifikacijske podatke o dajalcu avtologne krvi in opozorilo »SAMO ZA
AVTOLOGNO TRANSFUZIJO«.
X. DODATNE ZAHTEVE
31. člen
Za vse druge postopke pri zbiranju,
pripravi, shranjevanju, razdeljevanju in prevozu krvi in komponent krvi, ki jih
ta pravilnik ne ureja, se uporabljajo Standardi za delo v transfuzijski
dejavnosti, ki jih določi Razširjeni strokovni kolegij za transfuzijsko
medicino.

Priloga 1: Seznam komponent krvi
Priloga
2: Standardi kakovosti in varnosti krvi in komponent krvi
Priloga
3: Pogoji za shranjevanje in zmrzovanje tekočih komponent krvi

Pravilnik o zbiranju, pripravi, shranjevanju,
razdeljevanju in prevozu krvi in komponent krvi (Uradni list RS, št. 9/07)
vsebuje naslednjo končno določbo:
»XI. KONČNA DOLOČBA
32. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zbiranju, pripravi, shranjevanju, razdeljevanju in prevozu krvi in
komponent krvi (Uradni list RS, št. 58/11) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o zbiranju, pripravi, shranjevanju, razdeljevanju in prevozu krvi in
komponent krvi (Uradni list RS, št. 21/18)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.