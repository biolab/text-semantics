1. člen
(1) Ta pravilnik določa vsebino in način opravljanja nadzora
tehnične brezhibnosti gospodarskih vozil v cestnem prometu zaradi izboljšanja
varnosti v cestnem prometu in varstva okolja s tem, da se z dodatnimi pregledi,
ki se opravljajo na cestah, zagotovi tehnična brezhibnost vozil po predpisih o tehničnih
pregledih motornih in priklopnih vozil. 
(2) Ta pravilnik delno prenaša Direktivo 2000/30/ES
Evropskega Parlamenta in Sveta z dne 6. junija 2000 o cestnem pregledu tehnične
brezhibnosti gospodarskih vozil, ki vozijo v Skupnosti (UL L št. 203 z dne 10.
8. 2000, str. 1), zadnjič spremenjeno z Direktivo Komisije 2010/47/EU z dne 5.
julija 2010 o prilagoditvi Direktive 2000/30/ES Evropskega parlamenta in Sveta
z dne 6. junija 2000 o cestnem pregledu tehnične brezhibnosti gospodarskih
vozil, ki vozijo v Skupnosti, tehničnemu napredku (UL L št. 173 z dne 8. 7.
2010, str. 33). Ta pravilnik upošteva tudi Priporočilo Komisije z dne 5. julija
2010 glede ocene tveganja pomanjkljivosti, odkritih med cestnimi pregledi
tehnične brezhibnosti (gospodarskih vozil) v skladu z Direktivo 2000/30/ES
Evropskega Parlamenta in Sveta (UL L št. 173 z dne 8. 7. 2010, str. 97).
2. člen
(1) Posamezni izrazi, uporabljeni v tem pravilniku, imajo
naslednji pomen: 
1.     
»gospodarsko vozilo« je motorno vozilo ali priklopno vozilo, s katerim
se opravljajo prevozi v skladu s predpisi o prevozih v cestnem prometu; 
2.     
»nadzor tehnične brezhibnosti« je nenapovedan tehnični pregled
gospodarskega vozila, ki se opravi na javni ali nekategorizirani cesti, dani v
uporabo za javni promet v Republiki Sloveniji in ga opravijo pristojni organi v
okviru predpisanih pristojnosti in pooblastil; 
3.     
»pooblaščena oseba« je policist ali prometni inšpektor. 
(2) Drugi izrazi, uporabljeni v tem pravilniku, imajo enak
pomen, kot ga določajo Zakon o motornih vozilih (Uradni list RS, št. 106/10),
predpisi s področja cestnega prometa, predpisi o javnih cestah in predpisi o
prevozih v cestnem prometu.
3. člen
Nadzor tehnične brezhibnosti po tem pravilniku mora biti
izveden v obsegu in na način, da se doseže cilj iz 1. člena tega pravilnika.
Nadzor se mora izvesti tako, da je zagotovljena enaka obravnava neodvisno od
državljanstva voznika ali države, v kateri je bilo gospodarsko vozilo
registrirano ali v kateri se je začelo uporabljati. Pri izvedbi ustreznega
nadzora je treba stremeti k čim nižjim stroškom in k čim krajšim zamudam
prevoznikov.
4. člen
(1) Nadzor tehnične brezhibnosti vsebuje najmanj eno od
spodaj navedenih opravil: 
1.     
vizualno oceno stanja vzdrževanosti gospodarskega vozila v mirujočem
stanju; 
2.     
vpogled v zadnje poročilo iz 6. člena tega pravilnika, ali v potrdilo o
tehničnem pregledu gospodarskega vozila ali 
3.     
pregled tehnične brezhibnosti posameznih ali vseh delov in opreme
gospodarskega vozila, kot so navedeni v 10. točki poročila iz 6. člena tega
pravilnika. 
(2) Pregled iz 3. točke prejšnjega odstavka se za tiste dele
pregleda, ki zahtevajo uporabo posebne opreme, izvede praviloma s pomočjo
mobilne enote ali z napotitvijo na izredni tehnični pregled v najbližjo
strokovno organizacijo za izvajanje tehničnih pregledov, za ostale dele pa
vizualno oziroma z oceno ustreznosti. 
(3) Preden se pooblaščena oseba odloči za obseg nadzora
tehnične brezhibnosti iz 3. točke prvega odstavka, preveri, kdaj je bilo vozilo
na tehničnem pregledu in zahteva od voznika, da izroči na vpogled zadnje
poročilo o nadzoru tehnične brezhibnosti v smislu tega pravilnika. Upošteva
lahko tudi druga dokazila, ki se nanašajo tehnično brezhibnost oziroma varnost
gospodarskega vozila v postopku in so jih izdali pristojni organi oziroma
organizacije z ustreznim pooblastilom. 
(4) Če pooblaščena oseba ugotovi, da je bil v zadnjih treh
mesecih pregledan posamezen del ali oprema vozila, določen v 10. točki poročila
iz 6. člena tega pravilnika, le-teh ponovno ne preverja, razen če ugotovi
očitne napake, odstopanja ali pomanjkljivosti.
5. člen
(1) Pregled vozila se opravi v skladu s postopki za tehnični
pregled vozila, obseg pregleda je naveden na hrbtni strani obrazca poročila iz
6. člena tega pravilnika. 
(2) Postopek pregleda in smernice za oceno teže
pomanjkljivosti so navedeni v tehnični specifikaciji za vozila TSV 605.
6. člen
(1) Po opravljenem nadzoru tehnične brezhibnosti pooblaščena
oseba izpolni poročilo, ki je v prilogi tega pravilnika (v nadaljnjem besedilu:
poročilo) v dveh izvodih. Izvod poročila se izroči vozniku gospodarskega
vozila, nad katerim je bil opravljen nadzor. 
(2) Če pooblaščena oseba pri nadzoru tehnične brezhibnosti
ugotovi pomanjkljivosti na delih ali opremi gospodarskega vozila, izvede
oziroma odredi ustrezne ukrepe po predpisih, ki določajo njihova pooblastila.
7. člen
(1) Policija in Prometni inšpektorat Republike Slovenije,
katerih pooblaščene osebe opravljajo nadzor tehnične brezhibnosti gospodarskih
vozil v cestnem prometu, zbirajo, obdelujejo in posredujejo osebne in druge
podatke, ki izvirajo iz teh pregledov v skladu s predpisi o varstvu osebnih
podatkov. 
(2) Subjekti iz prejšnjega odstavka so dolžni za preteklo
leto najkasneje do 15. februarja posredovati ministrstvu, pristojnemu za promet
(v nadaljnjem besedilu: ministrstvo), naslednje podatke: 
1.     
število nadziranih gospodarskih vozil, razvrščenih po kategorijah iz 6.
točke poročila in državi, kjer je posamezno vozilo registrirano; in 
2.     
število opravljenih nadzorov in ugotovljenih nepravilnosti na delih in
opremi, določenih v 10. točki poročila. 
(3) Ministrstvo vsaki dve leti, najkasneje do 31. marca,
posreduje zbrane podatke iz prejšnjega odstavka Evropski komisiji.
8. člen
(1) Na zahtevo druge države članice EU ministrstvo posreduje
podatke iz drugega odstavka prejšnjega člena, kakor tudi podatke o pristojnih
organih in organizacijah za izvajanje nadzorov tehnične brezhibnosti in
njihovih kontaktnih osebah. 
(2) Pristojnemu organu države članice EU, kjer je bilo
registrirano določeno gospodarsko vozilo, ali kjer se je začelo uporabljati, je
treba na obrazcu poročila poročati o resnih pomanjkljivostih na vozilu, zlasti
takih, ki jim je sledil ukrep prepovedi uporabe vozila. 
(3) Ne glede na izrečene ukrepe v skladu z drugim odstavkom
6. člena tega pravilnika, lahko ministrstvo zaprosi pristojni organ druge
države članice EU, kjer je bilo registrirano določeno gospodarsko vozilo, ali
kjer se je začelo uporabljati, da sprejme ustrezne ukrepe glede kršitelja iz
prejšnjega odstavka (npr. napotitev na pregled tehnične brezhibnosti).
9. člen
Prvo poročanje v skladu s tretjim odstavkom 7. člena se
izvede v letu 2013.
10. člen
Ta pravilnik začne veljati 1. januarja 2012.
Št. 007-19/2011
Ljubljana, dne 19. decembra 2011
EVA 2011-2411-0018
dr. Patrick Vlačič l.r. 
Minister 
za promet

Priloga:
Poročilo o nadzoru tehnične brezhibnosti vozila