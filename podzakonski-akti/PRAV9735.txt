1. člen
(vsebina pravilnika)
Ta pravilnik
določa starostne kategorije, ocenjevanje, označevanje in razvrščanje govejih trupov oziroma polovic (v nadaljnjem besedilu: trupi) na klavni
liniji, podrobnejše pogoje za kontrolne organizacije,
naloge kontrolorjev, nadzor oziroma preverjanje označevanja, ocenjevanj,
razvrščanja in obdelave trupov ter kriterije, ki jih morajo izpolnjevati
kontrolorji za ocenjevanje mesnatosti in zamaščenosti govedi ter izdajanje
dokazil, da izvoženi proizvodi izvirajo iz odraslega moškega goveda za
izvajanje določb za izvajanje: 
-      
Uredbe Sveta (ES) št. 1234/2007 z dne 22. oktobra
2007 o vzpostavitvi skupne ureditve kmetijskih
trgov in o posebnih
določbah za nekatere kmetijske proizvode (UL L št. 299 z dne 15. 11. 2007, str.
1), zadnjič spremenjene z Uredbo (EU) št. 1234/2010 Evropskega parlamenta in
Sveta z dne 15. decembra 2010 o spremembi Uredbe Sveta (ES) št. 1234/2007 v
zvezi s pomočjo, dodeljeno v okviru nemškega alkoholnega monopola (UL L št. 346
z dne 30. 12. 2010, str. 11), (v nadaljnjem besedilu: Uredba 1234/2007/ES); 
-      
Uredbe Komisije (ES) št. 566/2008 z dne 18. junija 2008 o določitvi podrobnih pravil za izvajanje Uredbe Sveta
(ES) št. 1234/2007 pri trženju mesa, pridobljenega iz goveda, starega največ 12
mesecev (UL L št. 160 z dne 19. 6. 2008, str. 22; v nadaljnjem besedilu: Uredba
566/2008/ES); 
-      
Uredbe Komisije (ES) št. 1249/2008 z dne 10. decembra 2008 o podrobnih pravilih za uporabo lestvic Skupnosti za
razvrščanje trupov govedi, prašičev in ovac ter sporočanje
njihovih cen (UL L št. 337 z dne 16. 12. 2008, str. 38; v nadaljnjem besedilu:
Uredba 1249/2008/ES);
-      
Uredbe Komisije (ES) št. 433/2007 z dne 20. aprila 2007 o določitvi
pogojev za dodeljevanje posebnih izvoznih nadomestil za goveje in telečje meso
(UL L št. 104 z dne 21. 4. 2007, str. 3; v nadaljnjem besedilu: Uredba
433/2007/ES);
-      
Uredbe Komisije (ES) št. 1359/2007 z dne 21. novembra 2007 o določitvi
pogojev za dodelitev posebnih izvoznih nadomestil za nekatere kose odkoščenega
govejega mesa (UL L št. 304 z dne 22. 11. 2007, str. 21), zadnjič spremenjene z
Uredbo Komisije (EU) št. 173/2011 z dne 23. februarja 2011 (UL
L št. 49 z dne 24. 2. 2011, str. 16), (v nadaljnjem besedilu: Uredba
1359/2007/ES).
2. člen
(kategorije krav)
Kategorija D – trupi krav, ki so telile, se
v skladu s šestim odstavkom 6. člena Uredbe 1249/2008/ES razdeli v tri podkategorije,
in sicer:
-      
D1: trupi krav, ki so telile, starih do 30 mesecev,
-      
D2: trupi krav, ki so telile, starih od 30 mesecev in manj kot 5 let,
-      
D3: trupi krav, ki so telile, starih več kot 5 let.
3. člen
(podrazredi)
V skladu z zadnjim stavkom točke A. III.
Priloge V Uredbe 1234/2007/ES se razredi za ocenjevanje mesnatosti in
zamaščenosti trupov razdelijo v tri podrazrede in se označijo tako, da je črki,
ki določa razred mesnatosti ali zamaščenosti trupa, spredaj dodan še »+« če je
mesnatost ali zamaščenost trupa nekoliko boljša od čistega razreda, vendar se
ga še ne more uvrstiti v višji razred, ali »-« če je mesnatost ali zamaščenost
trupa nekoliko slabša od čistega razreda, vendar se ga še ne more uvrstiti v
nižji razred.
4. člen
(razvrščanje)
(1) Razvrščanje trupov na klavni
liniji v kategorije in tržne razrede je obvezno v vseh klavnicah, ki povprečno
letno zakoljejo več kot 50 odraslih govedi na teden.
(2) V klavnicah, ki povprečno letno
zakoljejo manj kot 50 odraslih govejih živali na teden in se prostovoljno
odločijo za razvrščanje trupov, se ocenjevanje lahko opravi najpozneje v 24
urah po zakolu. Kontrolor je ob ocenjevanju dolžan preveriti maso trupov na
najmanj 30% naključno izbranih trupih. Pri tem mora upoštevati naslednja
koeficienta za izgubo teže po klanju:
-      
v prvih petih urah po zakolu se od mase trupa odšteje za vsake začetne
nadaljnje pol ure 0,1% od začetne mase trupa;
-      
od 5. pa do 20. ure po zakolu se za vsaki začeti dve uri od začetne mase
trupa odšteje 0,1% začetne mase trupa.
(3) Maksimalno zmanjšanje mase od
tople mase trupov lahko znaša največ 2% v 24 urah. Če kontrolor ugotovi odstopanje
mase pri trupu, o tem takoj obvesti pristojni inšpektorat. V takšnem primeru
morajo trupi ocenjene serije ostati v hladilnici do prihoda pristojnega
inšpektorja.
(4) Za pravilnost tehtanja trupov iz
prejšnjih odstavkov je odgovorna klavnica. Ne glede na določbe 11. člena tega
pravilnika nosi stroške ponovnega tehtanja klavnica v celoti, če pristojni
inšpektor ugotovi, da je bilo tehtanje nepravilno.
5. člen
(organizacija za ugotavljanje skladnosti)
(1) Ocenjevanje in razvrščanje trupov na
klavni liniji lahko opravljajo organizacije za ugotavljanje skladnosti, ki
izpolnjujejo naslednje pogoje:
-      
so neodvisne ter imajo strokovno in tehnično usposobljene osebe (v
nadaljnjem besedilu: kontrolorje), ki ugotavljajo skladnost;
-      
so akreditirane skladno s SIST EN 17020.
(2) Na zahtevo stranke, ki uveljavlja
posebno izvozno nadomestilo, organizacija za ugotavljanje skladnosti v skladu z
2. členom Uredbe 433/2007/ES izda dokazilo, da izvoženi proizvodi izvirajo iz
odraslega moškega goveda, na obrazcu iz Priloge I Uredbe 433/2007/ES.
(3) Pristojni organ iz 3. in 5 člena Uredbe
1359/2007/ES je organizacija za ugotavljanje skladnosti.
6. člen
(kontrolor)
(1) Kontrolor mora imeti najmanj
srednješolsko strokovno izobrazbo V. stopnje kmetijske, veterinarske ali
živilske smeri in dokazilo o usposobljenosti za kontrolorja.
(2) Dokazilo o usposobljenosti
kontrolorja izda organizacija, ki je s strani ministrstva, pristojnega za
kmetijstvo in prehrano, imenovana za organiziranje usposabljanja za delo kontrolorjev
in strokovno izpopolnjevanje kontrolorjev za ocenjevanje in razvrščanje trupov
na klavni liniji.
(3) Naloge kontrolorja so:
-      
razvrščanje trupov v skladu z Uredbo 1234/2007/ES in Uredbo 1249/2008/ES
in s tem pravilnikom ter označevanje z ustreznimi žigi ali etiketami,
-      
vodenje zapisnika iz 7. člena tega pravilnika o ugotovljeni kakovosti
trupov, pripravljanje poročil v zvezi s tem in vodenje evidenc o zakolu in
kakovosti,
-      
dnevno evidentiranje trupov po dobaviteljih, rejcih in po klavnicah ter
enkrat mesečno pošiljanje poročil ministrstvu, pristojnemu za kmetijstvo in
prehrano, o zakolu, razvrščanju in masah po klavnici,
-      
tehtanje trupov,
-      
skrb za lastno strokovno izpopolnjevanje in usposabljanje,
-      
sodelovanje s strokovno organizacijo oziroma posamezniki, ki
organizirajo usposabljanje za delo in strokovno izpopolnjevanje kontrolorjev, s
predstavniki rejcev govedi in s pristojnimi upravnimi organi.
7. člen
(zapisnik)
(1) O ugotovljeni kakovosti trupov na
klavni liniji kontrolor sestavi uradni zapisnik. Na podlagi tega zapisnika
morajo klavnice pisno dnevno obveščati rejca oziroma organizatorja odkupa o
rezultatih ocenjevanja mesnatosti, zamaščenosti ter o masi trupov. Klavnica mora
zapisnik hraniti najmanj 24 mesecev od dne njegove sestave.
(2) Uradni zapisnik iz prejšnjega
odstavka mora vsebovati:
-      
naslov oziroma sedež (šifro) klavnice,
-      
naslov oziroma sedež (šifro) dobavitelja,
-      
datum zakola,
-      
identifikacijsko številko živali v skladu s predpisi, ki urejajo
označevanje in registracijo živali v prometu,
-      
kategorijo in kakovostni tržni razred,
-      
ugotovljeno toplo maso trupa,
-      
podpis ali kodo pooblaščene osebe, ki je opravila razvrščanje v
kategorije in tržne razrede.
8. člen
(pogoji)
Klavnica je dolžna zagotoviti ustrezne
delovne in tehnične pogoje za opravljanje dejavnosti iz tega pravilnika.
9. člen
(natančnost in tariranje)
(1) Za tehtanje trupov se uporabljajo
tehtnice razreda točnosti III z največjim preskusnim razdelkom
e = 0,5 kg, ki morajo biti overjene v skladu s predpisom, ki ureja
meroslovne zahteve za tehtnice. Masa trupov se izraža z ločljivostjo, enako
preskusnemu razdelku tehtnice.
(2) Kontrolor iz 6. člena tega
pravilnika določi taro razpenjal oziroma kljuk, na katerih so trupi med
tehtanjem obešeni (v nadaljnjem besedilu: tara). Taro se določi tako, da se
stehta 10% oziroma najmanj 20 naključno izbranih kljuk ter kot taro upošteva
najlažjo izbrano kljuko. Postopek določanja tare za posamezno klavnico mora
biti ustrezno dokumentiran.
(3) Ne glede na določbe prejšnjega
odstavka kontrolni organizaciji ni treba določati tare, če se uporablja
avtomatski sistem odčitavanja tare.
(4) Ugotovljena tara iz drugega in
tretjega odstavka tega člena se odbije od mase, ugotovljene s tehtanjem trupov.
10. člen
(ponovna ocena)
(1) Če se rejec živali, dobavitelj ali
klavnica ne strinja z oceno oziroma razvrstitvijo trupov, lahko takoj,
najpozneje pa v enem dnevu od prejema informacije o oceni, zahteva ponovno
oceno. Ponovna ocena mora biti izvedena najpozneje v dveh dneh po zakolu in se
šteje za dokončno.
(2) Ponovno oceno oziroma razvrstitev
opravi pristojni inšpektor.
(3) Če se s ponovno oceno ugotovi, da
je bila prvotna ocena pravilna, vse nastale stroške ponovne ocene nosi stranka,
ki je predlagala ponovno oceno, v nasprotnem primeru pa kontrolna organizacija,
ki opravlja ocenjevanje in razvrščanje trupov.
11. člen
(stroški)
Stroške ocenjevanja in razvrščanja trupov
nosita rejec živali in klavnica, vsak do ene polovice; poravna jih klavnica, ki
za 50% obremeni rejca živali, če se rejec živali in klavnica ne dogovorita
drugače.
12. člen
(črtan)
13. člen
(strokovna srečanja)
Ministrstvo, pristojno za kmetijstvo,
dvakrat letno organizira strokovna srečanja med organizacijami za ugotavljanje
skladnosti, strokovnimi organizacijami za organiziranje usposabljanja za delo
kontrolorjev in strokovno izpopolnjevanje kontrolorjev za ocenjevanje in
razvrščanje trupov na klavni liniji in Inšpektoratom Republike
Slovenije za kmetijstvo, gozdarstvo in hrano, z namenom usklajevanja kriterijev
za razvrstitev trupov v kakovostne tržne razrede na podlagi vizualnega
ocenjevanja mesnatosti in stopnje zamaščenosti.
14. člen
(nadzor)
(1) Nadzor nad izvajanjem razvrščanja
in označevanja trupov v skladu z zakonom, ki ureja kmetijstvo, opravlja
Inšpektorat Republike Slovenije za kmetijstvo, gozdarstvo in hrano.
(2) Inšpektor med drugim preverja
pravilnost razvrščanja trupov v klavnicah brez predhodnega obvestila. Pregled
se opravi najmanj dvakrat na tri mesece v klavnicah, ki zakoljejo več kot 75
govedi tedensko kot letno povprečje, in najmanj enkrat na tri mesece v
klavnicah, ki zakoljejo manj kot 75 govedi tedensko kot letno povprečje.
Preverjanje označevanja, ocenjevanj, razvrščanja in obdelave trupa se opravi na
najmanj 40 naključno izbranih trupih živali v vsaki posamezni klavnici. Če se
zakolje manj živali, se preverjanje opravi na vseh zaklanih živalih. Pri
preverjanju mase se stehta najmanj 10% pregledanih živali.
(3) Kot zadovoljivo ocenjevanje lahko
inšpektor oceni kontrolorja, če je ta naredil manj kot 20% napak pri
ocenjevanju konformacije in manj kot 20% napak pri ocenjevanju zamaščenosti. Če
je ugotovljena napaka za en podrazred, se ne šteje za napako. Če je ugotovljena
napaka za dva podrazreda, se šteje za pol napake, če pa je ugotovljena napaka
za tri podrazrede (cel razred), se šteje za eno napako. Pri tehtanju in
določanju kategorije ne sme biti napak.
(4) Če inšpektor ugotovi pri prvem
pregledu več kot 20% napak pri ocenjevanju konformacije oziroma več kot 20%
napak pri ocenjevanju zamaščenosti, opravi ponoven pregled v roku enega meseca.
Če se tudi pri drugem pregledu ugotovi več kot 20% pri posameznem parametru, se
za kontrolorja zahteva dodatno izobraževanje. Če se pri kontrolorju tudi pri
tretjem zaporednem pregledu ugotovi več kot 20% napak, inšpektor predlaga
ministrstvu, da organizaciji za ugotavljanje skladnosti izda odločbo o
prenehanju opravljanja kontrole.
(5) Če inšpektor pri nadzoru ugotovi,
da je bil trup nepravilno razvrščen, razvrstitev popravi.
15. člen
(preverjanje)
Inšpektor v klavnici preverja predvsem:
-      
če je bilo razvrščanje trupov na klavni liniji opravljeno v eni uri po
zakolu;
-      
identifikacijo trupa;
-      
obdelavo trupa, skladno z določili iz točke IV Priloge V Uredbe
1234/2007/ES;
-      
tehtanje in maso;
-      
označevanje;
-      
taro oziroma maso kljuk;
-      
ustreznost zapisnika kontrolne organizacije;
-      
skladnost poročila rejca s podatki razvrščanja;
-      
če kontrolor izpolnjuje predpisane pogoje.

Pravilnik o razvrščanju in označevanju govejih
trupov (Uradni list RS, št. 2/10)
vsebuje naslednji končni določbi:
»16. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o razvrščanju in označevanju govejih trupov (Uradni list RS,
št. 16/08).
17. člen
(uveljavitev)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o razvrščanju in označevanju govejih trupov (Uradni list RS, št. 4/12) vsebuje naslednjo končno določbo:
»5. člen
Ta pravilnik začne veljati petnajsti dan po
objavi v Uradnem listu Republike Slovenije.«.