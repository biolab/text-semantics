I. SPLOŠNE DOLOČBE
1. člen
Zdravstveni zavodi in zasebne ordinacije (v
nadaljnjem besedilu: pooblaščeni izvajalci) lahko izvajajo programe
pripravništva, sekundarijata in specializacij zdravnikov in zobozdravnikov, če
izpolnjujejo organizacijske, kadrovske, materialne in druge pogoje, določene s
tem pravilnikom.
2. člen
Za izvajanje posameznih specializacij
morajo pooblaščeni izvajalci izpolnjevati pogoje, določene v prilogi tega
pravilnika.
II. SPLOŠNA DOLOČILA ZA POOBLAŠČENE IZVAJALCE
3. člen
Pooblaščeni izvajalci morajo izpolnjevati
naslednje pogoje:
-      
imeti morajo ustrezno velikost in strukturiranost za takšen obseg
bolnišničnega in ambulantnega dela, ki omogoča, da se opravi predpisan program
in število posegov;
-      
v svojih strokovnih enotah morajo imeti zadostno opremo ter zadostno
število pripomočkov za poglobljeno delo po sodobnih načelih in metodah na
področju posamezne strokovne dejavnosti;
-      
imeti morajo zadostno število bolnikov s področja strokovne dejavnosti,
ki jo izvajajo;
-      
imeti morajo ustrezno knjižnico in prostore za individualno učenje
(vodilne učbenike s strokovnega področja, tekoče revije; ustrezen prostor za
študij; druga sredstva za pouk, na primer uporabo osebnega računalnika z
dostopom do medmrežja, avdiovizuelne pripomočke in drugo);
-      
imeti morajo zadostno število usposobljenih mentorjev (za ustrezno
razmerje med neposrednimi mentorji in zdravniki na usposabljanju šteje razmerje
1 proti 1);
-      
omogočati redni strokovni nadzor komisij za strokovni nadzor v državi;
-      
zagotavljati nenehen nadzor nad kakovostjo (medicinska informatika,
komisije);
-      
specifične pogoje, ki so določeni v posameznih programih usposabljanja.
Pooblaščeni izvajalci morajo za izvajanje
programov sekundarijata in specializacij zagotavljati še:
-      
delo v diagnostičnih in operacijskih enotah ter ambulantah;
-      
opravljanje dežurstva za zdravnike specializante v obsegu 4 do 6
dežurstev na zdravnika na usposabljanju na mesec;
-      
dnevne vizite in klinične sestanke, ki ne smejo trajati manj kot 4 ure
na teden;
-      
strokovne sestanke z analizo dela in interdisciplinarne sestanke s
specialisti, ki opravljajo diagnostiko, zdravljenje in rehabilitacijo na
določenem področju;
-      
sposobnosti za posredovanje znanja (vsaj 3 publikacije na leto v domači
in/ali tuji literaturi, organizacija vsaj 1 strokovnega sestanka na leto);
-      
druge oblike podiplomskega izobraževanja;
-      
redne strokovne nadzore komisije za specializacije Zdravniške zbornice
Slovenije (na 1 do 3 leta) in drugih komisij za strokovne nadzore v državi;
-      
občasni strokovni nadzor mednarodnih komisij zdravniških organizacij
UEMS, UEMO, EURACT ali ustreznega evropskega strokovnega združenja (Charter on
Visitation of Training Centres, UEMS, oktober 1997).
III. KATEGORIJE POOBLAŠČENIH IZVAJALCEV ZA IZVAJANJE
SPECIALIZACIJ
4. člen
Specializacije se izvajajo pri pooblaščenih
izvajalcih, ki so glede na obseg programa posamezne specializacije, ki ga lahko
izvajajo, razvrščeni v tri kategorije:
-      
pooblaščeni izvajalci tipa V (vseobsegajoči) izpolnjujejo pogoje za
izvedbo celotnega programa posamezne specializacije,
-      
pooblaščeni izvajalci tipa D (delni) izpolnjujejo pogoje za izvedbo
večjega dela posamezne specializacije,
-      
pooblaščeni izvajalci tipa U (usmerjeni) pa izpolnjujejo pogoje le za
izvedbo posameznih delov specializacije.
IV. POOBLASTILA IZVAJALCEM
5. člen
Izpolnjevanje pogojev za izvajanje
posameznih programov pripravništva, sekundarijata in specializacij zdravnikov
in zobozdravnikov ugotavlja na podlagi zahteve zdravstvenega zavoda oziroma
zasebne ordinacije komisija, ki jo imenuje Zdravniška zbornica Slovenije.
Komisija sprejme poslovnik, s katerim uredi
način ugotavljanja izpolnjevanja pogojev tega pravilnika.
6. člen
Na podlagi poročila komisije Zdravniška
zbornica Slovenije predlaga ministru, pristojnemu za zdravstvo, da pooblasti
izvajalca za izvajanje posameznih področij in obsega programov pripravništva,
sekundarijata in specializacij za dobo dveh let. Do
poteka veljavnosti pooblastila je potrebno, na podlagi zahteve zdravstvenega
zavoda oziroma zasebne ordinacije, ponovno preveriti izpolnjevanje pogojev.
Minister, pristojen za zdravstvo, v sklepu
določi tudi število delovnih mest za usposabljanje zdravnikov, upoštevaje
potrebo po enakomerni zasedenosti teh mest v celoletnem obdobju.
7. člen
Pooblaščeni izvajalci so dolžni v okviru
pooblastila in svoje dejavnosti pripravnikom, sekundarijem in specializantom
zagotoviti usposabljanje v skladu s programi usposabljanja.
8. člen
Za preklic pooblastila se smiselno
uporabljajo določila iz prvega odstavka 6. člena tega pravilnika, ki veljajo za
podelitev pooblastila.

Priloga:
Pogoji, ki jih morajo izpolnjevati pooblaščeni izvajalci za izvajanje
posameznih specializacij

Pravilnik o pogojih, ki jih morajo
izpolnjevati zdravstveni zavodi in zasebne ordinacije za izvajanje programov
pripravništva, sekundarijata in specializacij zdravnikov in zobozdravnikov
(Uradni list RS, št. 110/00)
vsebuje naslednjo prehodno in končno določbo:
»V. PREHODNA IN KONČNA DOLOČBA
9. člen
Z dnem uveljavitve tega pravilnika se za
zdravnike in zobozdravnike preneha uporabljati pravilnik o pogojih, ki jih
morajo izpolnjevati zdravstveni zavodi ali zasebni zdravstveni delavci za
izvajanje programov pripravništva, sekundarijata in specializacije (Uradni list
RS, št. 25/93, 1/99 in 98/99).
10. člen
Ta pravilnik začne veljati osmi dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih, ki jih morajo izpolnjevati zdravstveni zavodi in zasebne
ordinacije za izvajanje programov pripravništva, sekundarijata in specializacij
zdravnikov in zobozdravnikov (Uradni list RS, št. 112/07) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu Republike Slovenije.«.