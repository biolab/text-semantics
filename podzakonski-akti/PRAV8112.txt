I. SPLOŠNA DOLOČBA
1. člen
(predmet pravilnika)
(1) Ta pravilnik podrobneje določa kriterije za načrtovanje
prostorskih ureditev in posegov v prostor na najboljših kmetijskih zemljiščih
zunaj območij naselij. Ti kriteriji se ne uporabljajo v primerih širitev
območij naselij, kot so določena z 11. točko 2. člena Zakona o
prostorskem načrtovanju (Uradni list RS, št. 33/07 in 70/08 –
ZVO-1B; v nadaljnjem besedilu: zakon).
(2) Načrtovanje prostorskih ureditev in posegov v prostor na
najboljših kmetijskih zemljiščih zunaj območij naselij v skladu z zakonom
pomeni določitev območij namenske rabe prostora in prostorskih izvedbenih
pogojev po posameznih enotah urejanja prostora.
(3) Ta pravilnik se ne uporablja za načrtovanje prostorskih
ureditev in posegov v prostor, katerih načrtovanje, skladno z Uredbo o vrstah
prostorskih ureditev državnega pomena (Uradni list RS, št. 95/07), sodi v
pristojnost države.
II. KRITERIJI ZA NAČRTOVANJE
2. člen
(načrtovanje prostorskih ureditev in posameznih posegov v
prostor na najboljših kmetijskih zemljiščih zunaj območij naselij)
(1) Na najboljših kmetijskih zemljiščih je načrtovanje
prostorskih ureditev in posameznih posegov v prostor zunaj območij naselij
dopustno za namene iz prvega odstavka 44. člena in 45. člena zakona in sicer,
kadar zaradi tehničnih ali tehnoloških razlogov ni mogoče uporabiti zemljišč
nekmetijskih namenskih rab ali drugih kmetijskih zemljišč. Načrtovanje
prostorskih ureditev in posameznih posegov v prostor na najboljših kmetijskih
zemljiščih zunaj območij naselij je dopustno tudi, kadar je mogoče usposobiti
nadomestna zemljišča za kmetijsko rabo. Usposobitev nadomestnih kmetijskih
zemljišč za kmetijsko rabo pomeni, da se zemljišča, ki so po dejanski rabi
prostora v nekmetijski rabi, usposobi za kmetijsko rabo.
(2) V primerih, ko gre za načrtovanje prostorskih ureditev in
posameznih posegov v prostor na najboljša kmetijska zemljišča zunaj območij
naselij, kjer njihova površina presega 5000 m2, je treba predlagati
izvedljive variantne rešitve. Kadar variantne rešitve niso možne, je to treba
posebej utemeljiti.
(3) Variantne rešitve se morajo ovrednotiti in med seboj
primerjati glede na:
-       
prostorski vidik, s poudarkom na ohranjanju prepoznavnih značilnosti
prostora;
-       
okoljski vidik, predvsem v luči podnebnih sprememb;
-       
pomen naravnega vira za proizvodnjo hrane;
-       
funkcionalni vidik, z morebitnim negativnim vplivom na kmetijsko rabo
preostalih kmetijskih zemljišč (povečana razdrobljenost, težja dostopnost,
tehnološke omejitve pri kmetijski pridelavi ipd.) in
-       
ekonomski vidik.
3. člen
(kriteriji za načrtovanje prostorskih ureditev in posegov v
prostor na najboljših kmetijskih zemljiščih zunaj območij naselij)
(1) Načrtovanje prostorskih ureditev in posameznih posegov v
prostor na najboljših kmetijskih zemljiščih zunaj območij naselij se izvede
tako, da:
-       
ne bodo dodatno obremenjevali okolja;
-       
ne bodo ovirali kmetijske dejavnosti na sosednjih kmetijskih zemljiščih
in dostopa do njih;
-       
ne bodo uničili ali poškodovali obstoječe kmetijske proizvodne
infrastrukture, kot so melioracijski in namakalni sistemi, poljske prometnice ipd.;
-       
da uporabniki teh ureditev ne bodo povzročali škode na kmetijskih
kulturah.
(2) Pri načrtovanju prostorskih ureditev in posegov v prostor
na najboljših kmetijskih zemljiščih zunaj območij naselij se upoštevajo tudi
prostorske usmeritve za gradnjo zunaj naselij iz Državnega strateškega
prostorskega načrta.
4. člen
(elaborat posegov na najboljša kmetijska zemljišča)
(1) Pri načrtovanju prostorskih ureditev in posameznih
posegov v prostor na najboljša kmetijska zemljišča zunaj območij naselij se
izdela elaborat načrtovanih prostorskih ureditev oziroma posegov na najboljša
kmetijska zemljišča.
(2) Elaborat načrtovanih prostorskih ureditev oziroma posegov
na najboljša kmetijska zemljišča zunaj območij naselij vsebuje:
-       
opis predlaganih posegov z grafičnim prikazom in utemeljitvijo;
-       
podatke o površini predlaganih posegov na najboljša kmetijska zemljišča;
-       
podatke o dejanski rabi zemljišč;
-       
podatke o morebitnih izvedenih agrarnih operacijah in druge podatke o
kmetijskih zemljiščih (kvaliteta tal ipd.).
(3) Elaborat je obvezna sestavina osnutka občinskega
prostorskega načrta oziroma njegovih sprememb in dopolnitev.
(4) Za posege na najboljša kmetijska zemljišča zunaj območij
naselij, kjer površina posameznega posega presega 5000 m2, je poleg
vsebine iz drugega odstavka tega člena, potrebno pripraviti še:
-       
proučitev vseh možnih variantnih rešitev;
-       
utemeljitev izbire najustreznejše variantne rešitve in možnost
optimizacije;
-       
proučitev možnosti zagotavljanja nadomestnih kmetijskih zemljiščih in
-       
proučitev, ali predlagana sprememba namenske rabe vključuje zemljišča,
ki so vključena v ukrepe kmetijske politike.
(5) V primerih uskladitve namenske rabe prostora z dejanskim
stanjem, kjer površina ne presega 50 m2, izdelava elaborata ni
potrebna.
(6) Določbe 2. in 3. člena tega pravilnika ter elaborat iz
tega člena so obvezno izhodišče za načrtovanje objektov, ki so navedeni v
določbah od 5. do 12. člena tega pravilnika.
III. NAČRTOVANJE POSAMEZNIH UREDITEV IN POSEGOV V PROSTOR
5. člen
(načrtovanje objektov, ki neposredno služijo kmetijski in
gozdarski dejavnosti)
(1) Zunaj območij naselij se na najboljših kmetijskih
zemljiščih lahko načrtujejo objekti, ki služijo kmetijski in gozdarski
dejavnosti in so po Uredbi o uvedbi in uporabi enotne klasifikacije vrst
objektov in o določitvi objektov državnega pomena (Uradni list RS, št. 33/03 in
78/05 – popr.; v nadaljnjem besedilu: uredba) uvrščeni v naslednje skupine:
-       
12711 – stavbe za rastlinsko pridelavo, vendar le tako, da je način
pridelave neposredno vezan na kmetijsko zemljišče;
-       
12712 – stavbe za rejo živali, razen stavb za intenzivno rejo – farm;
-       
12713 – stavbe za spravilo pridelka, vendar le v okviru ali neposredni
bližini območja, na katerem že stojijo stavbe in gospodarska poslopja kmetije;
za vinske kleti in zidanice je pogoj, da ima potencialni investitor v lasti in
obdelavi najmanj 3000 m2 vinograda;
-       
12714 – druge nestanovanjske kmetijske stavbe, kot so stavbe za
shranjevanje kmetijskih strojev, orodja in mehanizacije (kolnice, lope in
podobno), vendar le v okviru ali neposredni bližini območja, na katerem že stojijo
stavbe in gospodarska poslopja kmetije.
(2) Poleg objektov iz prejšnjega odstavka je zunaj območij
naselij na najboljših kmetijskih zemljiščih možno načrtovati lokacije za
preselitev kmetij, kadar je njihov razvoj v naselju onemogočen.
6. člen
(načrtovanje objektov, ki neposredno služijo turistični
dejavnosti)
Zunaj območij naselij se na najboljših kmetijskih zemljiščih
lahko načrtujejo objekti, ki služijo turistični dejavnosti in so po uredbi
uvrščeni v naslednje skupine:
-       
12111 – hotelske in podobne stavbe za kratkotrajno nastanitev, vendar
le, kadar je lokacija vezana na obstoječe hotelske ali podobne turistične
nastanitvene zmogljivosti ter na dejavnost turistične kmetije;
-       
12610 – stavbe za kulturo in razvedrilo, vendar od teh le paviljoni in
stavbe za živali in rastline kadar so funkcionalno vezani na živalske,
botanične ali druge tematske vrtove ali parke in
-       
12640 – stavbe za zdravstvo, vendar od teh le zdraviliške stavbe in le,
kadar je lokacija vezana na obstoječe zmogljivosti.
7. člen
(načrtovanje objektov gospodarske javne infrastrukture)
Zunaj območij naselij se na najboljših kmetijskih zemljiščih
lahko načrtujejo objekti, ki služijo gospodarski javni infrastrukturi in so po
uredbi uvrščeni v naslednje skupine:
-       
12410 – postaje, terminali, stavbe za izvajanje elektronskih komunikacij
ter z njimi povezane stavbe;
-       
211 – ceste;
-       
212 – železnice;
-       
213 – letališke steze, ploščadi in radio-navigacijski objekti;
-       
214 – mostovi, viadukti, predori in podhodi;
-       
215 – pristanišča, plovne poti, pregrade in jezovi ter drugi vodni
objekti;
-       
22122 – objekti za črpanje, filtriranje in zajem vode;
-       
2213 – prenosna komunikacijska omrežja;
-       
2221 – distribucijski plinovodi;
-       
2222 – distribucijski cevovodi za vodo in pripadajoči objekti;
-       
22231 – cevovodi za odpadno vodo in
-       
2224 – distribucijski elektroenergetski vodi in distribucijska
komunikacijska omrežja.
8. člen
(načrtovanje objektov namenjenih splošni rabi)
Zunaj območij naselij se na najboljših kmetijskih zemljiščih
lahko načrtujejo objekti namenjeni splošni rabi, ki so po uredbi uvrščeni v
naslednji skupini:
-       
24204 – pokopališča in
-       
1272 – stavbe za opravljanje verskih obredov in pokopališke stavbe.
9. člen
(načrtovanje objektov za izvajanje ukrepov na področju
varstva okolja, ohranjanja narave in varstva kulturne dediščine ter ohranjanja
prepoznavnih značilnosti krajine)
Zunaj območij naselij se na najboljših kmetijskih zemljiščih
lahko načrtujejo naslednji objekti za izvajanje ukrepov na področju varstva
okolja, ohranjanja narave in varstva kulturne dediščine ter ohranjanja
prepoznavnih značilnosti krajine, ki so po uredbi uvrščeni v naslednje skupine:
-       
12730 – kulturni spomeniki, kadar gre za prostorske ureditve in posege
na funkcionalnem območju spomenika;
-       
24203 – odlagališča odpadkov, vendar le, če gre za funkcionalno zaokrožitev
obstoječih odlagališč odpadkov in
-       
22232 – čistilne naprave.
10. člen
(načrtovanje objektov za namen športa in rekreacije)
Zunaj območij naselij se na najboljših kmetijskih zemljiščih
lahko načrtujejo naslednji objekti, ki služijo športu in rekreaciji in so po
uredbi uvrščeni v naslednje skupine:
-       
12420 – garažne stavbe, vendar od teh le čolnarne;
-       
24110 – športna igrišča, vendar od teh le objekti za vodne športe, kadar
je lokacija vezana na obstoječe vodne površine;
-       
24122 – drugi gradbeni objekti za šport, rekreacijo in prosti čas,
vendar od teh le:
a)   
smučišča z žičniškimi napravami ter golf igrišča, pod pogojem, da se
njihova pretežna površina (vsaj 80%) ne načrtuje na najboljših kmetijskih
zemljiščih;
b)   
vzletišča.
11. člen
(načrtovanje rabe naravnih dobrin in sanacije opuščenih
območij izkoriščanja)
Zunaj območij naselij se na najboljših kmetijskih zemljiščih
lahko načrtujejo objekti, ki služijo rabi naravnih dobrin in so po uredbi
uvrščeni v naslednji skupini:
-       
23010 – rudarski objekti, vendar od teh le instalacije in tehnične
naprave za pridobivanje mineralnih surovin na območjih pridobivalnih prostorov,
in
-       
23020 – energetski objekti, vendar od teh le hidroelektrarne, elektrarne
na veter ter sončne elektrarne.
12. člen
(načrtovanje obrambe ter varstva pred naravnimi in drugimi
nesrečami, kadar so te prostorske ureditve v pristojnosti občine)
Zunaj območij naselij se na najboljših kmetijskih zemljiščih
lahko načrtujejo objekti, ki služijo obrambi ter varstvu pred naravnimi in
drugimi nesrečami v pristojnosti občine in so po uredbi uvrščeni v skupino:
-       
24202 – objekti za varstvo pred škodljivim delovanjem voda na ogroženih
območjih.
IV. KONČNA DOLOČBA
13. člen
(veljavnost pravilnika)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-135/2007
Ljubljana, dne 17. novembra 2008
EVA 2007-2511-0008
Janez Podobnik l.r. 
Minister 
za okolje in prostor
Soglašam!
Iztok Jarc l.r. 
Minister 
za kmetijstvo, gozdarstvo 
in prehrano