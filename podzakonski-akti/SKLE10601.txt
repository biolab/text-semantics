1. člen
(vsebina sklepa)
Ta sklep določa:
1.     
vrste in obliko računovodskih izkazov družbe za upravljanje;
2.     
podrobnejšo vsebino priloge s pojasnili k računovodskim izkazom družbe
za upravljanje;
3.     
analitični kontni načrt za družbe za upravljanje.
2. člen
(računovodski izkazi)
(1) Računovodski izkazi družbe za upravljanje so:
1.     
bilanca stanja;
2.     
izkaz poslovnega izida;
3.     
izkaz drugega vseobsegajočega donosa;
4.     
izkaz denarnih tokov;
5.     
izkaz gibanja kapitala.
(2) Družba za upravljanje pri razčlenjevanju postavk v
računovodskih izkazih iz prejšnjega odstavka upošteva osnovno razčlenjevanje za
zunanje poslovno poročanje kot ga določajo slovenski računovodski standardi
oziroma mednarodni standardi računovodskega poročanja.
(3) Podatki v računovodskih izkazih se izkazujejo v
eurih.
3. člen
(priloga s pojasnili k izkazom)
Priloga s pojasnili k računovodskim izkazom mora, poleg
podatkov in pojasnil v skladu z zakonom, ki ureja gospodarske družbe, vsebovati
tudi:
1.     
razčlenitev čistih prihodkov od prodaje na prihodke iz naslova
upravljavske provizije, prihodke iz naslova vstopnih stroškov in prihodke iz
naslova izstopnih stroškov, in sicer po posameznih investicijskih skladih
oziroma podskladih, ki jih upravlja družba za upravljanje. Kolikor družba za
upravljanje opravlja tudi storitve gospodarjenja s finančnimi instrumenti
oziroma pomožne storitve, razčlenitev vsebuje tudi podatke o prihodkih iz
naslova opravljanja teh storitev;
2.     
znesek sredstev v upravljanju iz naslova opravljanja storitev
gospodarjenja s finančnimi instrumenti in število strank, za katere je družba
za upravljanje v poslovnem letu opravljala te storitve;
3.     
razkritje terjatev, obveznosti in naložb po skupinah povezanih oseb iz
19. člena Zakona o investicijskih skladih in družbah za upravljanje (Uradni
list RS, št. 31/15 in 81/15; v nadaljnjem besedilu: ZISDU-3).
4. člen
(analitični kotni načrt)
(1) Družba za upravljanje sestavi analitični kontni
načrt v skladu s kontnim okvirjem za gospodarske družbe kot ga določi Slovenski
inštitut za revizijo.
(2) Družba za upravljanje v okviru posamezne skupine
kontov ločeno izkazuje razmerja s povezanimi osebami iz 19. člena ZISDU-3.
5. člen
(poslovne knjige)
Družba za upravljanje zagotovi tekoče vodenje poslovnih
knjig, poslovne dokumentacije in drugih administrativnih oziroma poslovnih
evidenc tako, da je mogoče kadarkoli preveriti, ali posluje v skladu z
določbami ZISDU-3 in splošnimi akti, izdanimi na njegovi podlagi.
KONČNI DOLOČBI
6. člen
(uporaba sklepov)
Ta sklep se začne uporabljati 1. januarja 2017, do
takrat pa se uporablja Sklep o računovodskih izkazih in analitičnem kontnem
načrtu družbe za upravljanje (Uradni list RS, št. 43/12 in 31/15 – ZISDU‑3).
7. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-15/2015-4
Ljubljana, dne 10. februarja 2016
EVA 2015-1611-0123
Predsednik sveta
Agencije za trg vrednostnih papirjev
mag. Miloš Čas l.r.