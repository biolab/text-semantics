1. člen
(obseg urejanja)
Ta pravilnik določa in ureja največje
dovoljene jakosti hrupa zrakoplovov, pogoje za izdajo spričevala o hrupu,
obveznosti v zvezi s spričevalom o hrupu, postopke za vrednotenje hrupa
zrakoplovov in omejitve uporabe zrakoplovov glede na hrup, ki ga povzročajo.
2. člen
(pomen izrazov)
Posamezni izrazi, uporabljeni v tem
pravilniku, imajo naslednji pomen, če iz besedila ne izhaja drugače:
1.    
Letalo (Aeroplane) je zrakoplov na
motorni pogon, težji od zraka, ki dobi vzgon v letu predvsem od aerodinamičnih
reakcij na njegove površine.
2.    
Zrakoplov (Aircraft) je vsaka naprava,
ki se lahko obdrži v atmosferi zaradi reakcije zraka, razen reakcije zraka na
zemeljsko površino.
3.    
Pomožna pogonska enota – APU (Auxiliary
power unit) je samostojna pogonska naprava na zrakoplovu, ki daje
električno/pnevmatsko moč zrakoplovu v času operacij na tleh.
4.    
Obtočno razmerje motorja (By-pass ratio)
je razmerje med maso zraka, ki teče skozi obtočne – vzporedne kanale plinskega
turbinskega motorja, in maso zraka, ki teče skozi njegove zgorevalne komore;
izračunano pri največjem potisku, ko motor miruje, v mednarodni standardni
atmosferi na nivoju morske gladine.
5.    
Izpeljana enačica zrakoplova (Derived
version of an aircraft) je zrakoplov, ki je s stališča plovnosti podoben
prototipu, za katerega je bilo izdano spričevalo o hrupu, vendar so bile
kasneje na njem izvršene konstrukcijske spremembe, ki lahko škodljivo vplivajo
na njegovo karakteristiko hrupa.
6.    
Podzvočno letalo (Subsonic aeroplane) je
letalo, ki ne more vzdrževati vodoravnega leta s hitrostjo, ki je večja kot 1
Mach.
7.    
Letalski standard – hrup je minimalna zahteva v
zvezi s hrupom zrakoplovov, kot izhaja iz priloge številka 01 – zahteve in
postopki, ki je sestavni del tega pravilnika.
8.    
Čikaška konvencija je Konvencija o mednarodnem
civilnem letalstvu, ki je bila na voljo za podpis v Čikagu 7. decembra 1944 ter
vključuje vsako prilogo, sprejeto na podlagi 90. člena omenjene konvencije, in
vsako spremembo prilog ali konvencije v skladu z njenim 90. in 94. členom, če
veljajo za Republiko Slovenijo.
3. člen
(spričevalo o hrupu)
(1) (prenehal
veljati)
(2) Spričevalo o hrupu mora vsebovati:
a)  podatke o državi registracije zrakoplova, oznako državne
pripadnosti in registrsko oznako zrakoplova;
b)  serijsko številko izdelave ter vrsto in model zrakoplova, kot tudi
ustrezne podatke o vgrajenih motorjih in propelerjih;
c)  največjo vzletno maso zrakoplova, pri kateri je bila izkazana
skladnost glede hrupa zrakoplova v skladu z določbami tega pravilnika;
d)  vse tehnične karakteristike zrakoplova, ki vplivajo na raven hrupa,
ki ga zrakoplov oddaja v okolje;
e)  morebitne spremembe, ki so bile na zrakoplovu opravljene z namenom,
da se izpolnijo zahteve glede ravni dovoljenega hrupa;
f)   morebitne operativne omejitve, ki so bile določene za zrakoplov z
namenom, da se izpolnijo zahteve glede ravni dovoljenega hrupa;
g)  vrednosti povprečne ravni hrupa na referenčnih merilnih točkah, ki
so bile izmerjene na podlagi določb tega pravilnika in ne presegajo največjih
dovoljenih vrednosti iz tega pravilnika. Ta zahteva velja za letala, za katera
je bila vloga za certifikacijo prototipa vložena 6. oktobra 1977 ali kasneje,
in za helikopterje, za katere je bila vloga za certifikacijo prototipa vložena
1. januarja 1985 ali kasneje;
h)  navedbo ustreznega poglavja iz priloge številka 01 tega pravilnika,
na podlagi katerega je bilo zrakoplovu izdano spričevalo o hrupu.
(3) Podatki iz točk b) do h) prejšnjega
odstavka se morajo vnesti v Priročnik zrakoplova (Flight Manual).
(4) Spričevalo o hrupu ima lahko tudi
obliko ločenega potrdila o izpolnjevanju zahtev glede hrupa ali ustrezne
izjave, ki je zajeta v kakem drugem dokumentu, ki ga je odobrila država
registracije zrakoplova, in za katerega se zahteva, da ga je treba hraniti na
krovu zrakoplova. URSZP prizna veljavnost takih dokumentov, ki so jih izdali
pristojni organi države registracije zrakoplova, če vsebujejo podatke, ki so
navedeni v drugem odstavku tega člena in če ugotovi, da zrakoplov izpolnjuje
zahteve glede hrupa, ki so najmanj tako stroge, kot so standardi, ki jih določa
ta pravilnik.
4. člen
(pogoji za izdajo spričevala o hrupu)
(1) Za zrakoplov, vpisan v Register
zrakoplovov Republike Slovenije (v nadaljevanju: register zrakoplovov), za
katerega do datuma uveljavitve tega pravilnika še ni bilo izdano spričevalo o
plovnosti, mora njegov lastnik ob preverjanju plovnosti zrakoplova dokazati, da
izpolnjuje zahteve glede hrupa po tem pravilniku. Smiselno enako velja za vsak
drug zrakoplov ob podaljševanju njegove plovnosti, za katerega je bilo
spričevalo o plovnosti že izdano, pa so bile na njem izvedene spremembe, ki
lahko vplivajo na raven hrupa, ki ga oddaja zrakoplov.
(2) Če obstaja utemeljen dvom o pravilnosti
izkazanih vrednosti hrupa za posamezen tip zrakoplova, lahko URSZP te vrednosti
preveri in zahteva, da lastnik zrakoplova dokaže, da zrakoplov izpolnjuje
zahteve glede hrupa po tem pravilniku.
(3) Če hrup preverjanega zrakoplova ne
prekoračuje mejnih vrednosti hrupa, ki so določene v skladu z določbami tega
pravilnika, izda URSZP za tak zrakoplov ustrezno spričevalo o hrupu.
(4) Če URSZP med preverjanjem letalnih
sposobnosti izpeljane enačice zrakoplova, ki ima spričevalo o hrupu za osnovni
tip zrakoplova, ugotovi, da so na njem izvedene konstrukcijske spremembe, ki so
zlasti z vidika izdelave zrakoplova, moči motorjev ali mase zrakoplova takšne,
da dopuščajo dvom o ohranjanju ravni hrupa zrakoplova, mora lastnik takega
zrakoplova URSZP predložiti dokazilo, da ostaja hrup v mejah zahtev tega
pravilnika.
(5) Spričevala o hrupu zrakoplova, ki jih
izdajo druge države, se priznavajo za enakovredna spričevalom o hrupu, ki jih
izdaja URSZP, če vsebujejo predpisi druge države o hrupu vsaj enako stroge
zahteve glede mejnih vrednosti hrupa in glede postopka preverjanja, kot jih
določa ta pravilnik.
5. člen
(ukrepi v primeru dvoma ali
neizpolnjevanja zahtev glede dovoljenega hrupa)
(1) Če obstaja za zrakoplov, za katerega je
že bilo izdano spričevalo o hrupu, dvom o izpolnjevanju zahtev glede
dovoljenega hrupa v skladu z določbami tega pravilnika, se mora URSZP, zlasti
ob ponovnem preverjanju plovnosti takega zrakoplova, prepričati, da ni
prehrupen, oziroma odrediti, da se dejanski hrup zrakoplova ugotovi na podlagi
določb tega pravilnika. Lastnik zrakoplova mora URSZP dokazati, da je hrup
zrakoplova še vedno v mejah zahtev tega pravilnika.
(2) Če preverjanje izpolnjevanja zahtev
glede dovoljenega hrupa iz prejšnjega odstavka pokaže, da zrakoplov, za
katerega je bilo izdano spričevalo o hrupu, ne izpolnjuje predpisanih zahtev,
URSZP razveljavi izdano spričevalo o hrupu.
6. člen
(pogoji glede hrupa)
(1) Na ozemlju Republike Slovenije se sme
uporabljati zrakoplov le, če izpolnjuje zahteve glede hrupa po določbah tega
pravilnika, če je vpisan v register zrakoplovov in je zanj URSZP izdala
spričevalo o hrupu.
(2) Tuj zrakoplov mora glede hrupa
izpolnjevati naslednja pogoja:
a)  spričevalo o hrupu tujega zrakoplova je URSZP priznala v skladu z
določbami tega pravilnika, pod pogojem, da se v državi registracije tujega
zrakoplova priznavajo slovenska spričevala o hrupu (pogoj vzajemnosti), in da
b)  hrup tujega zrakoplova ne presega vrednosti hrupa, določenih s tem
pravilnikom.
(3) Določbe prvega odstavka tega člena se
ne uporabljajo za zrakoplove, za katere je URSZP izdala dovoljenje za enega ali
več letov ali za začasno uporabo v skladu s 7. ali 8. členom tega pravilnika. V
vsakem primeru se dovoli vzlet zrakoplovu, da lahko zapusti slovensko ozemlje.
7. člen
(izjeme za posamezne lete, če ni izdano
spričevalo o hrupu)
(1) Na vlogo prosilca URSZP lahko izjemoma
izda dovoljenje za enega ali več letov z zrakoplovom, za katerega ni bilo
izdano spričevalo o hrupu, če:
a)  to narekuje varstvo javnega interesa, kot na primer prevoz
bolnikov, oskrba divjadi, gašenje požarov, zatiranje škodljivcev;
b)  je to potrebno za izvajanje akrobatskih letov in je URSZP v tem
dovoljenju določila dodatne zahteve za varstvo javnega interesa, zlasti glede
zaščite pred hrupom, ki jih mora izvajalec upoštevati pri izvajanju letenja;
c)  gre za zrakoplov, katerega ohranitev narekuje zgodovinski interes.
(2) Za zrakoplov, ki je že vpisan v
register zrakoplovov in na katerem so bile opravljene spremembe za zmanjšanje
hrupa, lahko URSZP, na vlogo njegovega lastnika, izjemoma izda dovoljenje za
letenje, če preverjanja izpolnjevanja predpisanih zahtev za hrup tega
zrakoplova ni bilo mogoče opraviti zaradi neustreznih meteoroloških pogojev, v
katerih ni bilo mogoče izvesti vseh predpisanih meritev (na primer temperaturni
pogoji, veter). Tako dovoljenje se omeji na čas največ enega meseca od datuma
izdaje.
(3) Vloga za izdajo dovoljenja iz tega
člena mora vsebovati zlasti naslednje podatke:
a)  tip
zrakoplova;
b)  oznako
državne pripadnosti in registrsko oznako zrakoplova;
c)  čas
vzleta oziroma obdobje, v katerem se nameravajo izvajati leti;
d)  kraj
vzleta, namembni kraj in pot oziroma območje letenja;
e)  namen
leta oziroma letov;
f)   razlog, zaradi katerega zrakoplovu ni bilo izdano spričevalo o
hrupu.
V vlogi mora prosilec izkazati tudi javni
interes za izvedbo leta iz točke a) prvega odstavka tega člena.
(4) Dovoljenja iz tega člena se izdajajo s
časovnimi omejitvami, s posebnimi pogoji, z dodatnimi zahtevami in z možnostjo
njihovega preklica v obsegu, kot je to potrebno za omejitev hrupa na najmanjšo
možno mero.
(5) Dovoljenje iz tega člena ne nadomešča
spričevala o hrupu zrakoplova, ki se izda v skladu z določbami tega pravilnika.
8. člen
(zahteve in izjeme za letala, ki se ne
uvrščajo v eno od poglavij iz priloge številka 01 tega pravilnika)
(1) Propelerska letala in podzvočna
reaktivna letala, z izjemo letal iz 14. člena tega pravilnika, ki jih ni mogoče
razporediti v eno od poglavij, določenih v prilogi številka 01 tega pravilnika,
morajo ustrezati najmanj standardom iz 2. ali 6. poglavja priloge številka 01
tega pravilnika.
(2) Za letala iz prejšnjega odstavka, ki ne
izpolnjujejo pogojev iz prejšnjega odstavka, veljajo naslednje omejitve in
izjeme:
a)  v register zrakoplovov se lahko vpišejo vsa propelerska letala,
katerih največja dovoljena vzletna masa ne presega 5700 kg in se uporabljajo
samo na slovenskem ozemlju;
b)  od izpolnjevanja zahteve iz prvega odstavka tega člena se lahko
izvzame letala zgodovinskega pomena;
c)  URSZP lahko dovoli začasno uporabo letal, ki ne izpolnjujejo pogoja
iz prvega odstavka tega člena, če se uporabljajo samo na slovenskem ozemlju;
d)  URSZP lahko dovoli uporabo posebej načrtovanih propelerskih letal,
ki ne izpolnjujejo pogojev iz prvega odstavka tega člena, če so izdelana v zelo
majhnem številu in se uporabljajo za posebej določene ali izjemne namene, kot
na primer za prevoz izjemno velikih tovorov, če se uporabljajo samo na
slovenskem ozemlju ali pa na ozemljih držav, ki dovolijo uporabo takega letala.
9. člen
(obveznost imeti spričevalo o hrupu na
krovu zrakoplova)
Vsak zrakoplov, ki je vpisan v register
zrakoplovov in mu je URSZP izdala spričevalo o hrupu, mora imeti med letom na
krovu spričevalo o hrupu. Če se z zrakoplovom namerava opraviti enega ali več
letov z vzletom in pristankom na istem letališču, se lahko spričevalo o hrupu
za ta zrakoplov zadrži na tem letališču in ni potrebno, da je na krovu
zrakoplova.
10. člen
(obveznost predložitve spričevala o hrupu)
Vodja zrakoplova mora na zahtevo URSZP ali
pooblaščene osebe predložiti na vpogled veljavno spričevalo o hrupu za
zrakoplov, za katerega je dana zahteva.
11. člen
(prepoved izvršitve leta)
(1) Če URSZP ali pooblaščena oseba meni, da
se namerava leteti ali da se leti z zrakoplovom v okoliščinah, s katerimi se
kršijo določbe 6. člena tega pravilnika, lahko URSZP ali pooblaščena oseba
prepove prevozniku ali vodji zrakoplova izvršitev takega leta, dokler niso
izpolnjene zahteve, določene v prepovedi letenja, in dokler URSZP ali
pooblaščena oseba ne prekliče take prepovedi.
(2) Za izvajanje pooblastil iz prejšnjega
odstavka tega člena lahko URSZP ali pooblaščena oseba vstopi v zrakoplov in
izvrši pregled.
12. člen
(omejitve pri novih vpisih v Register
zrakoplovov)
V register zrakoplovov ni dovoljeno vpisati
novega zrakoplova, če ne izpolnjuje predpisanih pogojev glede omejitev hrupa v
skladu z določbami tega pravilnika.
13. člen
(omejitve pri novih vpisih reaktivnih
letal v register zrakoplovov)
Ne glede na določbo prejšnjega člena velja
za podzvočna reaktivna letala, da se lahko vpišejo v register zrakoplovov samo,
če ustrezajo standardom iz 3. poglavja priloge številka 01 tega pravilnika.
14. člen
(omejitve pri uporabi reaktivnih letal in
izjeme)
(1) Na slovenskem ozemlju ni dovoljena
uporaba podzvočnih reaktivnih letal, katerih največja vzletna masa znaša 34.000
kg ali več, ali katerih notranja ureditev obsega več kot 19 sedežev za potnike,
pri čemer v tem številu niso upoštevani sedeži, ki so namenjeni samo za
posadko, če tem letalom ni bilo izdano spričevalo o hrupu na podlagi
izpolnjevanja zahtev, ki so vsaj tako stroge, kot so standardi, določeni v 3.
poglavju priloge številka 01 tega pravilnika.
(2) Določba prejšnjega odstavka se ne
uporablja za:
a)  letala z motorji, katerih obtočno razmerje je 2 ali več;
b)  letala z motorji, katerih obtočno razmerje je manjše od 2, katerim
je bilo izdano spričevalo o hrupu na osnovi izpolnjevanja zahtev, določenih v
2. poglavju priloge številka 01 tega pravilnika in jim je bilo izdano
spričevalo o plovnosti za posamezno letalo po 1. aprilu 1970 ter niso starejša
od 25 let;
c)  (se
preneha uporabljati).
(3) Ne glede na določbo prvega odstavka
tega člena, lahko URSZP izjemoma odobri uporabo letal za naslednja primera:
a)  na nekomercialnih letih zaradi preverjanja izvedbe sprememb in
obnovitvenih ali vzdrževalnih del na letalih;
b)  če gre za letala zgodovinskega pomena.
15. člen
(priznavanje spričeval o hrupu in izjem)
(1) URSZP bo brez nadaljnjih ukrepov ob
pogoju vzajemnosti priznala veljavnost spričevala o hrupu, ki ga je izdal
pristojni organ države, članice Evropske unije.
(2) (prenehal
veljati)
16. člen
(omejitve glede akrobatskega letenja)
URSZP lahko krajevno in časovno omeji
akrobatsko letenje z letali, katerih raven hrupa, merjena v skladu z določbami
6. poglavja priloge številka 01 tega pravilnika, presega 72 dB, če se letenje
izvaja na višinah pod 500 m nad terenom.
17. člen
(uporaba pomožnih pogonskih enot)
(1) Uporaba pomožnih pogonskih enot (APU),
ki prekoračujejo mejne vrednosti hrupa, ki so določene v 9. poglavju priloge
številka 01 tega pravilnika, je na slovenskih letališčih dopustna največ 30
minut pred načrtovanim časom vzleta in največ 30 minut po dejanskem času
pristanka. Te omejitve veljajo tudi za delovanje pomožnih pogonskih enot, za
katere vrednosti hrupa niso določene, oziroma za katere niso bile izmerjene, ne
veljajo pa za delovanje pomožnih pogonskih enot, ki se uporabljajo v
vzdrževalne namene.
(2) Za čas vzleta oziroma čas pristanka iz
prejšnjega odstavka se šteje čas od vžiga do ugasnitve motorja oziroma motorjev
zrakoplova.
18. člen
(prepoved uporabe zvočnikov)
Uporaba zvočnikov na zrakoplovu za namen
reklamiranja je prepovedana.
19. člen
(priloge k pravilniku)
(1) Glede ugotavljanja hrupa zrakoplovov se
skupaj s prilogo številka 01 tega pravilnika uporabljajo tudi postopki,
določeni v Dodatkih 1-6 in Dopolnilih A-E k prilogi številka 01 tega
pravilnika.
(2) Okvirna vsebina dodatkov in dopolnil iz
prejšnjega odstavka je zajeta v prilogi številka 01 – Dodatki 1-6 in Dopolnila
A-E, in je sestavni del tega pravilnika. Razdeljena je na smiselno enake
vsebine kot priloga številka 01 k temu pravilniku.
(3) (se
preneha uporabljati).
(4) (se
preneha uporabljati).
(5) (se
preneha uporabljati).
(6) V primeru nejasnosti glede razlage
vsebine prilog številka 01 in 02 tega pravilnika, se uporabi kot pomoč
originalna besedila Priloge številka 16 – I. del k Čikaški konvenciji ter
Skupnih letalskih predpisov JAR 36 – Hrup zrakoplovov, skupaj z vsebinami iz
drugega do petega odstavka tega člena.
(7) (se
preneha uporabljati).
(8) (se
preneha uporabljati).
(9) Celotna vsebina aktov iz tega člena, in
sicer: Dodatkov 1-6 in Dopolnil A-E iz prvega odstavka tega člena, Slovenskih
skupnih letalskih predpisov (S5-JAR 36) iz tretjega in četrtega odstavka tega
člena, izvedbenih navodil k JAR 36 (AMJ-JAR 36) iz petega odstavka tega člena
ter priloge številka 16 – I. del k Čikaški konvenciji in Skupnih letalskih
predpisov JAR 36 – Hrup zrakoplovov iz šestega odstavka tega člena je dostopna
na URSZP na vlogo zainteresirane osebe.

Priloga
1: Zahteve in postopki
Priloga 2: (se
preneha uporabljati)
Priloga 3: (se
preneha uporabljati)

Pravilnik o hrupu zrakoplovov (Uradni list RS,
št. 55/00)
vsebuje naslednjo prehodno in končno določbo:
»20. člen
(prehodna
določba)
(1) Zrakoplovi, vpisani v register
zrakoplovov, za katere velja določba 6. člena tega pravilnika in se uporabljajo
samo na ozemlju Republike Slovenije, pa jim do dneva veljavnosti tega
pravilnika ni bilo izdano spričevalo o hrupu, se lahko brez spričevala o hrupu
uporabljajo najdlje do 1. januarja 2001.
(2) Izjeme, ki se nanašajo na uporabo
podzvočnih reaktivnih letal iz drugega odstavka 14. člena tega pravilnika,
veljajo do 1. aprila 2002.
21. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o omejitvah operacij določenih
zrakoplovov (Uradni list RS, št. 40/04) vsebuje naslednjo končno določbo:
»6. člen
Ta pravilnik začne veljati 1. maja 2004.«.

Pravilnik o spremembah Pravilnika o omejitvah
operacij določenih zrakoplovov (Uradni list RS, št. 75/08) vsebuje naslednjo končno določbo:
»6. člen
Ta pravilnik začne veljati naslednji dan po
objavi v Uradnem listu Republike Slovenije.«.