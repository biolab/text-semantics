1. člen
(vsebina in področje uporabe)
(1) Ta uredba določa način obveščanja
končnega uporabnika z energijskimi nalepkami in podatki o proizvodu, ki se
nanašajo na rabo energije in drugih bistvenih virov med uporabo, ter dodatnimi
podatki v zvezi s proizvodi, povezanimi z energijo, kar omogoča izbiro
energijsko učinkovitejših proizvodov, v skladu z Direktivo 2010/30/EU
Evropskega parlamenta in Sveta z dne 19. maja 2010 o navajanju porabe
energije in drugih virov izdelkov, povezanih z energijo, s pomočjo nalepk in
standardiziranih podatkov o izdelku (prenovitev) (UL L št. 153 z dne
18. 6. 2010, str. 1; v nadaljnjem besedilu: Direktiva 2010/30/EU).
(2) Ta uredba se uporablja za
proizvode, povezane z energijo, ki med uporabo neposredno ali posredno vplivajo
na rabo energije, in na druge bistvene vire.
(3) Ta uredba se ne uporablja za
rabljene proizvode, potniška ali tovorna prevozna sredstva in ne velja za opozorilne
ali druge tablice, ki so pritrjene na proizvode zaradi varnosti.
2. člen
(pomen izrazov)
Izrazi, uporabljeni v tej uredbi, imajo
naslednji pomen:
1.     
proizvod, povezan z energijo (v nadaljnjem besedilu: proizvod)
pomeni vsak proizvod, ki med uporabo vpliva na rabo energije ter je dan na trg
oziroma v uporabo, vključno z deli, namenjenimi vgradnji v proizvode, ki so
dani na trg oziroma v uporabo kot posamezni deli, namenjeni končnim
uporabnikom, in za katere se lahko naredi samostojna ocena okoljske
učinkovitosti;
2.     
dati na trg pomeni prvič ponuditi proizvod na trgu Evropske unije
z namenom distribucije ali uporabe v Evropski uniji za plačilo ali brezplačno
ne glede na vrsto prodaje oziroma prodajno tehniko;
3.     
dati v uporabo pomeni prvo uporabo proizvoda za predvideni namen
s strani končnega uporabnika v Evropski uniji;
4.     
delegirane uredbe so uredbe Evropske komisije, ki določajo
vsebino energijske nalepke in standardiziranih podatkov za posamezno skupino
proizvodov;
5.     
distributer je vsaka pravna oseba, samostojni podjetnik
posameznik ali posameznik, ki samostojno opravlja dejavnost v dobavni verigi,
ki ni proizvajalec ali uvoznik in ki omogoči dostopnost proizvoda na trgu ali v
uporabi;
6.     
dobavitelj je proizvajalec, njegov pooblaščeni zastopnik v
Evropski uniji ali uvoznik, ki daje proizvode na trg ali v uporabo v Evropski
uniji;
7.     
dodatni podatki so drugi podatki o učinkovitosti in lastnostih
proizvoda v zvezi z njegovo rabo energije ali drugih bistvenih virov, ki na
podlagi izmerljivih podatkov pomagajo oceniti njegovo rabo energije ali drugih
bistvenih virov;
8.     
drugi bistveni viri so voda, kemikalije ali druga snov, ki jo
proizvod rabi pri normalnem delovanju;
9.     
končni uporabnik je uporabnik proizvoda, ki le-tega uporablja za
svoje lastne potrebe ali za opravljanje poklicne ali pridobitne dejavnosti;
10.  
nedovoljena uporaba nalepke pomeni uporabo nalepke, s katero se
označuje energijski razred, v katerega se proizvod uvršča, ki je v nasprotju s
to uredbo ali delegirano uredbo Evropske komisije za proizvod;
11.  
neposredni vpliv pomeni vpliv proizvodov, ki za delovanje rabijo
energijo;
12.  
podatkovna kartica proizvoda je standardna preglednica podatkov v
zvezi s proizvodom;
13.  
posredni vpliv pomeni vpliv proizvodov, ki za delovanje ne rabijo
energije, ampak prispevajo k varčevanju z energijo med uporabo;
14.  
trgovec je prodajalec na drobno ali druga oseba, ki končnemu
uporabniku prodaja proizvode, jih oddaja v najem ali daje na ogled.
3. člen
(zahteve v zvezi s podatki)
(1) Proizvodi, ki so dani na trg ali v
uporabo, v najem ali so dani na ogled neposredno ali posredno prek sredstev za
prodajo na daljavo, vključno z internetom, in so namenjeni končnemu uporabniku,
morajo biti opremljeni z energijsko nalepko (v nadaljnjem besedilu: nalepka) in
podatkovno kartico proizvoda. Na nalepki in podatkovni kartici proizvoda morajo
biti navedeni podatki, ki se nanašajo na rabo električne ali drugih oblik
energije, navedba drugih virov med uporabo proizvoda ter dodatni podatki v
skladu z delegirano uredbo.
(2) Oglas za proizvode iz prejšnjega
odstavka, pri katerem so objavljene informacije v zvezi z energijo ali ceno,
mora vključevati tudi podatek o razredu energijske učinkovitosti proizvoda.
(3) Tehnični promocijski material o
proizvodu, v katerem so opisani specifični tehnični parametri proizvoda, kot so
tehnični priročniki in prospekti v tiskani obliki ali na spletu, mora končnim
uporabnikom zagotoviti potrebne podatke o rabi energije ali vključevati podatek
o razredu energijske učinkovitosti proizvoda.
(4) Podatki iz prvega odstavka tega
člena se morajo zagotoviti tudi za že vgrajene ali nameščene proizvode, če tako
zahteva delegirana uredba.
4. člen
(odgovornost dobaviteljev in
distributerjev)
(1) Dobavitelj proizvoda:
a)     izdela tehnično dokumentacijo, ki zadostuje za oceno točnosti
podatkov, ki jih vsebujeta nalepka in podatkovna kartica proizvoda;
b)     odgovarja za točnost podatkov na nalepki in podatkovni kartici
proizvodov, ki jih dobavlja.
(2) Dobavitelj ali distributer
proizvoda:
a)     zagotovi, da je proizvod, ki je dan na trg, v uporabo oziroma je
dostopen na trgu, opremljen z nalepko in podatkovno kartico proizvoda v skladu
s to uredbo in delegirano uredbo;
b)     pošlje elektronsko različico tehnične dokumentacije na zahtevo
nadzornega organa ali Evropske komisije v desetih delovnih dneh po prejetju
take zahteve;
c)     trgovcem brezplačno in pravočasno zagotovi nalepke in podatkovne
kartice proizvoda;
č)    vključi
standardne podatke s podatkovne kartice proizvoda v prospekte o proizvodih, ali
kadar to ni mogoče, v drugo gradivo, ki je priloženo proizvodu.
(3) Podatki na nalepki in podatkovni
kartici so javni.
5. člen
(tehnična dokumentacija)
Tehnična dokumentacija mora vsebovati
zlasti:
a)     splošen opis proizvoda;
b)     rezultate opravljenih projektnih izračunov;
c)     poročila o preskusih;
č)    sklice, ki omogočajo
identifikacijo modelov, kadar se uporabijo vrednosti za podobne modele.
6. člen
(odgovornost trgovcev)
Trgovci morajo proizvode, ki se prodajajo
končnemu uporabniku, jasno, vidno in čitljivo opremiti z nalepkami. Podatki s
podatkovne kartice proizvoda se vključijo v prospekt o proizvodu ali drugo
gradivo, ki je priloženo proizvodu, ko se ta proda končnemu uporabniku.
7. člen
(prodaja na daljavo in druge oblike
prodaje)
Če so proizvodi ponujeni v prodajo, najem
ali nakup na obroke po pošti, s kataloško prodajo, prek interneta, telefonske
prodaje ali na drug način, ko končni uporabnik pred nakupom ne more videti
proizvoda razstavljenega, mora biti končni uporabnik seznanjen s podatki o
proizvodu, navedenimi na nalepki proizvoda in podatkovni kartici, preden proizvod
kupi.
8. člen
(prosti pretok)
(1) Proizvodi, ki izpolnjujejo zahteve
te uredbe in delegirane uredbe, se ne smejo prepovedati, omejevati ali ovirati
pri njihovem dajanju na trg ali v uporabo.
(2) Dokler se ne dokaže nasprotno, se
šteje, da podatki na nalepki in podatkovni kartici ustrezajo zahtevam te uredbe
in delegirani uredbi. Če obstaja dvom o točnosti podatkov, navedenih na nalepki
oziroma podatkovni kartici, lahko nadzorni organ od dobavitelja zahteva, da
zagotovi dokazila o točnosti podatkov.
9. člen
(prenehanje uporabe)
Z dnem uveljavitve te uredbe se preneha
uporabljati Uredba o navajanju porabe energije in drugih virov z energijskimi
nalepkami in standardiziranimi podatki za proizvode, povezane z energijo
(Uradni list RS, št. 50/12 in 17/14 – EZ-1).
10. člen
(začetek veljavnosti)
Ta uredba začne veljati petnajsti dan po
objavi v Uradnem listu Republike Slovenije.
Št. 00729-30/2014
Ljubljana, dne 3. septembra 2014
EVA 2014-2430-0050
Vlada Republike Slovenije
mag. Alenka Bratušek l.r.
Predsednica