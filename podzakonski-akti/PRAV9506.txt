SPLOŠNE DOLOČBE
1. člen
(namen pravilnika)
(1) Ta pravilnik določa metodologijo za določitev cene krvi
in komponent krvi kot vrste krvnega pripravka. 
(2) Cene krvnih pripravkov, razen komponent krvi, se določajo
v skladu z določbami Zakona o zdravilih (Uradni list RS, št. 31/06 in 45/08).
2. člen
(opredelitev izrazov)
Poleg izrazov, ki so opredeljeni v 4. členu Zakona o preskrbi
s krvjo (Uradni list RS, št. 104/07; v nadaljnjem besedilu: zakon) se v tem
pravilniku uporabljajo še naslednji izrazi: 
1.    
»afereza« je postopek pridobivanja ene ali več komponent krvi s strojno
obdelavo polne krvi, pri katerem se druge komponente krvi med samim postopkom
ali po njem vrnejo krvodajalcu; 
2.    
»plazma« je tekoča komponenta krvi, v kateri so razpršene krvne celice; 
3.    
»polna kri« je kri odvzeta pri posameznem dajalcu.
3. člen
(cena komponente krvi)
(1) Cena komponente krvi ne vsebuje vrednosti odvzete polne
krvi, ki jo krvodajalci darujejo prostovoljno in neplačano, stroškov nastalih
pri izvajanju aktivnosti, povezanih z motiviranjem krvodajalcev in
organiziranjem krvodajalskih akcij, ki se financirajo neposredno iz proračuna,
ter stroškov prevoza razdeljenih komponent krvi in predtransfuzijskih
testiranj, ki se zaračunavajo ločeno kot posebna storitev. 
(2) V ceno so vključeni stroški, ki nastanejo v procesu
pridobivanja, katerega faze so določene v 6. členu tega pravilnika.
4. člen
(merske enote za določitev cene posamezne komponente krvi)
(1) Cena posamezne komponente krvi se določa na enoto
posamezne komponente, cena plazme, ki je namenjena za frakcioniranje (nadaljnjo
predelavo), pa na mililiter. 
(2) Enota koncentriranih eritrocitov je pripravljena iz ene
enote polne krvi (450 ml) ali pa odvzeta s postopkom afereze. 
(3) Enota sveže zmrznjene plazme je pripravljena iz ene enote
polne krvi (450 ml) ali pa odvzeta s postopkom afereze. 
(4) Enota trombocitov, ki predstavlja terapevtski odmerek, je
pripravljena iz 4–6 enot polne krvi (450 ml) ali pa odvzeta s postopkom
afereze.
II. ELEMENTI ZA OBLIKOVANJE CENE KOMPONENT KRVI
5. člen
(vrste komponent krvi, ki so vključene v ceno)
Cena komponent krvi se nanaša na tiste vrste komponent krvi,
ki so določene s predpisi, ki urejajo postopke zbiranja, priprave,
shranjevanja, razdeljevanja in prevoza krvi in komponent krvi ter ravnanje z
neuporabljeno krvjo.
6. člen
(postopek priprave komponent krvi)
(1) Pri postopku priprave komponent krvi so nekatere faze
skupne oziroma enake za vse vrste komponent krvi, nekatere faze pa specifične
za posamezno komponento krvi. 
(2) Specifičnost faze narekuje vrsta uporabljenega
tehnološkega postopka, stopnja njegove avtomatizacije, število udeleženega
osebja in njihova izobrazbena struktura. 
(3) Faze postopka pridobivanja komponent krvi so: 
1.    
zbiranje krvi 
1.      vzdrževanje
baze podatkov o krvodajalcih, 
2.      klicanje
krvodajalcev, 
3.      sprejem
krvodajalcev za odvzem krvi, 
4.      določanje
ustreznosti krvodajalcev za dajanje krvi, 
5.      odvzem
krvi in prevoz odvzete krvi v transfuzijski zavod ali transfuzijski center; 
2.    
laboratorijsko testiranje; 
3.    
obdelava krvi in priprava komponent krvi; 
4.    
shranjevanje, izdajanje in razdeljevanje komponent krvi, hemovigilanca
ter ravnanje z neuporabljeno krvjo in komponentami krvi.
7. člen
(metodologija)
Pri določanju cene komponent krvi se upoštevajo neposredni
stroški materiala in storitev, stroški dela, amortizacija in ostali stroški, ki
se na komponente krvi razporejajo neposredno, glede na mesto njihovega nastanka
in posredni oziroma splošni stroški, ki se, glede na mesto njihovega nastanka
na komponente krvi, razporejajo posredno, in sicer z uporabo porazdelitvenih
koeficientov dodatka splošnih stroškov.
8. člen
(cenovni koeficienti za posamezne komponente krvi)
(1) Skupni stroški se, glede na specifičnost izdelave
posamezne vrste komponente krvi, razčlenjujejo in razporejajo s pomočjo
cenovnih koeficientov. 
(2) Cenovni koeficienti se določajo na podlagi primerjave
skupnih stroškov pridobivanja posameznih vrst komponent krvi, brez stroškov
dodatne obdelave, kot so filtracija, obsevanje, pranje, inaktivacija patogenov
itd. Pri tem izhodiščni cenovni koeficient predstavlja povprečne stroške, ki
nastanejo ob pridobivanju katerekoli komponente krvi. 
(3) Specifični cenovni koeficienti so določeni glede na
razlike v postopkih priprave posamezne vrste komponente krvi. 
(4) Cena posamezne komponente krvi se določi tako, da se
povprečni strošek pridobivanja katerekoli komponente krvi ponderira s
specifičnim cenovnim koeficientom. 
(5) Specifični cenovni koeficient za pripravke eritrocitov je
1,11, za pripravke trombocitov 1,16 in za pripravke plazme 0,80. Če se
spremenljivke, ki določajo vrednost navedenih koeficientov zaradi določenih
razlogov (tehnološki proces, osebje itd.) spremenijo, se ustrezno korigirajo
tudi vrednosti omenjenih koeficientov. 
(6) Cene, določene s postopkom iz tega člena, se lahko
povečajo za višino neposrednih stroškov, ki nastanejo ob dodatni obdelavi
komponent krvi (filtracija, obsevanje, pranje, inaktivacija patogenov, itd.).
III. POSTOPEK
9. člen
(postopek odobritve cene)
(1) Cena komponent krvi se določa za vsako leto posebej,
najpozneje do 31. marca tekočega leta. Cena velja od 1. aprila tekočega leta. 
(2) Ceno komponente krvi, določeno z metodologijo iz tega pravilnika,
pripravi Zavod Republike Slovenije za transfuzijsko medicino, ki ga predloži
Strokovnemu svetu za preskrbo s krvjo v obravnavo. Ta ga po uskladitvi z
Zavodom za zdravstveno zavarovanje Slovenije predloži ministru, pristojnemu za
zdravje, ki ceno odobri. 
(3) Cena iz prejšnjega odstavka se lahko spremeni tudi med
tekočim poslovnim letom na pobudo kateregakoli od udeležencev v postopku
določanja cene komponent krvi, pri čemer se uporabi postopek iz prejšnjega
odstavka. 
(4) Odobrena cena komponent krvi se objavi na spletni strani
Zavoda Republike Slovenije za transfuzijsko medicino.
IV. KONČNA DOLOČBA
10. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-17/2009
Ljubljana, dne 24. februarja 2009
EVA 2008-2711-0178
Borut Miklavčič l.r. 
Minister 
za zdravje