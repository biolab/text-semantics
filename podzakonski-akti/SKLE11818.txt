1. UVODNE DOLOČBE
1. člen
(splošna določba)
Ta sklep določa podrobnejše organizacijske zahteve za
upravljanje borznega trga.
2. člen
(pojmi)
(1) Pojmi, uporabljeni v tem sklepu, imajo enak pomen
kot v določbah Zakona o trgu finančnih instrumentov (Uradni list RS, št. 77/18
in 17/19 – popr.; v nadaljevanju: ZTFI-1):
-       
pomen pojma nasprotje interesov je določen v 372. členu ZTFI-1,
-       
pomen pojma upravljanje s tveganji je določen v 379. členu ZTFI-1,
-       
pomen pojma operativno tveganje je določen v 381. členu ZTFI-1.
(2) Za namen tega sklepa veljajo naslednje opredelitve
pojmov:
1.     
»uprava« je uprava v dvotirnem sistemu upravljanja borze oziroma so
izvršni direktorji upravnega odbora v enotirnem sistemu upravljanja borze,
2.     
»višje vodstvo« je vodstvena raven, ki je neposredno podrejena upravi
borze in odgovorna za sprejemanje tekočih poslovno-operativnih odločitev v
zvezi s poslovanjem borze, za upravljanje s tveganji ter izvajanje odločitev,
ki jih sprejme uprava borze,
3.     
»nadzorni svet« je nadzorni svet v dvotirnem sistemu upravljanja borze
oziroma člani upravnega odbora, ki niso izvršni direktorji v enotirnem sistemu
upravljanja borze.
(3) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. SPLOŠNE ORGANIZACIJSKE ZAHTEVE
3. člen
(splošne zahteve)
(1) Borza mora ob upoštevanju značilnosti, obsega in
zapletenosti dejavnosti, ki jih dejansko opravlja in ob upoštevanju Delegirane
uredbe Komisije (EU) 2017/584 izpolnjevati naslednje splošne organizacijske
zahteve:
1.     
da pripravi, izvaja in vzdržuje postopke odločanja ter organizacijsko
strukturo, ki jasno in na dokumentiran način razporeja funkcije, pooblastila in
odgovornosti, 
2.     
da zagotovi, da so vsi zaposleni seznanjeni s postopki, ki jih morajo
upoštevati za pravilno opravljanje svojih dolžnosti,
3.     
da vzpostavi, izvaja in vzdržuje primerne notranje kontrolne mehanizme,
katerih namen je zagotoviti skladnost z odločitvami in postopki na vseh ravneh
borze,
4.     
da zaposli osebje, ki razpolaga z usposobljenostjo, znanjem in strokovnostjo,
ki so potrebni za opravljanje dodeljenih odgovornosti,
5.     
da vzpostavi, izvaja in vzdržuje učinkovito notranje poročanje ter
pretok informacij na vseh ustreznih ravneh,
6.     
da vzdržuje primerne in urejene evidence svojih dokumentov v zvezi z
notranjo organizacijo in postopki,
7.     
da zagotovi, da posameznim zaposlenim, ki opravljajo več funkcij, to ne
preprečuje opravljanja posamezne funkcije na preudaren, pošten in strokoven
način ter ustrezno razmeji funkcije, ki jih ne more opravljati ista oseba,
8.     
da vzpostavi, izvaja in vzdržuje sisteme in postopke, ki so primerni za
ohranjanje varnosti, celovitosti in zaupnosti informacij,
9.     
da sprejme, izvaja in vzdržuje načrt neprekinjenega poslovanja, katerega
cilj je zagotoviti, da se ključni podatki in funkcije ohranjajo in da se
dejavnosti ne prekinejo v primeru izpada sistemov in postopkov ali, kadar to ni
mogoče, da se omogoči pravočasno obnovitev podatkov in pravočasno nadaljevanje opravljanja
dejavnosti,
10.  
da sprejme, izvaja in vzdržuje računovodske postopke, ki ji omogočajo,
da izdela in pravočasno posreduje finančna in druga poročila, ki prikazujejo
resnično in pošteno sliko in so skladna z vsemi veljavnimi računovodskimi
standardi in drugimi pravili,
11.  
da spremlja in redno ocenjuje primernost in učinkovitost svojih sistemov,
notranjih kontrolnih mehanizmov in ureditev ter sprejme primerne ukrepe za
odpravljanje pomanjkljivosti.
(2) Določbe tega sklepa glede organizacijskih zahtev pri
upravljanju s tveganji se smiselno upoštevajo tudi glede organizacijskih zahtev
pri drugih področjih poslovanja borze. Pravila, načrti in postopki, ki jih
borza sprejme na podlagi tega sklepa, morajo biti v pisni obliki.
4. člen
(dolžnosti organov vodenja in nadzora)
(1) Aktivnosti iz 11. točke prvega odstavka
3. člena tega sklepa morata izvrševati uprava in, kjer je to potrebno,
nadzorni svet borze.
(2) Pri izvajanju teh nalog morajo osebe iz prvega
odstavka tega člena zagotoviti, da najmanj enkrat letno prejmejo poročila iz 7.
in 14. člena tega sklepa ter se prepričati, da so bili v primeru
pomanjkljivosti sprejeti ustrezni ukrepi.
5. člen
(prenos pomembnih poslovnih procesov na zunanje izvajalce)
(1) Borza mora pri sklenitvi pogodbe o prenosu izvajanja
pomembnih poslovnih procesov zagotoviti, da pri tem ne pride do prenosa
odgovornosti borze in njenih organov vodenja ali nadzora za spoštovanje pravil,
ki se uporabljajo pri opravljanju posameznih dejavnosti, in nadzora nad
spoštovanjem teh pravil na druge osebe ter da pogoji, na podlagi katerih je
borza pridobila dovoljenje za opravljanje posameznih dejavnosti, ostanejo
izpolnjeni.
(2) Borza mora zagotoviti ustrezno skrbnost pri
sklenitvi, izvajanju ali prekinitvi pogodbe o prenosu pomembnih poslovnih
procesov na zunanjega izvajalca, zlasti pa mora zagotoviti, da:
1.     
ima izvajalec sposobnost, zmogljivost in vsa zakonsko zahtevana
dovoljenja, da funkcije, storitve ali dejavnosti opravlja zanesljivo in
strokovno,
2.     
izvajalec storitve izvaja učinkovito, borza pa mora vzpostaviti metode
za ocenjevanje standarda uspešnosti izvajalca storitev,
3.     
izvajalec ustrezno nadzoruje izvajanje funkcij in primerno upravlja s
tveganji, ki so povezana z zunanjim izvajanjem,
4.     
ima sprejete ustrezne postopke, če ugotovi, da izvajalec ne more
opravljati funkcij učinkovito in v skladu z veljavnimi predpisi,
5.     
ima ustrezne zmogljivosti za učinkovit nadzor funkcij, oddanih v zunanje
izvajanje, in upravljanje s tveganji, povezanimi z zunanjim izvajanjem, ter
nadzorovati navedene funkcije in upravljati navedena tveganja,
6.     
izvajalec borzi razkrije vse dogodke, ki bi lahko pomembno vplivali na
njegovo zmožnost izvajanja funkcij na učinkovit način in v skladu z veljavnimi
predpisi,
7.     
lahko, če je potrebno, prekine pogodbo o prenosu pomembnih poslovnih
procesov na drugo osebo brez posledic za kontinuiteto in kakovost izvajanja
dejavnosti,
8.     
izvajalec spoštuje navodila borze,
9.     
imajo ona sama, njen revizor in Agencija za trg vrednostnih papirjev (v
nadaljevanju: Agencija) učinkovit dostop do podatkov, ki se nanašajo na
dejavnosti, oddane v zunanje izvajanje, in na poslovne prostore izvajalca,
10.  
izvajalec varuje vse zaupne informacije, ki zadevajo borzo,
11.  
imata borza in izvajalec vzpostavljen krizni načrt za izvajanje ukrepov
v primeru kriznega dogodka ter zagotovljeno redno testiranje varnostne opreme,
če je to potrebno ob upoštevanju funkcije, storitve ali dejavnosti.
(3) Pogodba o prenosu izvajanja pomembnih poslovnih
procesov mora biti sklenjena v pisni obliki.
6. člen
(neprekinjeno poslovanje)
(1) Opravljanje najpomembnejših storitev borze mora
potekati neprekinjeno v kakršnih koli okoliščinah, po potrebi na ustrezni
rezervni lokaciji, ki mora biti v ta namen vzpostavljena.
(2) Borza mora zagotoviti, da se sproti izdelujejo
rezervne kopije ključnih podatkov in programske opreme, ki se shranjujejo na
primerni dislocirani lokaciji.
(3) Borza mora izdelati načrte za obnovitev
informacijskega sistema ob izpadih sistema ali delov sistema.
7. člen
(notranja revizija)
Borza mora vzpostaviti in vzdrževati funkcijo notranje
revizije, ki je funkcionalno in organizacijsko ločena od drugih organizacijskih
delov borze in ima naslednje odgovornosti:
1.     
vzpostavitev, izvajanje in vzdrževanje revizijskega načrta za pregled in
ocenjevanje primernosti in učinkovitosti sistemov, mehanizmov notranje kontrole
in ureditev borze,
2.     
izdajanje priporočil na podlagi rezultatov notranje revizijskih pregledov,
3.     
preverjanje skladnosti ukrepov, sprejetih za odpravljanje morebitnih
pomanjkljivosti, z navedenimi priporočili,
4.     
poročanje organom vodenja in nadzora borze v zvezi z notranjo revizijo.
8. člen
(vrste nasprotij interesov)
Borza mora opredeliti vrste nasprotij interesov, katerih
nastop lahko škoduje interesom, da borzni trg deluje zanesljivo in pošteno,
najmanj na podlagi naslednjih kriterijev:
1.     
borza bo verjetno ustvarila finančni dobiček ali se izognila finančni
izgubi na račun, da bi borzni trg deloval zanesljivo in pošteno,
2.     
borza ima drugačen interes v zvezi z rezultatom dejavnosti, ki jo
opravlja, kot ga zahteva zanesljivo in pošteno delovanje borznega trga,
3.     
borza ima finančno ali drugo spodbudo, da svoj interes, interes lastnikov
ali interes udeležencev borznega trga postavi pred interes, da bi borzni trg
deloval zanesljivo in pošteno.
3. SISTEM UPRAVLJANJA
9. člen
(elementi sistema upravljanja)
(1) Borza mora vzpostaviti in uresničevati trden in
zanesljiv sistem upravljanja z naslednjimi medsebojno povezanimi elementi:
1.     
jasen organizacijski ustroj,
2.     
učinkovit proces upravljanja s tveganji,
3.     
ustrezen sistem notranjih kontrol.
(2) Organizacijski ustroj, postopki in sistemi iz prvega
odstavka tega člena oziroma iz petega poglavja tega sklepa morajo biti jasno in
razumljivo opredeljeni in sorazmerni z značilnostmi, obsegom in zapletenostjo
poslov, ki jih opravlja borza.
3.1. Organizacijski ustroj borze
10. člen
(splošno)
(1) Borza mora vzpostaviti jasen organizacijski ustroj
iz 1. točke prvega odstavka 9. člena tega sklepa. Organizacijski ustroj je
jasen, če temelji na natančno opredeljenih, preglednih in doslednih notranjih
razmerjih glede odgovornosti.
(2) Organizacijski ustroj borze mora omogočati
učinkovito komunikacijo in sodelovanje na vseh organizacijskih ravneh, vključno
z ustreznim pretokom informacij navzgor in navzdol.
(3) Pretok informacij navzgor je ustrezen, če omogoča
posameznim vodstvenim ravnem dostop do informacij, ki so pomembne za
sprejemanje poslovnih odločitev ter odločitev glede upravljanja s tveganji.
(4) Pretok informacij navzdol je ustrezen, če omogoča
zaposlenim dostop do znanj glede strategij in politik prevzemanja tveganj in
upravljanja s tveganji, ki so pomembne za izpolnjevanje njihovih pristojnosti
in nalog.
11. člen
(preprečevanje nastanka nasprotja interesov)
(1) Organizacijski ustroj mora temeljiti na ustrezni
razmejitvi pristojnosti in nalog med vsemi zaposlenimi, vključno z vsemi
vodstvenimi ravnmi. Razmejitev pristojnosti in nalog je ustrezna, če:
1.     
omejuje in preprečuje nastanek nasprotij interesov,
2.     
zagotavlja transparenten in dokumentiran proces sprejemanja vodstvenih
odločitev.
(2) Nasprotja interesov, ki izjemoma nastanejo zaradi
pomanjkanja kvalificiranih zaposlenih, morajo biti pravočasno ugotovljena ter
predmet rednih in neodvisnih pregledov notranje revizije.
12. člen
(zaposleni)
(1) Borza mora zagotoviti zadostno število
kvalificiranih zaposlenih glede na potrebe svojega organizacijskega ustroja,
poslovnih dejavnosti ter izpostavljenosti tveganjem. Usposobljenost in izkušnje
zaposlenih morajo ustrezati njihovim pristojnostim in odgovornostim ter
zahtevnosti nalog, ki jih opravljajo.
(2) Borza mora zagotoviti zamenljivost ključnih
zaposlenih. Odsotnost z delovnega mesta ali prekinitev delovnega razmerja s
ključnim zaposlenim ne sme dolgoročno negativno vplivati na uveljavljanje
strategij in politik prevzemanja in upravljanja s tveganji.
(3) Borza mora zagotoviti, da sistem plačevanja in
nagrajevanja organov vodenja in nadzora borze ter preostalih zaposlenih ni v
nasprotju s cilji strategije prevzemanja tveganj in upravljanja s tveganji.
Struktura in način plačevanja in nagrajevanja morata biti urejena tako, da ne
spodbujata organov vodenja ali nadzora borze, višjega vodstva in preostalih
zaposlenih k škodljivemu prevzemanju tveganj zaradi maksimiziranja kratkoročnih
poslovnih rezultatov.
13. člen
(organizacijska kultura)
Borza mora vzpostaviti trdno organizacijsko kulturo, ki
temelji na visokih strokovnih in etičnih standardih poslovanja ter pozitivnem
odnosu zaposlenih do notranjih kontrol. Notranje kontrole morajo biti neločljiv
del vseh poslovnih dejavnosti borze. Zaposleni morajo razumeti namen in
pomembnost notranjih kontrol ter svoj prispevek k njihovemu učinkovitemu
izvajanju.
3.2. Upravljanje s tveganji
14. člen
(izvajanje procesa upravljanja s tveganji)
(1) Borza mora zagotavljati, da spremljanje ustreznosti
postopkov ugotavljanja, merjenja oziroma ocenjevanja, obvladovanja in
spremljanja tveganj poteka trajno in učinkovito.
(2) Izvajanja procesa iz prejšnjega odstavka borza ni
dolžna organizirati kot neodvisne službe, če to ne vpliva na učinkovito
izvajanje procesa.
(3) Osebe, ki neposredno izvajajo proces iz prvega
odstavka, morajo o svojih ugotovitvah redno poročati upravi borze.
15. člen
(učinkovitost upravljanja s tveganji)
(1) Upravljanje s tveganji je učinkovito, če so določeni
ustrezni postopki ugotavljanja, merjenja oziroma ocenjevanja, obvladovanja in
spremljanja tveganj in če se ti postopki dosledno izvajajo.
(2) Postopki ugotavljanja tveganj morajo vsebovati
celovito in pravočasno prepoznavanje tveganj, ki nastajajo pri poslovanju
borze, ter analizo vzrokov za njihov nastanek.
(3) Postopki merjenja oziroma ocenjevanja tveganj morajo
vsebovati izdelavo meril oziroma ocen tveganj, ki jih je borza ugotovila v
postopku ugotavljanja tveganj.
(4) Postopki obvladovanja tveganj morajo vsebovati
ukrepe za zmanjševanje, razpršitev, prenos in izognitev tveganjem, ki jih je
borza ugotovila in izmerila oziroma ocenila. Prevzemanje pomembnih tveganj mora
biti v mejah sposobnosti prevzemanja tveganj borze.
(5) Postopki spremljanja tveganj morajo vsebovati
pravila glede odgovornosti, pogostosti in načina spremljanja tveganj, ki
nastajajo pri poslovanju borze.
16. člen
(sposobnost prevzemanja tveganj)
(1) Borza mora zagotoviti, da je vsakokratno prevzemanje
pomembnih tveganj v mejah njene sposobnosti prevzemanja tveganj.
(2) Borza mora izdelati metodologijo za ocenjevanje
sposobnosti prevzemanja tveganj ter pojasniti predpostavke, na katerih temelji
ta metodologija. Metodologija mora upoštevati vsa pomembna tveganja, ki jih
prevzema v okviru svojega poslovanja.
(3) Borza mora zagotoviti in dokumentirati redno
ocenjevanje lastne sposobnosti prevzemanja tveganj v skladu z metodologijo iz
drugega odstavka tega člena.
(4) Borza mora preverjati ustreznost metodologije za
ocenjevanje lastne sposobnosti prevzemanja tveganj vsaj enkrat letno ter ob
vsaki pomembni spremembi izpostavljenosti prevzetim tveganjem.
17. člen
(tveganja)
(1) Borza mora izpolnjevati splošne standarde
upravljanja predvsem pri operativnem tveganju.
(2) Operativno tveganje je tveganje nastanka izgube,
vključno s pravnim tveganjem, zaradi naslednjih okoliščin:
1.     
neustreznosti ali nepravilnega izvajanja notranjih procesov, 
2.     
drugih nepravilnih ravnanj oseb, ki spadajo v notranjo poslovno sfero
upravljavca,
3.     
neustreznosti ali nepravilnega delovanja sistemov, ki spadajo v notranjo
poslovno sfero borze,
4.     
zunanjih dogodkov ali dejanj.
(3) Ne glede na prvi in drugi odstavek tega člena mora
borza zagotoviti, da je v vsakem trenutku sposobna upravljati tudi z vsemi
drugimi pomembnimi tveganji, ki jih prevzema v okviru poslovanja.
(4) Borza mora pred večjo spremembo organizacijskega
ustroja opraviti analizo pripadajočih tveganj.
18. člen
(uvajanje novih produktov)
Borza mora pred uvedbo novega produkta opraviti analizo
pripadajočih tveganj.
19. člen
(uporaba zunanjih izvajalcev)
(1) Borza mora zagotoviti, da uporaba zunanjih izvajalcev
ne oslabi izvajanja njenih poslovnih dejavnosti, upravljanja s tveganji ali
sistema notranjih kontrol.
(2) Borza mora ustrezno nadzorovati delo zunanjih
izvajalcev in skrbeti, da tudi zunanji izvajalci spoštujejo postopke
upravljanja s tveganji in druga pravila, ki veljajo za opravljanje dejavnosti,
ki je bila prenesena na zunanje izvajalce.
(3) Pogodba o prenosu izvajanja pomembnih poslovnih
procesov mora biti sklenjena v pisni obliki.
20. člen
(notranje poročanje o tveganjih)
Borza mora zagotoviti izdelavo rednih poročil o tveganjih, ki
jih prevzema v okviru svojega poslovanja. Ta poročila morajo omogočiti
sprejemanje vodstvenih odločitev glede ukrepov za obvladovanje tveganj ter
spremljanje rezultatov teh ukrepov. V primeru nepričakovanega nastanka pomembne
izpostavljenosti tveganjem mora borza zagotoviti tudi izdelavo izrednih poročil
o tveganjih.
3.3. Notranje kontrole
21. člen
(ustreznost notranjih kontrol)
(1) Notranje kontrole so ustrezne, če:
1.     
zagotavljajo reden in učinkovit nadzor nad skladnostjo delovanja oseb,
ki opravljajo dela pri borzi, s sprejetimi odločitvami borze,
2.     
je zagotovljeno delovanje funkcije za pregled in ocenjevanje trdnosti in
zanesljivosti sistema upravljanja ter za pregled in ocenjevanje izpolnjevanja
drugih zahtev glede upravljanja borznega trga (funkcija notranje revizije).
(2) Notranje kontrole vključujejo:
1.     
poročanje oseb, ki opravljajo dela pri borzi, o poslovanju borze in o
okolju, v katerem ta posluje, ter spremljanje in nadzor nad temi poročili s
strani oseb, ki sprejemajo odločitve,
2.     
vzpostavitev dovolj podrobnih formalnih delovnih postopkov pri izvajanju
vseh pomembnejših poslovnih dejavnosti borze in nadzor nad spoštovanjem teh
postopkov,
3.     
vzpostavitev dovolj podrobnih formalnih delovnih postopkov, ki so
potrebni za pravočasno izpolnjevanje obveznosti v zvezi s finančnimi in drugimi
poročili, ki morajo prikazovati resnično in pošteno sliko premoženja in
obveznosti borze, njenega finančnega položaja ter poslovnega izida in morajo
biti skladna z veljavnimi računovodskimi standardi,
4.     
vzpostavitev sistemov in postopkov za ohranjanje varnosti, celovitosti
in zaupnosti informacij,
5.     
fizične kontrole, kjer so te potrebne za omejevanje dostopa do
premičnega in nepremičnega premoženja borze in za varovanje tega premoženja,
6.     
vzpostavitev ustreznih notranjih kontrol na področju informacijskega
sistema.
22. člen
(funkcija notranje revizije)
(1) Funkcija notranje revizije mora zagotoviti
neodvisno, redno ter celovito pregledovanje in ocenjevanje ustreznosti sistema
upravljanja iz prvega odstavka 10. člena tega sklepa, vključno s
pregledovanjem kakovosti notranjih kontrol.
(2) Borza mora zagotoviti, da so tudi dejavnosti,
predane v izvajanje zunanjim izvajalcem, predmet rednih pregledov, ki jih
izvaja funkcija notranje revizije.
4. KAPITALSKA USTREZNOST
23. člen
(kapitalska ustreznost)
Borza mora zagotoviti, da vedno razpolaga z ustreznim
kapitalom, ki omogoča njeno normalno delovanje glede na obseg in vrste poslov,
ki jih opravlja, in obseg ter stopnje tveganj, ki jim je izpostavljena pri
svojem poslovanju.
5. INFORMACIJSKI SISTEM
24. člen
(splošni informacijski sistem)
Splošni informacijski sistem, ki podpira računovodstvo in
notranje postopke v zvezi z opravljanjem storitev borze (v nadaljevanju:
splošni informacijski sistem) mora omogočati beleženje vseh transakcij in s tem
povezanega pretoka podatkov, ki je potreben v procesu sprejemanja odločitev v
okviru notranjih kontrol, predvsem pa mora:
1.     
omogočati sledljivost vseh transakcij z beleženjem časa in bistvenih
podatkov o transakciji, ki omogočajo sledljivost transakcij,
2.     
zaposleni morajo imeti ustrezne dostope do informacij, da lahko
izvršujejo svoje naloge,
3.     
omogočati izpise in posredovanje podatkov pooblaščenim osebam in
nadzornim organom.
25. člen
(informacijski sistem)
(1) Zaradi zagotavljanja, da je informacijski sistem za
sklepanje borznih poslov (v nadaljevanju: informacijski sistem) varen in
zanesljiv, tehnično ustrezen in zmogljiv ter se vzdržuje po ustreznih
postopkih, morajo imeti zaposleni pri borzi, ki so odgovorni za delovanje
informacijskega sistema, ustrezna znanja in izkušnje, ki omogočajo vzdrževanje
in vodenje informacijskega sistema.
(2) Borza mora pri vodenju in vzdrževanju
informacijskega sistema:
1.     
določiti strategijo razvoja informacijske tehnologije v skladu s
tekočimi potrebami v zvezi z opravljanjem storitev skupaj z oceno sredstev, ki
so potrebna za uresničevanje takšne strategije,
2.     
določiti politike, standarde, postopke in nadzor v zvezi s posameznimi
področji aktivnosti informacijske tehnologije, ki obenem določajo sodelovanje
med poslovnimi enotami borze in organizacijskim oddelkom, ki je pristojen za
informacijsko tehnologijo,
3.     
določiti pogoje, ki jih mora izpolnjevati informacijski sistem za
podporo opravljanja storitev borze.
(3) Strategija razvoja informacijske tehnologije,
politike, standardi, postopki in nadzor v zvezi s posameznimi področji
aktivnosti informacijske tehnologije ter drugi pogoji iz drugega odstavka tega
člena oziroma tega poglavja morajo biti jasno in razumljivo opredeljeni in
sorazmerni z značilnostmi, obsegom in zapletenostjo poslov, ki jih opravlja
borza.
(4) Strategijo razvoja informacijskega sistema iz 1.
točke drugega odstavka tega člena potrdi nadzorni svet borze.
26. člen
(zagotovitev varnega, zanesljivega in ustreznega
informacijskega sistema)
Pri uresničevanju strategij in politik iz prejšnjega člena in
ob upoštevanju Delegirane uredbe Komisije (EU) 2017/584 mora borza zagotoviti,
da:
1.     
so aktivnosti uporabnikov informacijskega sistema in tehnične aktivnosti
organizacijsko ločene v okviru notranje organizacije, na primer oddelek,
pristojen za informacijsko tehnologijo je odgovoren za razvoj in delovanje
računalniških programov in tehničnih postopkov, ki omogočajo podporo
upravljanja storitev, uporabniki informacijskega sistema pa so odgovorni za
pravilnost in sprotnost vnosov podatkov,
2.     
so aktivnosti in odgovornosti v zvezi z razvojem in vzdrževanjem
informacijskega sistema organizacijsko ločene, tako da imajo zaposleni in
tretje osebe omogočen dostop do podatkov v informacijskem sistemu na podlagi
predpisanih postopkov,
3.     
zaposleni razvijajo računalniške programe v zvezi z izpolnjevanjem
svojih obveznosti ali na podlagi pogodbe, v kateri je določeno, da so
materialne avtorske pravice in druge pravice avtorja na tem programu izključno
in neomejeno prenesene na borzo,
4.     
je funkciji notranje revizije omogočena ocena primernosti in
učinkovitosti notranjih kontrol v oddelku informacijske tehnologije,
5.     
je vzpostavljena tekoča podpora razvoja in nadzora kakovosti
informacijskega sistema, ki zagotavlja opravljanje funkcij v skladu z njihovim
namenom in nadzor nad standardno dokumentacijo, ki je potrebna, da lahko
uporabniki uporabljajo informacijski sistem in da je omogočen učinkovit razvoj
informacijskega sistema,
6.     
so predpisani postopki za pridobivanje računalniških programov in
strojne opreme, ki so povezani z delovanjem informacijskega sistema,
7.     
so predpisani postopki za sklepanje pogodb o opravljanju storitev v
zvezi z vzdrževanjem in razvojem informacijskega sistema s tretjimi osebami v
skladu s tekočimi potrebami borze, z ustreznimi določili o prenosu avtorskih
pravic pri razvoju računalniških programov, vključno s pripravljalnim gradivom
za njihovo izdelavo,
8.     
informacijski sistem vsebuje kontrole in funkcije za sledljivost, ki
omogočajo preverjanje pravilnosti vhodnih in izhodnih podatkov ter vnose in
dostope do podatkov na podlagi vnaprej določenih pooblastil,
9.     
so določena pravila in pooblastila za dostop do podatkov in posameznih
računalniških programov,
10.  
je dostop do podatkov in računalniških programov oziroma posameznih
funkcij informacijskega sistema omejen le posameznim uslužbencem v skladu z
njihovimi pooblastili in odgovornostmi in da razen določenega upravljavca
informacijskega sistema nihče od zaposlenih nima neomejenega dostopa do vseh
podatkov in računalniških sistemov,
11.  
je izdelan načrt neprekinjenega opravljanja najpomembnejših storitev v
kakršnih koli okoliščinah, ki omogoča vzpostavitev opravljanja storitev v
primeru nepričakovanih okoliščin oziroma nedelovanja informacijskega sistema v
približno dveh urah od motnje skupaj z načrtom rednega testiranja takšnega
načrta.
27. člen
(zahteve za delovanje informacijskega sistema)
(1) Informacijski sistem borze mora zagotavljati
pravilno in zanesljivo zbiranje, vodenje, prenos in obdelavo podatkov. Pri tem
mora informacijski sistem izpolnjevati zlasti naslednje zahteve:
1.     
zagotovljen mora biti vnos samo odobrenih podatkov ter vseh odobrenih
podatkov,
2.     
možnost vnosa podatkov smejo imeti le pooblaščene osebe,
3.     
zagotovljen mora biti podatek o osebah, ki so dostopale do podatkov, in
osebah, ki so opravile vnos in odobrile vnos podatkov,
4.     
zagotovljen mora biti natančen, popoln ter ustrezno zaščiten prenos
podatkov,
5.     
zagotovljen mora biti reden nadzor nad pravilnostjo stalnih podatkov,
6.     
izpise podatkov potrdijo odgovorne osebe,
7.     
izpisi podatkov morajo biti opremljeni s časom in datumom izpisa ter
navedbo osebe, ki ga je pripravila,
8.     
zagotovljena morata biti sprotna izdelava rezervnih kopij ključnih
podatkov in programske opreme ter njihovo ustrezno shranjevanje na primerni
dislocirani lokaciji,
9.     
zagotovljene morajo biti fizične in logične kontrole dostopa do
programske in strojne opreme ter evidenca vseh dostopov, vpogledov oziroma
sprememb podatkov in oseb, ki so dostopale, vpogledovale, vnašale ali
spreminjale podatke,
10.  
ključnim delom informacijskega sistema mora biti zagotovljeno ustrezno
neprekinjeno napajanje, ki omogoča varen zaključek dela,
11.  
izdelani morajo biti načrti in postopki za obnovitev informacijskega
sistema (računalniške in programske opreme, podatkov in telekomunikacij) ob
izrednih razmerah oziroma izpadih sistema ali delov sistema ter postopki za
poslovanje v takšnih razmerah.
(2) Borza z internim aktom določi osebe, ki imajo
pravico do dostopa, vpogleda, vnosa in sprememb podatkov, ter nivo njihovih
pravic.
(3) Borza mora v svojem poslovanju smiselno upoštevati
slovenski standard SIST ISO/IEC 27001, ki ga izdaja Slovenski inštitut za
standardizacijo oziroma drugi pooblaščeni organ.
(4) Krizni načrt in načrt neprekinjenega poslovanja
morata predvidevati vzpostavitev in delovanje informacijskega sistema na
ustrezni rezervni lokaciji, ki je ločena od lokacije sedeža borze, in sicer v
rokih in na način, ki omogočajo čim prejšnjo vzpostavitev in delovanje borznega
trga na način, da le-ta deluje zanesljivo in pošteno.
6. DOKUMENTACIJA
28. člen
(dokumentacijske zahteve)
(1) Borza mora zagotoviti dokumentiranje pomembnih
elementov sistema upravljanja.
(2) Stopnja podrobnosti dokumentacije mora biti
sorazmerna z značilnostmi dokumentiranega gradiva.
(3) Borza mora zagotoviti varnost, popolnost in ažurnost
dokumentacije.
7. POROČANJE AGENCIJI
29. člen
(poročanje o izpostavljenosti tveganjem)
Če nastopijo dejstva ali okoliščine, zaradi katerih nastane
pomembna izpostavljenost tveganjem oziroma se ta pomembno poveča, in druga
pomembna dejstva, ki bi lahko pomembno vplivala na varnost in zanesljivost
delovanja sistema za upravljanje borznega trga, mora borza o tem nemudoma
obvestiti Agencijo.
30. člen
(poročanje za potrebe sistemske stabilnosti)
Borza mora Agenciji za potrebe nadzora nad sistemsko
stabilnostjo kapitalskega trga do petega dne v tekočem mesecu poročati
naslednje podatke o stanju na trgu:
1.     
dnevni promet za vsak dan v zadnjem mesecu,
2.     
povprečni dnevni promet v zadnjem mesecu,
3.     
povprečni dnevni promet v zadnjih petih letih,
4.     
odstopanje dnevnega prometa za vsak dan v zadnjem mesecu od povprečnega
dnevnega prometa zadnjih petih let,
5.     
število izdaj vrednostnih papirjev s katerimi se trguje na Ljubljanski
borzi ob koncu zadnjega meseca,
6.     
dnevna višina indeksa SBI TOP za vsak dan v zadnjem mesecu,
7.     
povprečna višina indeksa SBI TOP za zadnjih 10 let in
8.     
odstopanje dnevne višine indeksa SBI TOP za vsak dan zadnjega meseca od
povprečja v zadnjih 10 letih.
31. člen
(način poročanja Agenciji)
Borza Agenciji poroča o podatkih iz tega sklepa v elektronski
obliki preko Nacionalnega sistema za poročanje – NRS in v skladu s funkcionalno
specifikacijo, ki je dosegljiva na spletni strani Agencije.
8. KONČNE DOLOČBE
32. člen
(prenehanje uporabe sklepa)
Z dnem uveljavitve tega sklepa se preneha uporabljati Sklep o
podrobnejših organizacijskih zahtevah za upravljanje borznega trga (Uradni list
RS, št. 72/16 in 77/18 – ZTFI-1).
33. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00700-25/2019-4
Ljubljana, dne 12. junija 2019
EVA 2019-1611-0078
Predsednik Sveta
Agencije za trg vrednostnih papirjev
mag. Miloš Čas

Priloga 1: Splošni
standardi upravljanja z operativnim tveganjem