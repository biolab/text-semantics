I. SPLOŠNA DOLOČBA
1. člen
Ta pravilnik določa podrobnejše pogoje, ki
jih mora izpolnjevati društvo, ustanova ali zavod (v nadaljnjem besedilu:
oseba), da lahko pridobi status nevladne organizacije, ki na področju varstva
okolja v Republiki Sloveniji deluje v javnem interesu (v nadaljnjem besedilu:
nevladna organizacija), in merila za ugotavljanje izpolnjevanja teh pogojev.
II. POGOJI ZA PRIDOBITEV STATUSA
2. člen
Oseba lahko pridobi status nevladne
organizacije, če njen ustanovitelj ni država, občina, druga oseba javnega prava
ali politična stranka in izpolnjuje naslednje pogoje:
1.     
da ima zadostno število članov, če gre za društvo, ali zaposlenih, če
gre za zavod, ali zadosti premoženja, če gre za ustanovo,
2.     
da je ustanovljena zaradi delovanja na področju varstva okolja,
3.     
da deluje neodvisno od organov oblasti in političnih strank in
4.     
da aktivno deluje na področju varstva okolja najmanj tri leta.
3. člen
(1) Šteje se, da oseba izpolnjuje pogoj iz
1. točke prejšnjega člena, če:
1.     
ima društvo zadostno število članov v skladu z zakonom, ki ureja
društva;
2.     
ima zavod najmanj enega strokovnega delavca, ki opravlja delo na podlagi
pogodbe o zaposlitvi ali druge pogodbe civilnega prava;
3.     
ustanovitveno premoženje ustanove znaša najmanj 400 eurov.
(2) Izpolnjevanje pogojev iz
prejšnjega odstavka izkazuje društvo z dokazilom o registraciji društva in z
evidenco svojih članov, zavod z vpogledom v ustrezno pogodbo s strokovnim
delavcem, ustanova pa z aktom o ustanovitvi.
4. člen
Šteje se, da oseba izpolnjuje pogoj iz 2.
točke 2. člena tega pravilnika, če iz njenega ustanovitvenega akta izhaja, da
je namen ustanovitve delovanje na področju varstva okolja, iz njenega delovnega
programa in dejavnosti pa je razvidno, da se aktivno zavzema za varstvo okolja,
ki vključuje zlasti prizadevanje za:
1.     
trajnostni razvoj,
2.     
varstvo in trajnostno rabo naravnih dobrin,
3.     
zmanjševanje onesnaževanja in obremenjevanja okolja z emisijami, odpadki
in nevarnimi snovmi,
4.     
varstvo naravnih vrednot in ohranjanje biotske raznovrstnosti,
5.     
zmanjševanje možnih vplivov na okolje z gensko spremenjenimi organizmi,
6.     
vključevanje okoljskih politik v ostale sektorje ali
7.     
snovno učinkovitost.
5. člen
Šteje se, da oseba izpolnjuje pogoj iz 3.
točke 2. člena tega pravilnika, če je iz ustanovitvenih aktov osebe razvidno,
da na sprejemanje njenih odločitev ne vplivajo državni ali občinski organi,
nosilci javnih pooblastil, politične stranke, gospodarske družbe in njihova
združenja.
6. člen
(1) Šteje se, da oseba izpolnjuje
pogoj iz 4. točke 2. člena tega pravilnika, zlasti če:
1.     
izvaja različne aktivnosti s ciljem ozaveščanja javnosti o problematiki
varstva okolja, kot na primer:
- 
izvaja okoljsko vzgojo za različne ciljne skupine,
- 
organizira izobraževanja, seminarje, okrogle mize, strokovna in delovna
srečanja, tabore,
- 
izvaja svetovanje,
- 
izvaja raziskave na področju varstva okolja in skrbi za razvoj
informacijskih sistemov ter na podlagi teh aktivnosti neposredno komunicira z
javnostjo;
2.     
organizira, izvaja ali sodeluje pri akcijah na področju varstva okolja z
namenom zmanjševanja obremenjevanja okolja in njegovih delov, kot na primer:
- 
akcije za sanacije degradiranih delov okolja ali naravnih vrednot,
- 
akcije, ki prispevajo k ohranjanju ugodnega stanja živalskih in
rastlinskih vrst in renaturaciji njihovih življenjskih prostorov,
- 
akcije, ki prispevajo k zmanjšanju onesnaženosti okolja,
- 
akcije, ki prispevajo k učinkoviti rabi energije ter rabi in ohranjanju
obnovljivih virov energije,
- 
akcije, ki prispevajo k zmanjševanju vplivov na podnebne spremembe,
vključno z učinkovito rabo energije ter rabo obnovljivih virov energije,
- 
akcije, ki prispevajo k zmanjševanju škodljivih posledic na okolje v
primeru naravnih in drugih nesreč;
3.     
izdaja periodične publikacije, zbornike, strokovno literaturo ali druge
publikacije, povezane s tematiko varstva okolja, ali na kakršenkoli drug način
skrbi za razširjanje okoljskih podatkov in informacij v javnih medijih;
4.     
s svojo dejavnostjo spodbuja dialog in sodelovanje med različnimi
partnerji varstva okolja, zlasti med nevladnimi organizacijami, gospodarskimi
družbami in občinami;
5.     
sodeluje pri delu zakonodajne in izvršilne veje oblasti z dajanjem mnenj
in pripomb na splošne pravne akte in programe ali
6.     
spremlja stanje na področju varstva okolja in daje organom zakonodajne
in izvršilne veje oblasti mnenja, priporočila in pobude v zvezi z izvajanjem
predpisov ali politik varstva okolja.
(2) Izpolnjevanje pogojev iz
prejšnjega odstavka oseba izkazuje s poročilom o delu, ki mu mora priložiti
tudi dokazila, kot na primer:
-       
programe izobraževanja,
-       
naročila o svetovanju, izkazana s pisno korespondenco,
-       
končna poročila o opravljenih raziskavah,
-       
končna poročila o poteku in uspehu akcij,
-       
slikovna gradiva, kopije objavljenih publikacij in kopije člankov
izdanih v javnih medijih,
-       
pobude in priporočila pristojnim organom,
-       
reference.
(3) Poročilo o delu iz prejšnjega
odstavka mora vsebovati zatrjevane aktivnosti v zadnjih treh letih delovanja
osebe pred vložitvijo vloge za pridobitev statusa nevladne organizacije.
III. MERILA ZA UGOTAVLJANJE IZPOLNJEVANJA POGOJEV
7. člen
Oseba mora za pridobitev statusa nevladne
organizacije izpolnjevati pogoje iz tega pravilnika in v zadnjih treh letih
delovanja pred vložitvijo vloge za pridobitev statusa nevladne organizacije
pridobiti najmanj 7 točk po načinu točkovanja iz priloge, ki je sestavni del
tega pravilnika, pri čemer mora pridobiti najmanj 3 točke iz aktivnosti in
akcij iz 1. in 2. točke priloge tega pravilnika.
8. člen
(1) Izpolnjevanje pogojev iz 3. člena
tega pravilnika mora nevladna organizacija v vsakem času dokazovati na pisno
zahtevo ministrstva.
(2) Nevladna organizacija mora vsako leto
do 31. marca za preteklo koledarsko leto ministrstvu poslati poročilo o
delu, iz katerega so razvidne izvedene aktivnosti v preteklem koledarskem letu,
ter letni program delovanja nevladne organizacije. Poročilu o delu je treba
priložiti dokazila o zatrjevanih izvedenih aktivnostih.
9. člen
Nevladna organizacija mora ministrstvo
pisno obvestiti o vsaki spremembi ustanovitvenega akta, ki posega na področje
njenega delovanja, in mu poslati spremenjeni ustanovitveni akt.
IV. KONČNI DOLOČBI
10. člen
Z dnem uveljavitve tega pravilnika preneha
veljati Pravilnik o podrobnejših pogojih in merilih za pridobitev statusa
nevladne organizacije na področju varstva okolja, ki deluje v javnem interesu
(Uradni list RS, št. 112/06).
11. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-546/2013
Ljubljana, dne 8. maja 2014
EVA 2013-2330-0212
mag. Dejan Židan l.r.
Minister
za kmetijstvo in okolje

Priloga: Način
točkovanja glede izpolnjevanja pogojev o aktivnem delovanju na področju varstva
okolja