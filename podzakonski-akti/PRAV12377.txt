I. SPLOŠNI DOLOČBI
1. člen
(vsebina)
Ta pravilnik določa službeni znak, izkaznico in uniformo
naravovarstvenih in prostovoljnih nadzornikov.
2. člen
(dolžnost naravovarstvenega in prostovoljnega nadzornika)
Naravovarstveni in prostovoljni nadzornik morata pri izvajanju
neposrednega nadzora v naravi nositi službeni znak, izkaznico in uniformo.
II. IZKAZNICA
3. člen
(izkaznica)
(1) Izkaznica je plastična ali plastificirana in
velikosti 86 mm krat 54 mm ter je izdelana z zaščitnimi elementi.
(2) Na sprednji strani izkaznice je:
1.     
zgoraj grb Republike Slovenije in poleg njega napis »Republika Slovenija«.
Pod njim je naziv ministrstva, pristojnega za ohranjanje narave (v nadaljnjem
besedilu: ministrstvo), ki je izkaznico izdalo;
2.     
na levi strani fotografija imetnika izkaznice, pod njo sta številka
izkaznice in datum izdaje;
3.     
na desni strani osebno ime imetnika izkaznice, pod njim pa je napis »Naravovarstveni
nadzornik« ali »Varstvo narave – prostovoljni nadzornik«. Pod tem napisom sta
žig in podpis izdajatelja;
4.     
v osrednjem delu desne polovice izkaznice je v vodnem žigu
naravovarstvena pentlja.
(3) Na zadnji strani izkaznice je na sredini naravovarstvena
pentlja bele barve.
(4) Osnovna barva izkaznice je obojestransko svetlo
zelena, napisi so črni.
(5) Obrazec izkaznice je določen v prilogi 1, ki je
sestavni del tega pravilnika.
4. člen
(italijanska in madžarska narodna skupnost)
(1) Na območjih, določenih z zakonom, kjer živita
avtohtoni italijanska in madžarska narodna skupnost, se izda izkaznica tudi z
besedilom v italijanskem oziroma madžarskem jeziku, in sicer tako, da se na
hrbtni strani izkaznice ponovijo elementi iz prejšnjega člena v italijanskem
oziroma madžarskem jeziku.
(2) Izkaznica iz prejšnjega odstavka se izda na obrazcih
iz priloge 2 oziroma priloge 3, ki sta sestavni del tega pravilnika.
5. člen
(vloga za izdajo izkaznice)
(1) Izkaznica za naravovarstvenega oziroma
prostovoljnega nadzornika se izda na podlagi vloge za pridobitev izkaznice (v
nadaljnjem besedilu: vloga).
(2) V vlogi je treba navesti ime in priimek
naravovarstvenega oziroma prostovoljnega nadzornika in ji priložiti:
-       
številko potrdila o usposobljenosti,
-       
fotografijo naravovarstvenega oziroma prostovoljnega nadzornika,
-       
kopijo ali skenirano obliko pogodbe o zaposlitvi oziroma druge ustrezne
pogodbe za naravovarstvenega nadzornika oziroma kopijo ali skenirano obliko
pogodbe o prostovoljnem nadzoru za prostovoljnega nadzornika.
(3) Obrazca vloge za naravovarstvenega in prostovoljnega
nadzornika sta dostopna na spletni strani ministrstva.
6. člen
(uporaba izkaznice)
Izkaznice ni dovoljeno posojati, odtujiti, zastavljati ali
uporabljati v nasprotju z namenom, zaradi katerega je bila izdana.
7. člen
(zamenjava izkaznice)
(1) Izkaznica se izda na novo ali se zamenja:
1.     
če jo imetnik izgubi ali je ukradena,
2.     
če je poškodovana ali uničena,
3.     
če imetnik spremeni osebno ime ali
4.     
če se spremeni ime organa, ki jo je izdal.
(2) V primerih iz 1. do 3. točke prejšnjega odstavka
imetnik izkaznice takšno dejanje oziroma stanje prijavi ministrstvu najpozneje pa
v osmih dneh po nastanku dejanja oziroma stanja iz prejšnjega odstavka.
(3) Izkaznica se v primerih iz 2., 3. in 4. točke prvega
odstavka tega člena na ministrstvu uniči in zamenja z novo. V primeru iz 1.
točke prvega odstavka tega člena pa ministrstvo izkaznico prekliče na svojih
spletnih straneh in jo nadomesti z novo.
8. člen
(prenehanje veljavnosti izkaznice)
(1) Izkaznica naravovarstvenega ali prostovoljnega
nadzornika preneha veljati zaradi:
1.     
prenehanja veljavnosti pooblastila za opravljanje naravovarstvenega ali
prostovoljnega nadzora,
2.     
prenehanja veljavnosti pogodbe iz 5. člena tega pravilnika ali
3.     
smrti imetnika izkaznice.
(2) Imetnik izkaznice mora najpozneje v 15 dneh po
nastopu razlogov iz 1. ali 2. točke prejšnjega odstavka izkaznico izročiti
pravni osebi, ki v skladu s predpisi, ki urejajo ohranjanje narave, zagotavlja
neposredni nadzor v naravi (v nadaljnjem besedilu: pravna oseba), ta pa jo mora
takoj poslati ministrstvu, ki jo v skladu z 9. členom tega pravilnika uniči.
9. člen
(uničenje izkaznice)
Izkaznica, ki se ministrstvu izroči v uničenje, se fizično
uniči tako, da se preluknja z luknjačem.
III. SLUŽBENI ZNAK
10. člen
(oblika službenega znaka)
(1) Osnovo službenega znaka za naravovarstvenega in
prostovoljnega nadzornika tvori obliki državnega grba prilagojeni temno zelen,
rdeče rumeno uokvirjeni ščit, ki je v zgornjem delu pravokotne oblike in v
spodnjem delu v razmerju zlatega reza prehaja v polkrožni zaključek.
(2) V pravokotno polkrožnem ščitu so od zgoraj navzdol v
geometrijski simetriji napis “REPUBLIKA SLOVENIJA“, grb Republike Slovenije,
osrednji napis “NADZORNIK“ in pod njim še središčno vertikalno postavljena
naravovarstvena pentlja, ki jo na spodnjem zunanjem delu polkrožno obroblja
napis “VARSTVO NARAVE“. Polje med znaki in napisi izpolnjujejo vodoravne črte. Vsi
napisi, pentlja in vodoravne črte so enotne rumene barve. Velikost službenega
znaka je 65 mm krat 100 mm. Našitek službenega znaka na majici s kratkimi
rokavi je lahko za do 20 odstotkov manjši.
(3) Naravovarstvena pentlja je simbol varstva narave in
je sestavljena iz šestih medsebojno prepletajočih se ovalnih zank, ki prehajajo
druga v drugo in so nanizane v krogu. Pentlja ponazarja celovitost in
medsebojno povezanost žive in nežive narave. Tri zanke simbolizirajo neživi svet:
vodo, zemljo in zrak, tri zanke pa živi svet: rastlinstvo, živalstvo in
človeka.
(4) Službeni znak nadzornikov je določen v prilogi 4, ki
je sestavni del tega pravilnika.
(5) Službeni znak se uporablja kot vezeni ali tkani
našitek, nalepka ali priponka.
(6) Pod službenim znakom prostovoljnega nadzornika mora
biti v vezani obliki ali v obliki nalepke z velikimi tiskanimi črkami zapisano
»PROSTOVOLJNI NADZORNIK«.
IV. UNIFORMA
11. člen
(osnovna uniforma in drugi deli uniforme)
(1) Uniforma nadzornikov je sestavljena iz osnovne
uniforme in drugih delov uniforme.
(2) Osnovna uniforma je v moškem in ženskem kroju.
(3) Ministrstvo ali pravna oseba lahko glede na posebne
razmere izvajanja neposrednega nadzora v naravi k osnovni uniformi določi tudi
druge dele uniforme v barvah, ki so predvidene za osnovno uniformo.
12. člen
(uniforma naravovarstvenih nadzornikov)
(1) Osnovno uniformo naravovarstvenih nadzornikov
sestavljajo: zimska tehnična jakna, poletna vetrovka, zimske in poletne hlače,
krilo, jopa, puli, polo majica z dolgimi in kratkimi rokavi, tehnična majica s
kratkimi rokavi, kapa s ščitkom ali klobuk, varnostni brezrokavnik, nogavice,
rokavice in čevlji.
(2) Drugi deli uniforme, ki se uporabljajo pri nadzoru v
visokogorju, so prešita jakna in zimske tehnične hlače, kapa in gorski čevlji.
(3) Osnovna uniforma je v odtenkih sive barve z zelenimi
poudarki. Uporabljena je lahko tudi črna barva. Nogavice in rokavice so barvno
usklajene z uniformo. Zaščitni brezrokavnik je fluorescentno rumene barve.
(4) Obutev je prilagojena terenu, kjer naravovarstveni
nadzornik opravlja delo.
(5) Kroj in barvne kombinacije so določeni v katalogu,
ki ga ministrstvo objavi na svojih spletnih straneh.
(6) Obvezni deli uniforme so hlače oziroma krilo in
majica oziroma puli, druge dele uniforme pa naravovarstveni nadzornik nosi
glede na letni čas in vremenske razmere.
(7) Minimalno število kosov uniforme, ki morajo biti
zagotovljeni naravovarstvenemu nadzorniku, in obdobje, v katerem se šteje, da
je posamezni kos uniforme izrabljen, sta določena v prilogi 5, ki je sestavni
del tega pravilnika.
13. člen
(uniforma prostovoljnih nadzornikov)
(1) Osnovno uniformo prostovoljnih nadzornikov
sestavljajo: poletna vetrovka, polo majica ali puli z dolgimi rokavi, polo
majica ali tehnična majica s kratkimi rokavi in kapa s ščitkom ali klobuk.
(2) Osnovna uniforma je v odtenkih sive barve z zelenimi
poudarki.
(3) Minimalno število kosov uniforme, ki morajo biti
zagotovljeni prostovoljnemu nadzorniku, in obdobje, v katerem se šteje, da je
posamezni kos uniforme izrabljen, sta določena v prilogi 6, ki je sestavni del
tega pravilnika.
(4) Določbe 12., 14., 15. in 16. člena tega
pravilnika se smiselno uporabljajo tudi za prostovoljnega nadzornika.
14. člen
(zunanja podoba naravovarstvenih nadzornikov)
(1) Na zunanjem delu leve nadlahti nosijo
naravovarstveni nadzorniki pritrjen našitek ali nalepko s službenim znakom.
(2) Na zunanjem delu desne nadlahti nosijo
naravovarstveni nadzorniki pritrjen našitek ali nalepko pravne osebe ali
ministrstva.
15. člen
(čas nošenja uniforme)
(1) Uniforma in službeni znak se lahko nosita le v času
prihoda na delo in izvajanja delovnih nalog naravovarstvenega nadzornika.
(2) Uporabo uniforme zunaj časa, opredeljenega v
prejšnjem odstavku (npr. za film, televizijo, gledališke predstave in druge
javne nastope), dovoljuje pravna oseba.
16. člen
(obveznost nošenja uniforme)
(1) V času opravljanja neposrednega nadzora v naravi
morajo nadzorniki nositi uniformo v skladu s tem pravilnikom.
(2) Ne glede na določbo prejšnjega odstavka lahko
nadzorniki pri izvajanju neposrednega nadzora v naravi zunaj delovnega časa
uporabljajo le izkaznico oziroma se z njo identificirajo, če preprečujejo
prekrške iz enajstega odstavka 155. člena Zakona o ohranjanju narave
(Uradni list RS, št. 96/04 – uradno prečiščeno besedilo, 61/06 – ZDru-1,
8/10 – ZSKZ-B in 46/14).
(3) Ne glede na prvi odstavek tega člena morajo
nadzorniki zaradi izvajanja posebnih delovnih obveznosti nositi delovno obleko.
V tem primeru morajo ob izvajanju neposrednega nadzora v naravi na vidnem mestu
nositi službeni znak.
(4) Ne glede na določbe prejšnjega odstavka mora delavec
Zavoda za gozdove Slovenije, ki opravlja neposredni nadzor v naravi kot
nadzornik in hkrati nosi službeno obleko v skladu s predpisom, ki ureja
službeno obleko gozdarskih nadzornikov, ob izvajanju neposrednega nadzora v
naravi na vidnem mestu na zunanjem delu leve nadlahti zgornjih delov delovne
obleke nositi našitek službenega znaka, ki je lahko za do 20 odstotkov manjši
od znaka, določenega v drugem odstavku 10. člena tega pravilnika.

Priloga
1: Obrazec izkaznice
Priloga
2: Obrazec izkaznice v slovensko-italijanski različici
Priloga
3: Obrazec izkaznice v slovensko-madžarski različici
Priloga
4: Oblika in vsebina znaka naravovarstvenih nadzornikov
Priloga
5: Minimalno število kosov uniforme, ki morajo biti zagotovljeni
naravovarstvenemu nadzorniku, in obdobje, v katerem se šteje, da je posamezni
kos uniforme izrabljen
Priloga
6: Minimalno število kosov uniforme, ki morajo biti zagotovljeni prostovoljnemu
nadzorniku, in obdobje, v katerem se šteje, da je posamezni kos uniforme
izrabljen

Pravilnik o službenem znaku, izkaznici in
uniformi naravovarstvenih in prostovoljnih nadzornikov (Uradni list RS, št. 41/15) vsebuje naslednji prehodni in
končni določbi:
»V. PREHODNI IN KONČNI DOLOČBI
17. člen
(uskladitev izkaznic)
(1) Ministrstvo pozove pravne osebe, da za osebe, ki na
dan uveljavitve tega pravilnika opravljajo neposredni nadzor v naravi in
izpolnjujejo pogoje za naravovarstvene oziroma prostovoljne nadzornike, v 60
dneh po uveljavitvi tega pravilnika vložijo vlogo v skladu s 5. členom tega
pravilnika.
(2) Pravna oseba mora ob prejemu novih izkaznic te
vročiti naravovarstvenim in prostovoljnim nadzornikom. Ob prevzemu nove
izkaznice morajo naravovarstveni in prostovoljni nadzorniki vrniti stare
izkaznice pravni osebi, ta pa jih v roku 30 dni od prejema novih izkaznic vrne
ministrstvu v uničenje.
(3) Izkaznice, ki niso vrnjene v treh mesecih od poziva
pravni osebi iz prvega odstavka tega člena, ministrstvo prekliče na svojih
spletnih straneh.
18. člen
(uskladitev uniforme in
službenega znaka)
Obstoječe uniforme in službeni znaki se morajo uskladiti z
zahtevami iz tega pravilnika najpozneje v petih letih od uveljavitve tega
pravilnika.
19. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
službenem znaku in izkaznici naravovarstvenega nadzornika (Uradni list RS, št.
37/03).
20. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o službenem znaku, izkaznici in uniformi naravovarstvenih in
prostovoljnih nadzornikov (Uradni list RS, št. 64/17) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(uskladitev uniforme)
Obstoječe uniforme naravovarstvenih in prostovoljnih
nadzornikov se morajo uskladiti s spremenjenim 12. in 13. členom pravilnika
najpozneje v petih letih od uveljavitve tega pravilnika.
9. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.