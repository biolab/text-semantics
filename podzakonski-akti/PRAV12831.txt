1. člen
Ta odredba določa poklice, v zvezi s katerimi se soglasje k
enotnemu dovoljenju ali pisni odobritvi (v nadaljnjem besedilu: soglasje za
zaposlitev) za namen zaposlitve tujca poda brez ugotavljanja izpolnjevanja
pogoja iz 1. točke prvega odstavka 17. člena Zakona o zaposlovanju,
samozaposlovanju in delu tujcev (Uradni list RS, št. 47/15), da v evidenci
brezposelnih oseb ni ustrezne brezposelne osebe.
2. člen
(1) Zavod Republike Slovenije za zaposlovanje (v
nadaljnjem besedilu: zavod) v postopku izdaje enotnega dovoljenja ali pisne
odobritve poda soglasje za zaposlitev brez ugotavljanja izpolnjevanja pogoja iz
prejšnjega člena, če bo tujec opravljal enega od naslednjih poklicev v skladu z
Uredbo o Standardni klasifikaciji poklicev 2008 (Uradni list RS, št. 50/10):
-       
varilec (koda 7212);
-       
voznik težkih tovornjakov in vlačilcev (koda 8332);
-       
orodjar (koda 7222);
-       
strugar (koda 7223).
(2) Zavod brez ugotavljanja izpolnjevanja pogoja iz
prejšnjega člena poda soglasje za zaposlitev v poklicih iz prejšnjega odstavka
tudi tujcem z dovoljenjem za začasno prebivanje, ki ni izdano zaradi
zaposlitve, samozaposlitve ali dela.
(3) V poklicih iz prvega odstavka tega člena lahko
delodajalec brez preverjanja izpolnjevanja pogoja iz prejšnjega člena v
posameznem koledarskem letu zaposli največ 50 tujcev.
3. člen
Ta odredba začne veljati naslednji dan po objavi v Uradnem listu
Republike Slovenije in preneha veljati 30. junija 2017.
Št. 0072-3/2016
Ljubljana, dne 7. marca 2016
EVA 2016-2611-0024
dr. Anja Kopač Mrak l.r.
Ministrica
za delo, družino, socialne zadeve
in enake možnosti