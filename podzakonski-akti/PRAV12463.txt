1. člen
(vsebina)
Ta pravilnik določa vstopne točke in pogoje za vnos
fitofarmacevtskih sredstev (v nadaljnjem besedilu: FFS) na carinsko območje
Evropske unije (v nadaljnjem besedilu: EU) preko Republike Slovenije ter
podrobnejši postopek kontrole pred vnosom FFS na carinsko območje EU.
2. člen
(pošiljka FFS)
Pošiljka FFS pomeni količino FFS, ki se vnaša na carinsko območje
EU in se obravnava z istimi dokumenti, ki se uporabljajo za carinske ali druge
formalnosti.
3. člen
(vstopne točke)
(1) Pošiljke FFS se lahko vnašajo na carinsko območje EU
čez vstopna mesta v Republiki Sloveniji, ki so navedena v prilogi, ki je
sestavni del tega pravilnika.
(2) Sproščanje v prost promet na območju Republike Slovenije
se opravlja preko uradov Finančne uprave Republike Slovenije, ki opravljajo
naloge s področja carinskih predpisov, kjer se opravlja tudi fitosanitarni
nadzor.
4. člen
(dokumentacija in pogoji za vnos)
Pošiljke FFS, ki se vnašajo na carinsko območje EU, morajo
biti opremljene z dokumentacijo, ki mora vsebovati:
1.     
ime in naslov oziroma firmo in sedež distributerja pošiljke FFS,
2.     
ime in naslov oziroma firmo in sedež pošiljatelja pošiljke FFS iz
izvorne države,
3.     
ime in naslov oziroma firmo in sedež prejemnika pošiljke FFS,
4.     
ime in naslov oziroma firmo in sedež proizvajalca FFS,
5.     
vrsto in številko prevoznega sredstva,
6.     
namembno državo,
7.     
podatke o FFS:
- 
trgovsko oziroma kemijsko ime FFS,
- 
način in število pakiranj,
- 
količino FFS,
- 
če je namembna država država članica EU: številko dovoljenja ali
potrdilo o dovoljenju FFS oziroma številko registracije ali potrdilo o
registraciji FFS iz te države in varnostni list.
5. člen
(prijava pošiljk FFS)
Distributer za pošiljko FFS, ki se vnaša na carinsko območje EU,
o prispetju FFS na vstopno točko obvesti fitosanitarnega inšpektorja, ki
opravlja kontrolo na vstopnih točkah iz 3. člena tega pravilnika. Prijava se
vloži pisno s predložitvijo dokumentacije iz prejšnjega člena.
6. člen
(kontrola)
(1) Kontrola, ki jo opravi fitosanitarni inšpektor,
obsega pregled listin. Po presoji fitosanitarni inšpektor lahko opravi tudi
pregled istovetnosti pošiljke FFS oziroma vzorčenje pošiljke FFS.
(2) Na spremne listine fitosanitarni inšpektor vpiše,
ali je vnos pošiljke dovoljen, ter podatke o kraju in datumu pregleda, ki
morajo biti podpisani in overjeni z žigom.
7. člen
(prevoz do ustreznega skladiščnega prostora)
Če se pošiljka FFS sprošča v prost promet na območje RS in
fitosanitarni inšpektor pri pregledu pošiljke ugotovi nepravilnosti, ki jih je
mogoče naknadno odpraviti (npr. če pošiljka ni opremljena z varnostnim listom v
skladu s predpisi, ki urejajo kemikalije, ali etiketo v slovenskem jeziku),
odloči v soglasju s carinskimi organi o prevozu do uradno določenega mesta oziroma
ustreznega skladiščnega prostora v notranjosti države, kjer se po odpravi
nepravilnosti opravi inšpekcijski pregled pred sprostitvijo pošiljke FFS v
prost promet na območje RS.
8. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
določitvi mejnih prehodov za promet s fitofarmacevtskimi sredstvi in postopkih
nadzora pri njihovem vnosu (Uradni list RS, št. 89/04 in 83/12 – ZFfS-1).
9. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-169/2015
Ljubljana, dne 14. septembra 2015
EVA 2015-2330-0088
Mag. Dejan Židan l.r.
minister
za kmetijstvo, gozdarstvo in prehrano

Priloga: Seznam
vstopnih mest