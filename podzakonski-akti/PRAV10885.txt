1. SPLOŠNA DOLOČBA
1. člen
(vsebina)
Ta pravilnik določa postopek za nastanitev
tujca v Centru za tujce (v nadaljnjem besedilu: center), pravila bivanja tujca
v centru, obliko, vsebino in postopek izdaje izkaznice o dovolitvi zadrževanja.
2. POSTOPEK NASTANITVE TUJCA V CENTRU
2. člen
(nastanitev v centru)
(1) Odločbo o nastanitvi tujca v
center izda komandir policijske postaje ali direktor policijske uprave oziroma
osebe, ki jih pooblastita.
(2) Prosilec za mednarodno zaščito se
lahko v center nastani na podlagi sklepa organa, pristojnega za odločanje o
mednarodni zaščiti.
3. člen
(postopek nastanitve)
(1) Nastanitev tujca v centru obsega:
sprejemni upravno-varnostni postopek, sanitarno-dezinfekcijski postopek,
zdravniški pregled in namestitev na ustrezen oddelek v centru.
(2) Sprejemni upravno-varnostni
postopek opravijo policisti s tem, da prevzamejo tujčeve dokumente, njegovo
prtljago, predmete primerne za napad ali obrambo, nakit večje vrednosti,
prenosne telefone, ter denar. Z razpoložljivimi dokumenti preverijo tujčevo
istovetnost ter opravijo varnostni pregled tujca in prvi informativni razgovor.
(3) Sanitarno-dezinfekcijski postopek
in prvi preventivni zdravniški pregled opravi uslužbenec centra, ki je zadolžen
za zdravstveno varstvo in oskrbo tujca v času nastanitve.
Sanitarno-dezinfekcijski postopek zajema pripravo tujca za namestitev na
ustrezen oddelek centra.
(4) Zdravniški pregled tujca se
praviloma opravi pred njegovo namestitvijo na ustrezen oddelek centra,
najpozneje prvi delovni dan po sprejemu v center. Z zdravniškim pregledom se
ugotovi zdravstveno in psihofizično stanje tujca. O vseh ugotovitvah, ki so
pomembne za nastanitev tujca v centru in za odstranitev tujca, zdravnik obvešča
vodjo centra oziroma osebo, ki jo on pooblasti.
(5) Tujcu, za katerega se ugotovi, da
potrebuje zdravniško oskrbo, se ta praviloma zagotovi v prostorih centra, razen
če je potrebna bolnišnična oskrba ali druga nujna zdravstvena oskrba.
(6) Za nastanitev tujca poskrbi socialni
delavec centra. S tujcem opravi razgovor in ga seznani z vsebino tega pravilnika
in hišnim ter požarnim redom centra.
(7) Če tujec ne razume jezika, v
katerem poteka nastanitev, mu center zagotovi prevajalca.
(8) Ne glede na prvi odstavka tega
člena se tujca, za katerega je pričakovati, da ga bo na podlagi mednarodnega
sporazuma iz države mogoče odstraniti v 48 urah, namesti na ustrezen oddelek v
centru, sanitarno-dezinfekcijski postopek ter zdravniški pregled pa se ne
opravita.
4. člen
(pravila bivanja v centru)
Med bivanjem v centru je gibanje tujca
omejeno na prostore centra, ki so namenjeni nastanitvi, zdravstveni in socialni
oskrbi, prehrani, rekreaciji in sprejemanju obiskov ter v skladu s hišnim redom
tudi na območju znotraj ograje centra.
3. IZKAZNICA O DOVOLITVI ZADRŽEVANJA V REPUBLIKI
SLOVENIJI IN POSTOPEK NJENE IZDAJE
5. člen
(oblika in vsebina ter postopek izdaje
izkaznice o dovolitvi zadrževanja)
(1) Izkaznica o dovolitvi zadrževanja
v Republiki Sloveniji se izda na obrazcu z vsebino kot izhaja iz priloge, ki je
sestavni del tega pravilnika.
(2) Z izkaznico o dovolitvi
zadrževanja tujec izkazuje istovetnost in uveljavlja pravice iz 75. člena
Zakona o tujcih.
(3) Izkaznica o dovolitvi zadrževanja
se izda na podlagi odločbe o dovolitvi zadrževanja in velja za čas dovoljenega
zadrževanja. V primeru podaljšanja dovoljenega zadrževanja se tujcu izda nova
izkaznica.
(4) Ne glede na določbo prejšnjega
odstavka, veljavnost izkaznice o dovolitvi zadrževanja preneha:
-      
ko se tujca odstrani iz Republike Slovenije ali
-      
če tujec v Republiki Sloveniji pridobi dovoljenje za prebivanje.
(5) Izkaznico o dovolitvi zadrževanja,
katere veljavnost je prenehala, mora imetnik, v primeru iz prve alineje prejšnjega
odstavka, vrniti centru pred odstranitvijo iz države, v primeru iz druge
alineje prejšnjega odstavka pa najpozneje v osmih dneh po vročitvi dovoljenja
za prebivanje.
4. KONČNI DOLOČBI
6. člen
(prenehanje uporabe)
Z dnem, ko začne veljati ta pravilnik, se
preneha uporabljati Pravilnik o posebnih pravilih bivanja in gibanja tujcev v
centru za odstranjevanje tujcev in pogojih ter postopku za uporabo milejših
ukrepov (Uradni list RS, št. 97/00, 92/02 in 49/07).
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 214-164/2011
Ljubljana, dne 29. marca 2012
EVA 2011-1711-0038
dr. Vinko Gorenak l.r.
Minister
za notranje zadeve

Priloga: Izkaznica o dovolitvi
zadrževanja