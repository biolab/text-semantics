1. člen
(vsebina pravilnika)
Ta pravilnik določa program strokovnega izpita iz upravnega
poslovanja (v nadaljnjem besedilu: izpit), sestavo in oblikovanje izpitne
komisije, način prijave k izpitu, trajanje in način opravljanja izpita, vodenje
evidence o izpitih, izdajanje potrdil o izpitu, plačilo izpitne komisije ter
druga vprašanja v zvezi z opravljanjem izpita.
2. člen
(obveznost opravljanja izpita)
Izpit je obvezen za uslužbence glavne pisarne in javne
uslužbence na delovnih mestih, na katerih se opravljajo naloge uslužbencev
glavne pisarne ter druge javne uslužbence, pooblaščene za sprejem pošte.
3. člen
(program izpita)
Program izpita obsega naslednje vsebine 
-       
upravljanje z dokumentarnim gradivom; 
-       
hramba dokumentarnega gradiva; 
-       
vročanje; 
-       
uradna dejanja.
4. člen
(podrobnejša vsebina programa)
Program je podlaga za določitev pravnih virov in literature,
potrebne za pripravo na izpit, in mora biti dostopen vsem kandidatom.
5. člen
(izpitna komisija)
(1) Izpit se opravlja pred komisijo, ki šteje tri člane. 
(2) Člane imenuje minister, pristojen za upravo (v nadaljnjem
besedilu: minister), iz vrst strokovnjakov za upravno poslovanje. 
(3) Član izpitne komisije mora imeti univerzitetno izobrazbo
ali visoko strokovno izobrazbo s specializacijo oziroma magisterijem in najmanj
pet let delovnih izkušenj s področja upravljanja in hrambe dokumentarnega
gradiva.
6. člen
(predsednik izpitne komisije)
Predsednik, ki je določen izmed članov izpitne komisije, vodi
izpitni postopek in skrbi za izpitni red.
7. člen
(zapisnikar)
Zapisnikarje, ki vodijo zapisnik o poteku izpita, imenuje
minister izmed javnih uslužbencev, zaposlenih v ministrstvu, pristojnem za
upravo (v nadaljnjem besedilu: ministrstvo). Imeti morajo najmanj srednjo
splošno oziroma srednjo strokovno izobrazbo.
8. člen
(določitev razporeda in sestave komisije ter zapisnikarja in
njihove naloge)
Ministrstvo z mesečnim razporedom izpitov določi predsednika
in člane izpitnih komisij (v nadaljnjem besedilu: izpraševalec) za posamezne
kandidate, datum in kraj opravljanja izpita ter zapisnikarja. Razpored se
pošlje vsem članom izpitne komisije in zapisnikarju.
9. člen
(dolžnosti članov izpitne komisije)
(1) Člani izpitne komisije in zapisnikar morajo vestno
opravljati dolžnosti v zvezi z delom v izpitni komisiji, v katero so določeni z
mesečnim razporedom. 
(2) Oseba iz prejšnjega odstavka mora takoj, ko izve za
razlog, zaradi katerega ne bi mogla opraviti svoje dolžnosti v izpitni
komisiji, v katero je določena z razporedom, obvestiti javnega uslužbenca, ki
je pristojen za organizacijo izpitov. 
(3) Minister razreši osebo iz prvega odstavka tega člena, če
ta večkrat ne sporoči svoje zadržanosti ali pogosto zamuja.
10. člen
(prijava in postopek s prijavo)
(1) Kandidat za opravljanje izpita vloži prijavo pri
ministrstvu. 
(2) Ministrstvo obvesti kandidata o času in kraju izpita.
Obvestilo o datumu izpita se pošlje kandidatu najmanj petnajst dni pred dnem,
določenim za izpit.
11. člen
(opravljanje izpita)
Izpit se opravlja v ustni obliki pred izpitno komisijo in
traja največ 30 minut.
12. člen
(potek izpita)
Vprašanja, ki jih postavijo izpraševalci kandidatu, morajo
biti taka, da je mogoče iz odgovorov nanje oceniti kandidatovo znanje.
13. člen
(ocena uspeha kandidata)
Uspeh kandidata oceni izpitna komisija z oceno “uspešno” ali
“neuspešno”.
14. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene poda ugovor ustno na zapisnik. 
(2) V primeru ugovora kandidat ponovno opravlja izpit
najkasneje v treh dneh pred novo izpitno komisijo, ki je sestavljena iz
predsednika ali člana prejšnje izpitne komisije ter dveh novih izpraševalcev.
Predsednika nove komisije se določi izmed dveh novih izpraševalcev.
15. člen
(potrdilo o izpitu)
(1) Kandidatu, ki je izpit opravil, se izda potrdilo o
izpitu. Potrdilo podpiše predsednik komisije. 
(2) Potrdilo se vroči kandidatu najkasneje v osmih dneh od
dneva, ko je izpit opravil.
16. člen
(javnost izpita)
Izpit je javen.
17. člen
(zapisnik)
O poteku izpita se za vsakega kandidata vodi zapisnik. Zapisnik
podpišejo predsednik, člani komisije in zapisnikar.
18. člen
(zadeva o kandidatu)
(1) Za vsakega kandidata se vodi zadeva, ki vsebuje prijavo k
izpitu, obvestilo o dnevu opravljanja izpita in zapisnik o poteku izpita. 
(2) Zadeva o kandidatu se hrani dve leti od dneva opravljanja
izpita.
19. člen
(evidenca izpitov)
(1) Ministrstvo vodi evidenco izpitov. 
(2) Evidenca iz prejšnjega odstavka vsebuje: 
-       
šifro zadeve o kandidatu, 
-       
priimek in ime kandidata, 
-       
EMŠO, 
-       
datum in kraj rojstva, 
-       
datum opravljanja izpita, 
-       
uspeh na izpitu. 
(3) Evidenca iz prvega odstavka se hrani trajno.
20. člen
(plačilo izpitne komisije)
Predsedniku in članom izpitne komisije ter zapisnikarju
pripada plačilo za delo in povračilo stroškov v zvezi z delom v komisiji v
višini, ki jo določi minister.
21. člen
(plačilo stroškov)
Za kandidate, ki pristopijo k strokovnemu izpitu iz upravnega
poslovanja, plača stroške delodajalec v skladu s predpisi, ki urejajo postopke
za izvrševanje proračuna Republike Slovenije.
22. člen
(razveljavitev)
Z dnem, ko začne veljati ta pravilnik, preneha veljati
Pravilnik o opravljanju strokovnega izpita iz poslovanja z dokumentarnim
gradivom (Uradni list RS, št. 106/03).
23. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-499/2005-6
Ljubljana, dne 9. januarja 2006
EVA 2005-3111-0057
dr. Gregor Virant l. r. 
Minister 
za javno upravo