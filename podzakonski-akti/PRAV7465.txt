I. SPLOŠNE DOLOČBE
1. člen
Ta pravilnik določa ukrepe, ki jih morajo v
letu 2006 izvesti veterinarske organizacije, ki opravljajo javno veterinarsko službo
na podlagi koncesije (v nadaljnjem besedilu: veterinarske organizacije),
Nacionalni veterinarski inštitut (v nadaljnjem besedilu: NVI), lovske družine
in lovišča s posebnim namenom ter imetniki živali zaradi zagotavljanja
sistematičnega spremljanja stanja bolezni in cepljenja živali.
2. člen
(1) Uradni veterinar območnega urada
Veterinarske uprave Republike Slovenije (v nadaljnjem besedilu: OU VURS) z
odločbo po uradni dolžnosti določi veterinarski organizaciji rok za izvedbo
posameznih del iz tega pravilnika.
(2) Veterinarska organizacija mora pred
vsakim začetkom izvajanja del iz tega pravilnika obvestiti uradnega veterinarja
OU VURS.
(3) Veterinarska organizacija mora uradnemu
veterinarju OU VURS mesečno, do desetega dne v mesecu, predložiti pravilno
izpolnjen obrazec MP-E (Mesečno poročilo o opravljenih delih), na katerem
poroča o delih, opravljenih v skladu s tem pravilnikom. Obrazec je na voljo na
spletni strani Veterinarske uprave Republike Slovenije (v nadaljnjem besedilu:
VURS) www.vurs.gov.si.
(4) Skupaj z mesečnim poročilom iz
prejšnjega odstavka mora veterinarska organizacija uradnemu veterinarju OU VURS
predložiti predlog računa za povračilo stroškov za izvedbo odrejenih ukrepov,
iz katerega mora biti razvidno, da so bile pristojbine odvedene v predpisanem
roku.
(5) Uradni veterinar OU VURS na podlagi poročila
iz tretjega odstavka tega člena ugotovi, ali je bil posamezni ukrep iz tega
pravilnika opravljen v skladu s predpisi in zahtevami iz tega pravilnika ter s
podpisom računa potrdi, da je bilo delo opravljeno v skladu s predpisi. Uradni
veterinar OU VURS mora račun potrditi do petnajstega dne v mesecu za pretekli
mesec na sedežu veterinarske organizacije, ki je račun izdala.
3. člen
Uradni veterinar OU VURS mesečno, do
dvajsetega dne v mesecu za pretekli mesec, obvešča glavni urad VURS o
opravljenih delih v skladu s tem pravilnikom.
4. člen
(1) Preventivna cepljenja je treba opraviti
s cepivi, registriranimi v Republiki Sloveniji, v skladu z navodili
proizvajalca cepiva.
(2) Veterinarska organizacija mora voditi
evidenco, v katero vpiše osebno ime in naslov oziroma firmo in sedež imetnika živali,
identifikacijsko številko kmetijskega gospodarstva (KMG-MID), oznako (številko)
živali, datum cepljenja oziroma preiskave, ime cepiva, ime proizvajalca cepiva,
rok uporabnosti in kontrolno številko cepiva ter rezultate diagnostične preiskave.
Vse navedene podatke mora vpisati v dnevnik o veterinarskih posegih, ki se
hrani na gospodarstvu.
(3) Če je za živali, pri katerih se
opravljajo preventivna cepljenja in diagnostične preiskave iz tega pravilnika,
predpisana identifikacija in registracija ter živali niso označene in
registrirane na predpisan način, je o tem treba obvestiti uradnega veterinarja
OU VURS.
(4) Veterinarska organizacija mora
spremljati zdravstveno stanje živali po uporabi biološkega preparata in obveščati
uradnega veterinarja o vseh stranskih pojavih in morebitni nezanesljivi
imunosti.
(5) Veterinarska organizacija mora krvne
vzorce jemati istočasno za vse preiskave pri posameznih vrstah živali. Živali,
razen perutnine in rib, pri katerih se jemljejo vzorci, morajo biti
individualno označene tako, da je omogočena njihova prepoznavnost v zvezi z
rezultati preiskav.
(6) Veterinarske organizacije in NVI morajo
za vnašanje podatkov o brucelozi in tuberkulozi goved ter enzootski goveji levkozi
uporabljati računalniške aplikacije VOLOS, dostopne na spletni strani
Ministrstva za kmetijstvo, gozdarstvo in prehrano za ostale bolezni pa obrazca
ZOVT 1 in ZOVT 2 (Zapisnik o odvzemu vzorcev in tuberkulinskem preizkusu), ki
sta na voljo na spletni strani VURS.
(7) Veterinarska organizacija mora podatke
o živalih na posameznem gospodarstvu pridobiti iz VOLOS Centralnega registra
govedi v obliki računalniškega izpisa, na podlagi katerega vnese podatke o
opravljenih preiskavah oziroma odvzetih vzorcih v računalniško aplikacijo iz
prejšnjega odstavka.
(8) VURS zagotovi računalniški program za
hitro poročanje o pojavu določenih boleznih, omogoči veterinarskim organizacijam
dostop in priklop na programe ter razvoj aplikacije.
5. člen
Veterinarske organizacije in NVI morajo podatke,
pridobljene pri izvajanju tega pravilnika, uporabljati v skladu s predpisi o
veterinarskih evidencah in jih varovati kot poslovno tajnost.
6. člen
Rezultate preiskav iz tega pravilnika mora
NVI poslati uradnemu veterinarju, ki je izdal odločbo, s katero je določil rok
za izvedbo posameznih del, in veterinarski organizaciji, ki je vzorce odvzela.
7. člen
Stroški preiskav in cepljenj iz tega
pravilnika se krijejo iz proračuna Republike Slovenije, če ta pravilnik ne
določa drugače.
II. PREVENTIVNI UKREPI PRI GOVEDU
8. člen
(1) Proti vraničnemu prisadu je treba
preventivno cepiti govedo v zaselkih, kjer je bil v zadnjih 50 letih ugotovljen
vranični prisad.
(2) Preventivno cepljenje je treba opraviti
najmanj tri tedne preden se goveda žene na pašo oziroma najpozneje do 30.
aprila 2006.
(3) Cepljenje opravijo veterinarske
organizacije.
9. člen
(1) Proti šumečemu prisadu je treba
preventivno cepiti govedo v zaselkih, kjer je bil v zadnjih 50 letih ugotovljen
šumeči prisad.
(2) Preventivno cepljenje je treba opraviti
najmanj tri tedne preden se goveda žene na pašo oziroma najpozneje do 30.
aprila 2006.
(3) Cepljenje opravijo veterinarske
organizacije.
10. člen
(1) Preiskave na bovino spongiformno
encefalopatijo (v nadaljnjem besedilu: BSE) pri govedu se opravlja v skladu z
laboratorijskimi metodami iz točke 3(1)(a) in (b) in prvim odstavkom točke 4,
Poglavja C, Priloge X Uredbe (ES) št. 999/2001 Evropskega parlamenta in Sveta z
dne 22. Maja 2001 o določitvi predpisov za preprečevanje, nadzor in
izkoreninjenje nekaterih transmisivnih spongiformnih encefalopatij (UL L št.
147 z dne 31. 5. 2001, str. 1, z vsemi spremembami; v nadaljnjem besedilu:
Uredba 999/2001 ES).
(2) Z eno od metod iz prejšnjega odstavka
je treba preiskati goveda, starejša od 24 mesecev, ki so bila zaklana v sili, in
bolna goveda, starejša od 24 mesecev, ki so bila poslana v klavnico z
veterinarsko napotnico. Vzorce odvzamejo uradni veterinarji v registriranih
klavnicah za klanje goved, preiskave opravi NVI.
(3) Z eno od metod iz prvega odstavka tega
člena je treba preiskati vsa poginula goveda, starejša od 24 mesecev, in vsa
evtanazirana goveda, starejša od 24 mesecev. Vzorce odvzame NVI v odobrenih
vmesnih obratih za zbiranje in obdukcijo živalskih trupel in opravi preiskave.
(4) Z eno od metod iz prvega odstavka tega
člena je treba preiskati vsa goveda, starejša od 30 mesecev, ki so bila zaklana
v okviru programa izkoreninjenja kužnih bolezni in niso kazale kliničnih znakov
BSE. Vzorce odvzamejo uradni veterinarji v registriranih klavnicah za klanje
goved, preiskave opravi NVI.
(5) Z eno od metod iz prvega odstavka tega
člena je treba preiskati vse govedo ne glede na starost, kadar gre za sum na
BSE, in goveda, ki so bile usmrčena v okviru izvajanja ukrepov iz točke 2(a)
Priloge VII Uredbe 999/2001 ES. Vzorce odvzame NVI v odobrenih vmesnih obratih
za zbiranje in obdukcijo živalskih trupel in opravi preiskave.
(6) Z eno od metod iz prvega odstavka tega
člena je treba preiskati na BSE vsa redno zaklana goveda, starejša od 30
mesecev. Vzorce odvzamejo uradni veterinarji v registriranih klavnicah za klanje goved, preiskave
opravi NVI. Stroški preiskave do višine, določene v Odločbi Komisije 2005/873
ES z dne 30. novembra 2005 o odobritvi programov za izkoreninjenje in
spremljanje živalskih bolezni, nekaterih TSE in za preprečevanje zoonoz, ki so
jih za leto 2006 predložile države članice (UL L št. 322 z dne 9. 12. 2005,
str. 21; v nadaljnjem besedilu: Odločba 2005/873 ES), se krijejo iz proračuna
Republike Slovenije, ostale stroške preiskave plača nosilec dejavnosti.
11. člen
(1) Za pridobitev statusa države, uradno
proste bruceloze, je treba:
-       
preiskati vsa goveda, starejša od 24 mesecev, razen moških živali za
pitanje, če prihajajo iz čred, uradno prostih bruceloze;
-       
prijaviti vse primere abortusov goved in raziskati oziroma ugotoviti
njihov vzrok; v ta namen mora veterinar izpolniti obrazec za prijavo abortusov
pri govedu, ki je kot Priloga 1 sestavni del tega pravilnika.
(2) Veterinar veterinarske organizacije
mora o moških živalih za pitanje, ki prihajajo iz čred, uradno prostih
bruceloze, pisno obvestiti uradnega veterinarja, ki po uradni dolžnosti izda
odločbo, na podlagi katere gredo lahko ta goveda le neposredno v zakol in se ne
smejo uporabljati kot plemenske živali.
(3) Vzorce odvzamejo veterinarske
organizacije, preiskave opravi NVI.
12. člen
Za ohranjanje statusa države, proste
enzootske goveje levkoze, je treba:
-       
preiskati vsa goveda, starejša od 24 mesecev, v 20% čred; program
vzorčenja pripravi VURS, vzorce odvzamejo veterinarske organizacije, preiskave
opravi NVI;
-       
o vseh ugotovljenih tumoroznih spremembah pri postmortem pregledu v
klavnici obvestiti OU VURS in jih poslati v nadaljnje histološke preiskave;
vzorce odvzame uradni veterinar na klavnici, preiskave opravi NVI;
-       
o vseh ugotovljenih tumoroznih spremembah pri sekcijah obvestiti OU VURS
in jih poslati v nadaljnje histološke preiskave; vzorce odvzame in preiskave
opravi NVI.
13. člen
(1) Za pridobitev
statusa države, uradno proste tuberkuloze, je treba preiskati vsa goveda, starejša od 6 tednov.
(2) Intradermalne tuberkulinske teste
opravi veterinarska organizacija najpozneje do 10. novembra 2006, v skladu s
pravilnikom, ki ureja kužne bolezni živali.
(3) Kadar uradni veterinar pri post-mortem
pregledu ugotovi znake pljučnice pri govedu, starejšem od 30 mesecev, mora
odvzeti vzorce za bakteriološko preiskavo za izključitev okužbe z Mycobacterium
bovis. Preiskave opravi NVI.
14. člen
(1) Na bolezen modrikastega jezika je treba
serološko pregledati po 5% goved, starejših od enega leta, na mejnem območju z
Republiko Italijo in na mejnem območju z Republiko Hrvaško.
(2) Program in območje vzorčenja določi
VURS; vzorce odvzamejo veterinarske organizacije, preiskave opravi NVI.
(3) Program entomoloških preiskav na
prisotnost vektorjev pripravi NVI in ga potrdi generalni direktor VURS. Preiskave
opravi NVI.
15. člen
(1) Na infekciozni bovini
rinotraheitis/infekciozni pustularni vulvovaginitis (IBR/IPV) je treba
pregledati statistično določeno število vzorcev krvi, ki je bila odvzeta za
preiskave na brucelozo iz 11. člena tega pravilnika.
(2) Program preiskav pripravi NVI in ga
potrdi generalni direktor VURS. Preiskave opravi NVI.
16. člen
Če veterinar oceni, da izvedba predpisanih
del pri določenem govedu predstavlja nevarnost za izvajalca preiskave oziroma
imetnika živali in zato izvedba predpisanih del pri tej živali ni mogoča, mora
o tem pisno, z obrazložitvijo obvestiti OU VURS.
III. PREVENTIVNI UKREPI PRI DROBNICI
17. člen
(1) Proti vraničnemu prisadu je treba
preventivno cepiti drobnico v zaselkih, kjer je bil v zadnjih 50 letih
ugotovljen vranični prisad.
(2) Preventivno cepljenje je treba opraviti
najmanj tri tedne preden se drobnico žene na pašo oziroma najpozneje do 30.
aprila 2006.
(3) Cepljenje opravijo veterinarske
organizacije.
18. člen
(1) Proti šumečemu prisadu je treba
preventivno cepiti drobnico v zaselkih, kjer je bil v zadnjih 50 letih
ugotovljen šumeči prisad.
(2) Preventivno cepljenje je treba opraviti
najmanj tri tedne preden se drobnico žene na pašo oziroma najpozneje do 30.
aprila 2006.
(3) Cepljenje opravijo veterinarske
organizacije.
19. člen
(1) Preiskave na transmisivne spongiformne
encefalopatije (v nadaljnjem besedilu: TSE) pri ovcah in kozah se opravlja v
skladu z laboratorijskimi metodami, določenimi v drugem odstavku točke 4.
Poglavja C, Priloge X, na način iz točke 3.2(a), (b) in (c) Poglavja C, Priloge
X Uredbe 999/2001 ES.
(2) Z eno od metod iz prejšnjega odstavka
je treba preiskati vse ovce in koze, ne glede na starost, kadar gre za sum na
TSE. Vzorce odvzame NVI v odobrenih vmesnih obratih za zbiranje in obdukcijo
živalskih trupel in opravi preiskave.
(3) Z eno od metod iz prvega odstavka tega
člena je treba testirati vse redno zaklane koze, ki so starejše od 18 mesecev
ali pri katerih sta skozi dlesen predrla več kot dva stalna sekalca, in 50
redno zaklanih ovac za prehrano ljudi, ki so starejše od 18 mesecev ali pri
katerih sta skozi dlesen predrla več kot dva stalna sekalca. Pri izbiri vzorca
zaklanih ovac je treba upoštevati navodila iz poglavja II, točka 4. Priloge III,
Uredbe 999/2001 ES.
(4) Z eno od metod iz prvega odstavka tega
člena je treba v klavnici preiskati vse zaklane ovce in koze, starejše od 18 mesecev,
ki so pri ante-mortem pregledu kazale znake bolezni ali so bile zaklane v sili
in so v klavnico prispele z veterinarsko napotnico. Starost živali se oceni na
podlagi rasti zob, očitnih znakov odraslosti ali drugih zanesljivih podatkov.
Vzorce odvzamejo uradni veterinarji v registriranih klavnicah za klanje drobnice
pri zakolu ovac in koz. Preiskave opravi NVI.
(5) Z eno od metod iz prvega odstavka tega
člena je treba testirati vse poginile ali usmrčene ovce in koze, ki so starejše
od 18 mesecev ali pri katerih sta skozi dlesen predrla več kot dva stalna
sekalca. Vzorce odvzame NVI v odobrenih vmesnih obratih za zbiranje in
obdukcijo živalskih trupel in opravi preiskave.
(6) Z eno od metod iz prvega odstavka tega
člena je treba testirati minimalno število usmrčenih ovac oziroma koz, ki so
starejše od 12 mesecev ali pri katerih je skozi dlesen predrl en stalni
sekalec, v skladu z odločbo uradnega veterinarja v okviru zatiranja TSE.
Minimalno število je predpisano v tabeli Poglavja A, Priloge III Uredbe
999/2001 ES. Vzorce odvzame NVI v odobrenih vmesnih obratih za zbiranje in obdukcijo
živalskih trupel in opravi preiskave.
(7) Z metodami iz Priloge X Uredbe 999/2001
ES je treba zagotoviti dodatno primerjalno testiranje (diskriminatorne teste)
vseh pozitivnih primerov praskavca. Preiskave opravi NVI ali drug laboratorij,
ki ga določi Evropska komisija.
(8) Z metodo iz Priloge 2, ki je sestavni
del tega pravilnika, je treba določiti genotip prionskega proteina:
-       
pri vsakem pozitivnem primeru TSE pri ovcah; vzorce odvzame NVI v
odobrenih vmesnih obratih za zbiranje in obdukcijo živalskih trupel in opravi
preiskave;
-       
pri ovcah v tropih, kjer se po odločbi VURS izvaja eradikacija praskavca
z izločanjem ovac z neodpornimi genotipi na praskavec; vzorce odvzamejo
veterinarske organizacije, preiskave opravi NVI;
-       
pri naključnem vzorcu ovac v tropih v eradikaciji iz prejšnje alinee;
vzorce odvzamejo uradni veterinarji v registriranih klavnicah za klanje ovac,
preiskave opravi NVI;
-       
odbranim ovnom za testni postaji Logatec in Jezersko, ovnom, namenjenim
za pripust v skladu z rejskim programom, in določenemu številu ovc v skladu z
rejskim programom; seznam rej in živali, katerim je treba odvzeti vzorce za genotipizacijo,
pripravi priznana rejska organizacija; vzorce odvzamejo veterinarske
organizacije, preiskave opravi NVI. Stroški odvzema vzorcev, prevoza vzorcev do
laboratorija in stroške cene preiskave do višine, določene v Odločbi 2005/873
ES, se krijejo iz proračuna Republike Slovenije, ostale stroške preiskave plača
priznana rejska organizacija;
-       
pri 100 naključno izbranih poginulih ali evtanaziranih ovcah; vzorce
odvzame NVI v odobrenih vmesnih obratih za zbiranje in obdukcijo živalskih
trupel in opravi preiskave.
20. člen
(1) Za vzdrževanje statusa države, uradno
proste bruceloze drobnice, je treba enkrat letno na Brucello melitensis na
registriranih gospodarstvih serološko preiskati 5% drobnice, starejše od 6
mesecev.
(2) Program vzorčenja pripravi VURS.
(3) Vzorce odvzamejo veterinarske
organizacije, preiskave opravi NVI.
21. člen
(1) Na bolezen modrikastega jezika je treba
serološko pregledati po 15% drobnice, starejše od enega leta, na mejnem območju
z Republiko Italijo in na mejnem območju z Republiko Hrvaško.
(2) Program in območje vzorčenja pripravi
VURS. Vzorce
odvzamejo veterinarske organizacije,
preiskave opravi
NVI.
(3) Program entomoloških preiskav na
prisotnost vektorjev pripravi NVI in ga potrdi generalni direktor VURS. Preiskave
opravi NVI.
IV. PREVENTIVNI UKREPI PRI PRAŠIČIH
22. člen
(1) Na prisotnost protiteles proti klasični
prašičji kugi in bolezni Aujeszkega je treba na velikih prašičerejskih
gospodarstvih
(več kot 500 plemenskih svinj) vsako
četrtletje preiskati po 15 krvnih vzorcev pitancev in po 25 krvnih vzorcev izločenih
plemenskih svinj. Vzorce odvzame uradni veterinar na liniji klanja, preiskave
opravi NVI.
(2) Na ostalih prašičerejskih gospodarstvih
se vzorci na prisotnost protiteles proti klasični prašičji kugi in bolezni Aujeszkega
odvzamejo v skladu s programom, ki ga pripravi VURS.
(3) Na bolezen Aujeszkega je treba
preiskati vse plemenske merjasce. Vzorce odvzamejo veterinarske organizacije, preiskave
opravi NVI.
V. PREVENTIVNI UKREPI PRI PERUTNINI IN GOLOBIH
23. člen
(1) Proti atipični kokošji kugi je treba
cepiti vse jate kokoši, piščancev, puranov, japonskih prepelic, nojev, pegatk, jerebic
in matične jate fazanov, in sicer:
-       
na gospodarstvih, ki imajo nad 350 živali;
-       
v naseljih, kjer so gospodarstva, ki imajo nad 350 živali;
-       
v fazanerijah;
-       
v rejah nojev.
(2) Cepljenje se opravi s cepivi, ki
izpolnjujejo pogoje iz Priloge 3, ki je sestavni del tega pravilnika.
(3) Cepljenje opravijo veterinarske
organizacije.
24. člen
(1) Kontrola imunosti na atipično kokošjo
kugo se opravi po naslednjem programu:
-       
matične jate: 1 hlevski vzorec (20 krvnih vzorcev) iz vsakega hleva
vsakih 6 tednov;
-       
proizvodne jate nesnic konzumnih jajc: 1 hlevski vzorec (20 krvnih
vzorcev) iz vsakega hleva v času vzreje;
-       
proizvodne jate pitovne perutnine: 1 hlevski vzorec (20 krvnih vzorcev)
v vsakem objektu reje z več kot 350 živali, najmanj enkrat letno;
-       
reje nojev: vzorci se odvzamejo v skladu s programom iz drugega odstavka
25. člena tega pravilnika.
(2) Vzorce odvzame veterinarska
organizacija, preiskave opravi NVI.
25. člen
(1) Sistematični nadzor na aviarno
influenco se izvaja v skladu z Odločbo Komisije 2005/464 ES z dne 21. Junija 2005
o izvajanju nadzornih programov za aviarno influenco pri perutnini in
prostoživečih pticah v državah članicah (UL L št. 164 z dne 24. 6. 2005, str.
52, z vsemi spremembami; v nadaljnjem besedilu: Odločba 2005/464 ES).
(2) Program vzorčenja pripravi VURS.
(3) Vzorce odvzamejo veterinarske
organizacije, preiskave opravi NVI.
26. člen
(1) Proti paramiksovirozi golobov je treba
cepiti vse jate tekmovalnih in okrasnih golobov.
(2) Cepljenje se opravi s cepivi, ki
izpolnjujejo pogoje iz Priloge 3.
(3) Program cepljenja pripravi NVI, potrdi
ga generalni direktor VURS. Cepljenje opravijo veterinarske organizacije.
(4) Stroške cepljenja iz tega člena krijejo
imetniki živali.
VI. PREVENTIVNI UKREPI PRI KOPITARJIH
27. člen
(1) Proti vraničnemu prisadu je treba
preventivno cepiti kopitarje v zaselkih, kjer je bil v zadnjih 50 letih
ugotovljen vranični prisad.
(2) Preventivno cepljenje je treba opraviti
najmanj tri tedne preden se kopitarje žene na pašo oziroma najpozneje do 30.
aprila 2006.
(3) Cepljenje opravijo veterinarske
organizacije.
VII. PREVENTIVNI UKREPI PRI PSIH
28. člen
(1) Imetniki živali morajo zagotoviti, da
so psi enkrat letno cepljeni proti steklini. Od zadnjega cepljenja ne sme miniti
več kot dvanajst mesecev. Splošno cepljenje psov proti steklini mora biti
opravljeno najpozneje do 15. maja 2006.
(2) Psi, rojeni od 1. januarja 2003 dalje,
morajo biti označeni z mikročipi v skladu s pravilnikom, ki ureja označevanje živali,
veterinarsko spričevalo in veterinarsko napotnico.
(3) Mladi psi morajo biti cepljeni proti
steklini, ko dopolnijo tri mesece starosti.
(4) Ob cepljenju je treba psom odpraviti
notranje zajedavce.
(5) Cepljenje opravi veterinarska
organizacija.
(6) Stroške cepljenja in ukrepa iz četrtega
odstavka tega člena krijejo imetniki živali.
VIII. PREVENTIVNI UKREPI PRI RIBAH
29. člen
(1) Na virusno hemoragično septikemijo
postrvi in infekciozno hematopoetsko nekrozo je treba preiskati ovarialno in
semensko tekočino v vseh plemenskih jatah postrvi in lipanov.
(2) Vzorce odvzame in preiskave opravi NVI.
IX. PREVENTIVNI UKREPI PRI ČEBELAH
30. člen
(1) Na hudo gnilobo čebelje zalege, malega
panjskega hrošča in tropilelozo je treba enkrat letno pregledati in preiskati
vse čebelje družine vzrejevalcev matic na lokaciji vzrejališča in čebelje
družine plemenilnih postaj.
(2) Vzorce odvzame in preiskave opravi NVI.
X. PREVENTIVNI UKREPI PRI DIVJADI IN PROSTOŽIVEČIH PTICAH
31. člen
(1) V skladu s programom, ki ga pripravi
VURS, je treba izvajati peroralno cepljenje lisic.
(2) Na prisotnost virusa stekline je treba
pregledati vse vzorce uplenjenih lisic. VURS letno sporoči število vzorcev za
posamezno lovsko upravljavsko območje Zavodu za gozdove Slovenije (v nadaljnjem
besedilu: ZGS). ZGS v letnih načrtih lovsko upravljavskega območja določi
upravljavcem lovišč število vzorcev, ki so jih dolžni oddati veterinarskim organizacijam.
(3) Lisice, uplenjene na cepnih območjih,
je treba pregledati na prisotnost protiteles proti virusu stekline, jim odvzeti
spodnjo čeljust za preiskavo na prisotnost biomarkerja ter določiti starost
živali. V primeru pozitivnega rezultata se opravi diferenciacija virusa.
(4) Vzorce odvzame in preiskave opravi NVI.
32. člen
(1) Divjim prašičem je treba skladno s
programom, ki ga pripravi VURS, odvzeti vzorce krvi odstreljenih prašičev in
jih serološko preiskati na prisotnost protiteles proti klasični prašičji kugi
in bolezni Aujeszkega.
(2) Statistično podlago za pripravo
programa pripravi ZGS, ki VURS posreduje podatke o letnem odvzemu divjih prašičev
po upravljavcih lovišč.
(3) Na prisotnost virusov iz prvega
odstavka tega člena je treba preiskati tudi vse najdene poginule in povožene
divje prašiče.
(4) Vzorce odvzamejo lovske družine in
lovišča s posebnim namenom v skladu s programom VURS, vzorce poginulih in
povoženih živali pa odvzame NVI. Preiskave opravi NVI.
33. člen
(1) Opraviti je treba 60 preiskav na TSE
pri divjih prežvekovalcih z območij lovsko upravljavskih območij Kočevsko –
Belokranjsko, Notranjsko, Gorenjsko, Pohorsko in Pomursko.
(2) Program vzorčenja pripravi VURS. Vzorce
odvzame uradni veterinar v obratih z omejenim dovoljenjem ali lovskih zbiralnicah.
Preiskave opravi NVI.
34. člen
(1) Sistematični nadzor na aviarno
influenco pri prostoživečih pticah se izvaja v skladu z Odločbo 2005/464 ES.
(2) Vzorci se odvzamejo v skladu s
programom, ki ga pripravi VURS.
(3) Preiskave opravi NVI.
XI. IZVAJANJE SISTEMATIČNEGA UGOTAVLJANJA VZROKA POGINA
35. člen
(1) Za zagotavljanje izvajanja
sistematičnega ugotavljanja vzrokov pogina je treba v letu 2006 pregledati 1%
pogina živali. V to nista vključena tehnološki pogin v večjih rejah in pogin v
okviru suma na kužno bolezen.
(2) Program sistematičnega ugotavljanja
vzrokov pogina pripravi NVI za vsako regionalno enoto posebej v sodelovanju z
veterinarskimi organizacijami s tega območja. Program potrdi generalni direktor
VURS.
(3) Preiskave opravi NVI.
(4) NVI mora uradnemu veterinarju OU VURS
predložiti poročilo o opravljenih preiskavah in vzrokih pogina iz tega člena
mesečno, do desetega dne v mesecu za pretekli mesec.
XII. KONČNA DOLOČBA
36. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 323-02-822/2005
Ljubljana, dne 3. januarja 2006
EVA 2005-2311-0284
Marija Lukačič l.r.
Ministrica
za kmetijstvo, gozdarstvo in prehrano

Priloga 1: Obrazec za
prijavljanje abortusov goved
Priloga 2: Metode
genotipizacije
Priloga 3: Atipična
kokošja kuga - cepiva