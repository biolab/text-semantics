I. SPLOŠNE DOLOČBE
1. člen
Ta pravilnik ureja način izvajanja in določa ukrepe
strokovnega nadzora s svetovanjem (v nadaljnjem besedilu: strokovni nadzor) v
dejavnosti laboratorijske medicine nad izvajalci laboratorijske medicine, ki so
pri Zbornici laboratorijske medicine Slovenije vpisani v register izvajalcev
laboratorijske medicine (v nadaljnjem besedilu: izvajalci).
2. člen
(1) Zbornica laboratorijske medicine Slovenije (v
nadaljnjem besedilu: Zbornica) opravlja strokovni nadzor z namenom:
1.     
nadzora nad opravljanjem strokovne in poklicne dejavnosti ter poklicnih
kompetenc izvajalcev laboratorijske medicine,
2.     
preverjanja ustreznosti poklicnih kvalifikacij, strokovnih
izpopolnjevanj in organizacije dela,
3.     
preverjanja zagotavljanja kakovosti in varnosti na strokovnem področju,
in sicer se preverja uporaba strokovno preverjenih in standardiziranih metod
dela in metodološko priporočenih postopkov, aparatur in reagentov,
4.     
preverjanja stalnega sledenja razvoja stroke,
5.     
preverjanja in upoštevanja doktrin, standardov, protokolov, smernic,
navodil in drugih dokumentov na področju dela,
6.     
nadzora nad izvajanjem strokovnih navodil razširjenih strokovnih
kolegijev,
7.     
preverjanja opravljanja dejavnosti v skladu z etičnim kodeksom,
8.     
preverjanja ustrezne kadrovske zasedenosti,
9.     
svetovanja na podlagi ugotovitev strokovnega nadzora.
(2) Za zagotovitev strokovnosti dela izvajalcev lahko
strokovni nadzor v dejavnosti laboratorijske medicine poteka sočasno s
strokovnim nadzorom za druge poklicne skupine zdravstvenih delavcev oziroma z
upravnim nadzorom ministrstva, pristojnega za zdravje (v nadaljnjem besedilu:
ministrstvo).
3. člen
(1) Strokovni nadzor je lahko redni ali izredni.
(2) Redni strokovni nadzor se opravlja na podlagi
letnega programa, ki ga pripravi Zbornica in ga najpozneje do 15. decembra
za naslednje leto pošlje v soglasje ministru, pristojnemu za zdravje (v
nadaljnjem besedilu: minister). Po danem soglasju se sprejeti letni program
rednih strokovnih nadzorov objavi na spletni strani Zbornice.
(3) Izredni strokovni nadzor se opravi izven sprejetega
letnega programa iz prejšnjega odstavka. Zbornica ga opravi po lastni presoji
ali na predlog ministra, pacienta, njegovega svojca ali skrbnika, zdravstvenega
zavoda, delodajalca, zdravstvenega delavca, sodišča ali na drug obrazložen
predlog.
(4) Zbornica lahko še pred nadzorom od izvajalca, za
katerega je podan predlog za izredni strokovni nadzor, zahteva pojasnilo glede
navedb v predlogu iz prejšnjega odstavka.
II. POSTOPEK STROKOVNEGA NADZORA
4. člen
(1) Strokovni nadzor se začne z izdajo sklepa o začetku
strokovnega nadzora, v katerem predsednik Zbornice določi:
-       
izvajalca, pri katerem se opravi strokovni nadzor,
-       
člane komisije iz 5. člena tega pravilnika,
-       
namen in vrsto strokovnega nadzora,
-       
rok, do katerega se opravi strokovni nadzor.
(2) Sklep iz prejšnjega odstavka se posreduje izvajalcu
in zdravstvenemu zavodu oziroma odgovorni osebi, kjer izvajalec dela, ter
predlagatelju, kadar gre za izredni strokovni nadzor na predlog predlagatelja.
5. člen
(1) Strokovni nadzor opravlja najmanj dvočlanska
komisija (v nadaljnjem besedilu: komisija), ki jo, glede na vrsto in obseg strokovnega
nadzora, za vsak posamezni strokovni nadzor posebej imenuje predsednik
Zbornice. Vsaj en član komisije mora biti iz ožjega strokovnega področja, ki se
nadzoruje.
(2) Za člana komisije se lahko imenuje osebo, ki
izpolnjuje naslednje pogoje:
-       
ima najmanj višješolsko izobrazbo ustrezne smeri,
-       
ima najmanj deset let delovnih izkušenj na področju, ki se nadzira,
-       
v zadnjih petih letih neprekinjeno opravlja delo na področju, ki se
nadzira.
(3) Za člana komisije iz prejšnjega odstavka ne more
biti imenovana oseba:
-       
ki je v zadnjih treh letih z izvajalcem, pri katerem naj se opravi
strokovni nadzor, poslovno sodelovala,
-       
ki je o vsebini, ki je predmet strokovnega nadzora, predhodno odločala v
okviru druge institucije,
-       
za katero so podane druge okoliščine, ki vzbujajo dvom o njeni
nepristranskosti.
(4) Član komisije Zbornici posreduje izjavo, da pri njem
ne obstajajo razlogi iz prejšnjega odstavka, v petih dneh od prejema sklepa o
začetku strokovnega nadzora.
6. člen
(1) Pri opravljanju strokovnega nadzora komisija opravi
naslednja nadzorna dejanja:
1.     
pregled dokumentacije izvajalca ter ugotavljanje strokovnosti, kakovosti,
varnosti in etičnosti izvajanja dejavnosti laboratorijske medicine,
2.     
ugotovitev strokovne usposobljenosti na podlagi dokazil in razgovorov,
3.     
ugotovitev zagotavljanja ustrezne organizacijske in kadrovske razporejenosti,
4.     
pregled skladnosti plana in realizacije strokovnega izpopolnjevanja,
5.     
pregled dokumentacije laboratorijske medicine ter ugotavljanje strokovnosti
in kakovosti na njenem temelju,
6.     
razgovor z drugimi zdravstvenimi delavci in zdravstvenimi sodelavci ter
direktorjem oziroma odgovorno osebo zdravstvenega zavoda, kjer izvajalec dela,
7.     
razgovor o povezovanju z drugimi izvajalci zdravstvene dejavnosti,
8.     
razgovor o ugotovljenih nepravilnostih,
9.     
svetovanje za izboljšanje strokovnega dela ali pogojev dela,
10.  
ogled posameznih objektov, prostorov ali opreme izvajalca,
11.  
druga nadzorna dejanja glede na namen strokovnega nadzora.
(2) Komisija lahko poleg nadzornih dejanj iz prejšnjega odstavka
opravi tudi razgovor s predlagatelji strokovnega nadzora.
7. člen
(1) Strokovni nadzor praviloma poteka v prostorih
izvajalca, določena nadzorna dejanja pa se lahko opravijo tudi drugje.
(2) Izvajalec in njegov delodajalec imata pravico in
dolžnost sodelovati s člani komisije, zagotoviti dostop v prostore, omogočiti
pregled zahtevane dokumentacije in nemoteno delo komisije.
(3) Komisija ima pravico, da opravi nadzorna dejanja v
prostorih izvajalca oziroma njegovega delodajalca tudi brez vnaprejšnje
napovedi.
(4) Strokovni nadzor se opravi v navzočnosti izvajalca,
izjemoma pa se opravi tudi v njegovi odsotnosti, če ta svoje odsotnosti ne
opraviči oziroma, če se ta očitno izmika izvedbi strokovnega nadzora.
8. člen
(1) Komisija najpozneje v 15 dneh po opravljenih
nadzornih dejanjih iz 6. člena tega pravilnika sestavi ugotovitveni
zapisnik.
(2) Ugotovitveni zapisnik, ki ga podpišejo člani
komisije, vsebuje:
1.     
pravni temelj za izvedbo strokovnega nadzora,
2.     
kraj, čas in trajanje nadzora,
3.     
podatke o članih komisije (ime, priimek, specialnost in naziv),
4.     
podatke o nadzorovancu (ime, priimek, specialnost in naziv delovnega
mesta),
5.     
imena drugih navzočih oseb,
6.     
ugotovitve in nasvete komisije,
7.     
predloge ukrepov,
8.     
roke za odpravo pomanjkljivosti,
9.     
morebitne druge potrebne podatke.
(3) Ugotovitveni zapisnik se posreduje izvajalcu in
zdravstvenemu zavodu oziroma odgovorni osebi, kjer izvajalec dela.
(4) Izvajalec morebitne pripombe na ugotovitveni
zapisnik poda v 15 dneh od prejema ugotovitvenega zapisnika.
(5) Komisija lahko izvajalca, pri katerem se je opravil
strokovni nadzor, v zvezi s pripombami iz prejšnjega odstavka povabi na
usklajevalni sestanek.
(6) Komisija ugotovitveni zapisnik in morebitne pripombe
izvajalca na ugotovitveni zapisnik ter morebitno poročilo o usklajevalnem
sestanku pošlje Zbornici in ministrstvu, kadar pa gre za izredni strokovni
nadzor na predlog predlagatelja, tudi predlagatelju.
9. člen
Če pri nadzoru komisija ugotovi nepravilnosti, predlaga
naslednje ukrepe:
-       
opomin;
-       
dodatno strokovno izobraževanje, izpopolnjevanje ali usposabljanje;
-       
izbris iz registra izvajalcev laboratorijske medicine;
-       
odpravo organizacijskih, materialnih in drugih pomanjkljivosti, ki
pogojujejo neustrezno kakovost ali strokovnost dela;
-       
začasno, dokler niso odpravljene ugotovljene pomanjkljivosti, prepove
opravljanje dejavnosti laboratorijske medicine.
10. člen
(1) Na podlagi ugotovitvenega zapisnika Zbornica oziroma
ministrstvo izda poročilo o zaključku strokovnega nadzora.
(2) Zbornica izda poročilo o zaključku strokovnega
nadzora v naslednjih primerih:
-       
kadar izreče ukrepe iz prve, druge ali tretje alineje prejšnjega člena;
-       
kadar pri strokovnem nadzoru niso bile ugotovljene nepravilnosti.
(3) Ministrstvo izda poročilo o zaključku strokovnega
nadzora v naslednjih primerih:
-       
kadar izreče ukrep iz četrte ali pete alineje prejšnjega člena in jo
posreduje Zbornici;
-       
kadar Zbornica in ministrstvo hkrati izrečeta ukrepe.
(4) Poročilo o zaključku strokovnega nadzora se
posreduje izvajalcu in odgovorni osebi, kjer izvajalec dela, ter predlagatelju,
kadar gre za izredni strokovni nadzor, opravljen na njegov predlog, in Zbornici
ali ministrstvu.
11. člen
(1) Izvajalec o posameznih izvedenih ukrepih za odpravo
pomanjkljivosti, v skladu z roki, določenimi v ugotovitvenem zapisniku in
poročilu o zaključku strokovnega nadzora, obvesti Zbornico z evalvacijskim
poročilom.
(2) Če je bil strokovni nadzor opravljen v javnem
zavodu, o ugotovitvah strokovnega nadzora, ukrepih in realizaciji ukrepov direktor
javnega zavoda obvesti svet zavoda.
(3) Če je iz evalvacijskega poročila razvidno, da
izvedeni ukrepi niso zadovoljivi oziroma pomanjkljivosti niso bile odpravljene,
vzroki za neizvedbo ukrepov oziroma odpravo pomanjkljivosti pa so na strani
izvajalca, lahko Zbornica predlaga ministrstvu ponovno izvedbo strokovnega
nadzora. Če Zbornica oceni, da gre za hujše pomanjkljivosti, lahko do zaključka
strokovnega nadzora ministrstvu predlaga tudi ukrep iz pete alineje
9. člena tega pravilnika ali začne s postopkom izbrisa iz registra
izvajalcev laboratorijske medicine.
12. člen
(1) Redni strokovni nadzor se financira iz državnega
proračuna.
(2) Izredni strokovni nadzor plača predlagatelj.
(3) Stroški strokovnega nadzora obsegajo potne stroške
komisije, dnevnice članom komisije, plačilo za opravljeno delo, materialne
stroške (stroški fotokopiranja oziroma reprodukcije, stroški pretvorbe gradiv
iz elektronske oblike v fizično, stroški pretvorbe gradiv iz fizične oblike v
elektronsko obliko, stroški poštnine, stroški avdiovizualnih zapisov in
nosilcev) in druge potrebne stroške.
III. PREHODNI IN KONČNI DOLOČBI
13. člen
Strokovni nadzori, glede katerih je bil že izdan sklep o
začetku strokovnega nadzora in do uveljavitve tega pravilnika še niso bili
zaključeni, se zaključijo po dosedanjih predpisih.
14. člen
Zbornica v 15 dneh od uveljavitve tega pravilnika ministru v
soglasje posreduje program strokovnih nadzorov za leto 2017.
15. člen
Z dnem uveljavitve tega pravilnika preneha veljati Pravilnik o
strokovnem nadzoru s svetovanjem v dejavnosti laboratorijske medicine (Uradni
list RS, št. 113/06).
16. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-4/2017
Ljubljana, dne 7. avgusta 2017
EVA 2017-2711-0014
Barbara Možina l.r.
Predsednica
Zbornice laboratorijske medicine Slovenije
Soglašam!
Milojka Kolar Celarc l.r.
Ministrica
za zdravje