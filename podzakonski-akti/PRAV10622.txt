1. člen
(vsebina in uporaba pravilnika)
(1) Ta pravilnik določa zahteve, s
katerimi se v stavbah in njihovih delih (v nadaljnjem besedilu: stavbe) omeji
raven hrupa, s čemer se prepreči ogrožanje zdravja ljudi in ustvari ustrezne
razmere za njihovo delo, druge dejavnosti in počitek.
(2) Ta pravilnik se uporablja za
projektiranje in gradnjo novih stavb ter rekonstrukcijo in vzdrževanje
obstoječih stavb. Za rekonstrukcije se uporablja, če so dane tehnične možnosti
in to ne nasprotuje pogojem varstva kulturne dediščine. Za enostanovanjske
stavbe se ta pravilnik uporablja samo za zaščito pred zunanjim hrupom.
(3) Ta pravilnik ne velja za enostavne
in nezahtevne stavbe, za rezervoarje, silose in skladišča, garažne stavbe ter
nestanovanjske kmetijske stavbe.
(4) Ta pravilnik se izda ob
upoštevanju postopka informiranja v skladu z Direktivo 98/34/ES Evropskega
parlamenta in Sveta z dne 22. junija 1998 o določitvi postopka za zbiranje
informacij na področju tehničnih standardov in tehničnih predpisov (UL L št.
204 z dne 21. 7. 1998, str. 37), nazadnje spremenjeno z Direktivo Sveta
2006/96/ES z dne 20. novembra 2006 o prilagoditvi nekaterih direktiv na področju
prostega pretoka blaga zaradi pristopa Bolgarije in Romunije (UL L št. 363 z
dne 20. 12. 2006, str. 81).
2. člen
(razmerje do drugih predpisov)
(1) Posamezne zahteve glede zaščite
pred hrupom v stavbah so lahko za katero od vrst stavb s posebnim predpisom
urejene drugače kakor v tem pravilniku, če je to potrebno zaradi posebnosti
določene vrste stavb. V takem primeru se določbe tega pravilnika uporabljajo le
za tiste zahteve, ki niso urejene s posebnim predpisom.
(2) Pri projektiranju nestanovanjskih
stavb, ki so namenjene za delovne aktivnosti, je treba glede zaščite pred hrupom
poleg zahtev iz tega pravilnika upoštevati tudi zahteve predpisa o varovanju
delavcev pred tveganji zaradi izpostavljenosti hrupu pri delu.
(3) Pri projektiranju stavb, ki po
predpisih o varstvu okolja predstavljajo vir onesnaževanja okolja s hrupom, je
treba glede zaščite pred hrupom poleg zahtev iz tega pravilnika upoštevati tudi
zahteve predpisa o mejnih vrednostih kazalcev hrupa v okolju.
3. člen
(opredelitev izrazov)
(1) V tem pravilniku uporabljeni
izrazi pomenijo:
1.    
Hrup je vsak zvok, ki vzbuja nemir, moti človeka pri delu, drugih
dejavnostih in počitku ter lahko škoduje njegovemu zdravju in počutju.
2.    
Udarni hrup je hrup zaradi udarca ob stavbo zunaj ali znotraj nje in
zaradi premikanja predmetov ali oseb.
3.    
Hrup obratovalne opreme je hrup inštalacij in naprav (v nadaljnjem
besedilu: obratovalna oprema), ki so namenjeni delovanju stavbe.
4.    
Odmevni hrup je hrup, ki nastaja v prostoru zaradi prevelikega odmeva.
5.    
Mejna raven hrupa je vrednost ravni hrupa, ki v posameznem prostoru ne
sme biti presežena.
6.    
Zvočna izolacija je sposobnost konstrukcije stavbe, da v določeni meri
prepreči širjenje zvočne energije.
7.    
Zvočna izolirnost je lastnost preizkusnega vzorca in je odnos med vpadlo
zvočno močjo in zvočno močjo, ki prehaja skozi vzorec. Odnos je podan v
standardu SIST EN 12354-1.
8.    
Zunanji ločilni elementi so fasadne stene, stropi pod terasami in nad
prehodi ter podhodi, strehe, okna in vrata na fasadi ter drugi elementi.
9.    
Notranji ločilni elementi so stene, vrata in drugi zaporni elementi ter
medetažne konstrukcije, stopnice in podesti.
10.  Obratovalna
oprema so naprave in inštalacije, ki so namenjeni delovanju stavbe.
11.  Prenočitvena
enota v stavbah za nastanitev je prostor ali skupina prostorov, do katerih je
mogoč dostop skozi ena vhodna vrata s skupnega stopnišča ali hodnika.
12.  Tehnična
smernica je dokument iz 7. člena tega pravilnika.
(2) Izrazi s področja graditve
objektov, ki niso opredeljeni v tem pravilniku, imajo enak pomen, kakor je
določeno v Zakonu o graditvi objektov (Uradni list RS, št. 102/04 – uradno
prečiščeno besedilo, 14/05 – popr., 92/05 – ZJC-B, 93/05 – ZVMS, 111/05 – odl.
US, 126/07, 108/09, 61/10 – ZRud-1, 67/10 – ZRud-1A in 20/11 – odl. US, v
nadaljnjem besedilu: ZGO-1) in v skupini standardov SIST EN 12354.
4. člen
(vrste hrupa)
Zaščita pred hrupom v stavbah mora
zagotavljati varstvo pred:
-      
zunanjim hrupom (npr. hrupom zaradi prometa, hrupom iz industrijskih
objektov),
-      
hrupom, ki po zraku prihaja iz drugih prostorov,
-      
udarnim hrupom, ki se iz drugih prostorov prenaša prek konstrukcije,
-      
hrupom obratovalne opreme in
-      
odmevnim hrupom.
5. člen
(zagotovitev zaščite pred hrupom)
(1) Izbira ukrepov ali rešitev (v
nadaljnjem besedilu: ukrepi) in raven njihove zahtevnosti glede omejevanja vrst
hrupa iz prejšnjega člena je odvisna od ravni zunanjega hrupa v okolici stavbe
in od namena uporabe stavbe.
(2) Zaščita pred zunanjim hrupom se
zagotovi z izvedbo zadostne zvočne izolacije zunanjih ločilnih elementov ob
upoštevanju ravni zunanjega hrupa.
(3) Zaščita pred hrupom iz drugih prostorov
iz druge do četrte alineje prejšnjega člena tega pravilnika se zagotovi z
izvedbo zadostne zvočne izolacije notranjih ločilnih elementov skladno z
namembnostjo prostorov, ki jih ločujejo, in z ukrepi za zvočno izolacijo
obratovalne opreme.
(4) Zaščito pred odmevnim hrupom se
zagotovi z namestitvijo ustrezne površine zvočno vpojnih elementov ob upoštevanju
velikosti ter oblike prostora.
(5) Ne glede na določbe tretjega
odstavka tega člena zaščita pred hrupom v stanovanjih in prenočitvenih enotah
ne zagotavlja varstva pred hrupom, ki ga povzročajo viri hrupa v drugih
prostorih istega stanovanja ali prenočitvene enote.
6. člen
(mejne vrednosti ravni hrupa)
(1) Zvočna izolacija zunanjih in
notranjih ločilnih elementov mora biti dovolj velika, da hrup v stavbi ne
presega mejnih vrednosti ravni hrupa, navedenih v preglednici 2 tehnične
smernice.
(2) Hrup, ki ga povzroča obratovalna
oprema, ne sme preseči vrednosti iz preglednice 3 tehnične smernice.
7. člen
(uporaba tehnične smernice)
(1) Minister, pristojen za gradbene
zadeve, izda tehnično smernico za graditev TSG-1-005 Zaščita pred hrupom v
stavbah, ki določa priporočene gradbene ukrepe ali rešitve za dosego zahtev
tega pravilnika.
(2) Če so pri projektiranju in izvedbi
zaščite pred hrupom v celoti uporabljeni ukrepi, navedeni v tehnični smernici
ali dokumentih, na katere se ta sklicuje, velja domneva o skladnosti z
zahtevami tega pravilnika.
8. člen
(uporaba drugih ukrepov)
(1) Pri projektiranju in izvedbi
zaščite pred hrupom se smejo namesto ukrepov, navedenih v tehnični smernici,
uporabiti rešitve iz zadnjega stanja gradbene tehnike, ki zagotavlja vsaj enako
stopnjo zaščite kakor projekt, pripravljen z uporabo tehnične smernice.
(2) Ukrepi iz prejšnjega odstavka
pomenijo uporabo zadnjega stanja gradbene tehnike v skladu z ZGO-1. Izpolnjenost
zahtev po tem pravilniku se v takem primeru zagotovi v skladu z 11. členom tega
pravilnika.
(3) Ne glede na prvi odstavek tega
člena je treba v vseh primerih dejanja iz 9. in 12. člena tega pravilnika
izvesti izključno na način iz tehnične smernice.
9. člen
(navedba podlage za projektiranje in
obvezni deli projekta)
(1) Odgovorni vodja projekta mora v
vodilni mapi, v splošnih podatkih o objektu (v obrazcu 0.4, v točki »Druge
klasifikacije«) navesti, ali je projekt za pridobitev gradbenega dovoljenja
izdelan na podlagi tehnične smernice ali na podlagi 8. člena tega pravilnika.
(2) Obvezni sestavni del projekta za
pridobitev gradbenega dovoljenja je elaborat zaščite pred hrupom v stavbah, ki
mora vsebovati podatke in izračune iz 10. člena tega pravilnika.
(3) Obvezni sestavni del projekta za
pridobitev gradbenega dovoljenja je tudi izkaz zaščite pred hrupom v stavbah iz
tehnične smernice. Izpolnjen mora biti na način iz četrtega odstavka 10. člena
tega pravilnika z izpolnjenim delom »Projektne vrednosti in načrtovani ukrepi
(izračunane vrednosti)«.
10. člen
(elaborat in izkaz zaščite pred hrupom v
stavbah)
(1) Elaborat zaščite pred hrupom v
stavbah mora vsebovati:
-      
navedbo, ali je elaborat izdelan na podlagi tehnične smernice ali na
podlagi 8. člena tega pravilnika;
-      
opis rabe stavbe v skladu s predpisom o enotni klasifikaciji vrst
objektov,
-      
podatke o ocenjeni ali dejanski ravni zunanjega hrupa in
-      
navedbo projektnih vrednosti zvočne izolacije ali ravni hrupa v stavbi.
(2) Za vsak sklop zunanjih in
notranjih ločilnih elementov se opravi izračun, pri čemer se izbere tiste
značilne prostore in konstrukcije, kjer je pričakovati največji prenos zvoka. V
izračunu morajo biti upoštevani tudi vsi morebitni preboji in druge zvočne
oslabitve.
(3) Elaborat mora vsebovati izračune,
s katerimi se dokaže ustreznost zaščite pred hrupom iz 4. člena tega pravilnika.
(4) V obrazec Izkaz zaščite pred
hrupom v stavbah mora biti vnesen povzetek iz elaborata zaščite pred hrupom v
stavbah. Izpolnjeni obrazec mora biti v času gradnje dosegljiv na gradbišču za
potrebe gradbenega in inšpekcijskega nadzora.
(5) Izkaz zaščite pred hrupom v
stavbah, dopolnjen s podatki iz drugega odstavka 12. člena tega pravilnika, je
obvezna priloga dokazila o zanesljivosti objekta, kakor je ta določen v ZGO-1.
11. člen
(obveznost revizije)
(1) Revizija projekta za pridobitev
gradbenega dovoljenja je, poleg primerov, navedenih v ZGO-1, obvezna tudi takrat,
kadar projektant manj zahtevno stavbo projektira v skladu z 8. členom tega
pravilnika in se revizija opravi po postopku in z udeleženci, določenimi v
ZGO-1.
(2) Predmet revizije manj zahtevne
stavbe iz prejšnjega odstavka je izključno pregled elaborata zaščite pred
hrupom v stavbah in kontrola brezhibnosti tistih sestavin arhitekturnega načrta
in načrta strojnih inštalacij v projektu za pridobitev gradbenega dovoljenja, s
katerimi se dokazuje, da predloženi projekt izpolnjuje zahteve iz tega
pravilnika na najmanj enakovredni ravni, kakor če bi bila uporabljena tehnična
smernica in v njej navedeni dokumenti.
(3) V povzetek revizijskega poročila
skladno s predpisom, ki ureja projektno dokumentacijo, odgovorni revident vnese
le tiste podatke, ki so bistveni za obseg revizije iz prejšnjega odstavka. S
podpisom revizijskega poročila potrdi le to, da iz njegove revizije izhaja, da
projekt izpolnjuje zahteve tega pravilnika.
12. člen
(meritve zaščite pred hrupom v stavbah)
(1) Pri večstanovanjskih stavbah in zahtevnih
stavbah, z izjemo trgovskih in drugih stavb za storitvene dejavnosti ter
prevzgojnih domov, zaporov in vojašnic, mora izvajalec pred tehničnim pregledom
zagotoviti izvedbo meritev zvočne izolacije v navzočnosti odgovornega
nadzornika.
(2) Z meritvami iz prejšnjega odstavka
se preveri skladnost izvedene zaščite pred hrupom z zahtevami tega pravilnika
na način iz tehnične smernice ter se izpolni del »Izmerjene vrednosti« v Izkazu
o zaščiti pred hrupom v stavbah iz tretjega odstavka 10. člena tega pravilnika.
(3) Meritve v smislu tega člena sme
izvesti pravna ali fizična oseba, katere usposobljenost za njihovo izvedbo je
bila priznana z akreditacijo za izvajanje meritev po standardih o merjenju
zvočne izolirnosti v stavbah ter o merjenju akustičnih parametrov v prostorih,
pridobljeno v skladu s predpisi, ki urejajo akreditiranje.
(4) Meritve iz tega člena se opravijo
na stavbah, ki so projektirane in zgrajene v skladu z zahtevami iz tega pravilnika.
13. člen
(prehodno obdobje)
(1) Projekt za pridobitev gradbenega
dovoljenja, za katerega je bila pogodba sklenjena do 30. junija 2012, se
izdela v skladu s predpisom iz 14. člena tega pravilnika, pri čemer mora
odgovorni projektant v tehničnem poročilu načrta izrecno navesti, da je pri
projektiranju uporabil predpis iz 14. člena.
(2) Ne glede na prvi odstavek tega
člena se po 31. decembru 2012 k zahtevi za izdajo gradbenega dovoljenja
lahko priloži samo projekt, izdelan v skladu s tem pravilnikom.
14. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o zvočni zaščiti stavb (Uradni list RS, št. 14/99), uporablja
pa se do 31. decembra 2012.
15. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.
Št. 0071-227/2011
Ljubljana, dne 3. februarja 2012
EVA 2010-2511-0160
dr. Roko Žarnić l.r.
Minister
za okolje in prostor