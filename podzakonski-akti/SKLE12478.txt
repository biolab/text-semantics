1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in
Sveta z dne 24. novembra 2010 o ustanovitvi Evropskega nadzornega organa
(Evropski bančni organ) in o spremembi Sklepa št. 716/2009/ES ter
razveljavitvi Sklepa Komisije 2009/78/ES (UL L št. 331 z dne
15. decembra 2010, str. 12; v nadaljevanju: Uredba (EU)
št. 1093/2010) dne 30. septembra 2020 na svoji spletni strani objavil
Smernice o ustreznih podskupinah sektorskih izpostavljenosti, za katere lahko
pristojni ali imenovani organi v skladu s členom 133(5)(f) Direktive 2013/36/EU
uporabijo blažilnik sistemskih tveganj (EBA/GL/2020/13; v nadaljevanju:
smernice).
(2) Smernice v skladu s členom 133(6) Direktive
2013/36/EU določajo ustrezne podskupine sektorskih izpostavljenosti, za katere
lahko zadevni organ uporabi blažilnik sistemskih tveganj v skladu s členom
133(5)(f) navedene direktive. Poleg tega smernice podrobneje opredeljujejo
uporabo blažilnika sistemskih tveganj za navedene podskupine sektorskih
izpostavljenosti v skladu s členom 133 Direktive 2013/36/EU, zlasti sistemsko
pomembnost tveganj, ki izhajajo iz teh sektorskih izpostavljenosti ter
interakcijo sektorskega blažilnika sistemskih tveganj z drugimi
makrobonitetnimi ukrepi in vzajemnost.
(3) Smernice so naslovljene na pristojne organe iz člena
4(2)(i) Uredbe (EU) št. 1093/2010 ali, kadar se razlikujejo, na imenovane
organe iz člena 133(3) Direktive 2013/36/EU.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic
in vseh njenih bodočih sprememb, če ne bo Banka Slovenije za posamezno
spremembo smernic odločila drugače, za Banko Slovenije, kadar v skladu z ZBan-3
v vlogi imenovanega organa izvaja pristojnosti in naloge nadzora nad bankami.
(2) Banka Slovenije pri opravljanju nalog in
pristojnosti nadzora v skladu z ZBan-3 in Uredbo (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1) v
celoti upošteva določbe smernic v delu, v katerem se nanašajo na izvajanje
nalog in pooblastil imenovanega organa.
3. člen
(Uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije.
Ljubljana, dne 23. junija 2021
Primož Dolenc
namestnik predsednika
Sveta Banke Slovenije