SPLOŠNA DOLOČBA
1. člen
Ta pravilnik določa programe strokovnih izpitov (v nadaljnjem
besedilu: izpit), sestavo in oblikovanje izpitnih komisij, način opravljanja
izpitov ter ureja druga vprašanja v zvezi z izpiti, ki ga po končani
pripravniški dobi opravlja sodno osebje, strokovni in administrativno-tehnični
delavci v državnem tožilstvu, v organu za postopek o prekršku in v državnem
pravobranilstvu (v nadaljnjem besedilu: delavci pravosodnih organov). 
Delavci, ki se prvič zaposlijo v pravosodnih organih
opravljajo izpit, ki je po vsebini enak izpitu in se opravlja po določbah tega
pravilnika.
PROGRAM IN IZPIT
2. člen
Izpit obsega splošni in posebni del in se opravlja po
programih, ki so sestavni del tega pravilnika in so objavljeni skupaj z njim. 
Program za splošni del izpita je enak za vse kandidate enake
stopnje šolske izobrazbe. 
Program za posebni del izpita sestavljata dve področji, eno
prilagojeno posebnostim pravosodnega organa v katerem se kandidat usposablja in
drugo prilagojeno delu, za katerega se kandidat usposablja.
3. člen
Kandidat opravlja izpit iz splošnega dela in obeh področij
posebnega dela izpita, ustno; iz področja posebnega dela prilagojenega delu, za
katero se je kandidat usposabljal pa tudi pisno.
4. člen
Ministrstvo za pravosodje vodi seznam literature in
predpisov, ki zajemajo znanja iz 2. člena tega pravilnika.
IZPITNA KOMISIJA
5. člen
Izpit se opravlja pred tričlansko izpitno komisijo. 
Izpitno komisijo sestavljajo predsednik oziroma njegov
namestnik, ki je izpraševalec za splošni del izpita in dva člana, ki sta
izpraševalca vsak za eno izmed področij posebnega dela izpita. 
Predsednika, njegove namestnike in člane izpitnih komisij
imenuje minister za pravosodje na predlog sodišč, državnih tožilstev, organov
za prekrške in državnega pravobranilstva izmed izkušenih delavcev pravosodnih
organov in drugih strokovnjakov. 
V odločbi o imenovanju predsednika, njegovih namestnikov in
članov komisij se določi, iz katerih delov oziroma področij in za katero
stopnjo izobrazbe lahko izprašujejo.
6. člen
Predsednik izpitne komisije oziroma njegov namestnik skrbi za
pravilen potek izpita.
7. člen
Sedež izpitnih komisij je pri Ministrstvu za pravosodje,
izpit pa se lahko opravlja tudi na sedežih sodišč oziroma državnih tožilstev.
8. člen
Ministrstvo za pravosodje določi sestavo izpitne komisije za
posameznega kandidata z mesečnim razporedom opravljanja izpitov. 
Z mesečnim razporedom se izmed delavcev Ministrstva za
pravosodje določijo tudi zapisnikarji, ki vodijo zapisnik o poteku izpita.
PRIJAVA K IZPITU
9. člen
Kandidat, ki želi opravljati izpit, vloži prijavo na obrazcu
Ministrstva za pravosodje pri pravosodnem organu, kjer je zaposlen. Ta pošlje
prijavo Ministrstvu za pravosodje. 
Prijavi za izpit mora biti priloženo dokazilo o strokovni
izobrazbi. Pravosodni organ v katerem je kandidat opravljal pripravništvo,
skupaj s prijavo ali najmanj sedem dni pred izpitom pošlje Ministrstvu za
pravosodje dokumentacijo o pripravnikovem delu, in sicer: program
pripravništva, poročilo o pripravnikovem usposabljanju in oceno o
pripravnikovem usposabljanju oziroma za tiste, ki niso pripravniki kratek opis
dela, ki ga opravljajo.
10. člen
Ministrstvo za pravosodje ugotovi ali kandidat izpolnjuje
pogoje za opravljanje izpita in o tem izda odločbo. 
V odločbi, s katero se dovoli pristop k izpitu, se določi
čas, kraj in vsebina izpita. 
Kandidatu, ki izpolnjuje pogoje, se pošlje odločba in
obvestilo o sestavi komisije najmanj 15 dni pred dnem, ki je določen za izpit.
11. člen
Kandidati, ki so že opravili izpit oziroma preizkus znanja iz
poznavanja določil sodnega reda po 203. oziroma 381. členu sodnega reda, so
oproščeni opravljanja ustnega dela posebnega dela izpita iz področja na katerem
se preverja znanje iz poznavanja določil sodnega reda.
OPRAVLJANJE IZPITA
12. člen
Kandidat najprej opravlja pisni del izpita, naslednji dan pa
ustni del izpita. 
Nalogo za pisni del izpita določi in pregleda član izpitne
komisije, ki je izpraševalec za področje posebnega dela izpita, prilagojeno
delu, za katerega se je kandidat usposabljal. 
Naloga za pisni del izpita se mora nanašati na področje dela,
za katerega se kandidat usposablja.
13. člen
Pisni del izpita opravlja kandidat pod nadzorstvom
zapisnikarja. 
Kandidat lahko kot pripomoček pri pisnem delu uporablja le
zakone in podzakonske predpise. 
Kandidat lahko pri pisnem delu napiše koncept, preden naredi
čistopis. Ko kandidat konča izpitno nalogo, odda čistopis in koncept naloge
zapisnikarju. 
Kandidat s srednjo izobrazbo in srednjo strokovno izobrazbo
mora oddati pismeno nalogo po poteku 4 ur, kandidat z univerzitetno izobrazbo,
visoko ali višjo strokovno izobrazbo pa po poteku 7 ur, ne glede na to ali so
nalogo izdelali do konca. 
V zapisnik se vpiše, kdaj je kandidat oddal nalogo.
14. člen
Vprašanja, ki jih postavljajo predsednik in člana komisije
kandidatu pri ustnem delu izpita, morajo biti taka, da je mogoče iz odgovorov
nanje oceniti kandidatovo znanje s celotnega področja, za katerega se je
usposabljal. 
Predsednik in člana komisije lahko postavljajo kandidatu
dodatna vprašanja, ki so povezana z vsebino vprašanj iz prejšnjega odstavka.
Dodatna vprašanja se morajo nanašati na področje dela, za katerega se je
kandidat usposabljal.
15. člen
Ustni del izpita traja največ eno uro.
16. člen
Kandidat, ki se pri pisnem ali ustnem delu izpita ne ravna po
tem pravilniku in navodilih komisije oziroma zapisnikarja, predsednik komisije
oziroma zapisnikar opomni. Če kandidat opomina ne upošteva, ga predsednik
komisije oziroma zapisnikar odstrani. Komisija odloči, če sme kandidat
nadaljevati z izpitom. Če komisija odloči, da kandidat ne sme nadaljevati z
izpitom, se šteje, da izpita ni opravil.
17. člen
Uspeh kandidata ocenjuje komisija posebej iz splošnega dela,
iz obeh področij posebnega dela in iz pisnega dela, z oceno “uspešno” ali
“neuspešno”. Uspeh kandidata iz pisnega dela oceni komisija na obrazložen
predlog člana komisije, ki je predlagal in pregledal pisno nalogo. 
Na podlagi ocen s posameznih delov izpita komisija oceni, ali
je kandidat izpit opravil ali izpita ni opravil. 
Izid izpita razglasi predsednik komisije ob navzočnosti
članov takoj po končanem celotnem izpitu.
18. člen
Kandidatu, ki je izpit opravil, se izda potrdilo o izpitu na
obrazcu Ministrstva za pravosodje, ki vsebuje naslednje podatke: ime in priimek
kandidata, datum in kraj rojstva, šolska izobrazba, področje, iz katerega je
opravljal izpit, evidenčno številko, datum opravljanja izpita in ime in priimek
predsednika komisije, pred katero je opravljal izpit. Potrdilo podpiše
predsednik komisije. 
Potrdilo se vroči kandidatu v petnajstih dneh od dneva, ko je
izpit opravil.
19. člen
Če kandidat brez opravičenega razloga določenega dne ne
pristopi k opravljanju izpita, ali če odstopi, ko je že začel opravljati izpit,
se šteje, da izpita ni opravil. 
O opravičenosti razlogov iz prejšnjega odstavka odloči
predsednik komisije.
EVIDENCA O IZPITIH
20. člen
O poteku izpita se za vsakega kandidata vodi zapisnik, z
naslednjimi podatki: ime in priimek, datum rojstva, končana izobrazba, organ
pri katerem je zaposlen, podatek o tem, ali in kolikokrat je kandidat že
opravljal izpit, ime in priimek predsednika, članov komisije in zapisnikarja,
potek in področja, iz katerih je kandidat opravljal izpit, naslov pisne naloge,
vprašanja iz ustnega dela, sklep o tem ali je opravil izpit, z datumom in
podpisi predsednika in članov komisije ter zapisnikarja. Pisna naloga je
priloga zapisnika.
21. člen
Ministrstvo za pravosodje vodi za vsakega kandidata spis, ki
vsebuje prijavo k izpitu z naslednjimi prilogami: obvestilo o dnevu opravljanja
izpita, zapisnik o poteku izpita in potrdilo o opravljenem izpitu. 
Ministrstvo za pravosodje vodi knjigo izpitov, ki vsebuje:
zaporedno številko, priimek in ime kandidata, datum in kraj rojstva, organ, pri
katerem je kandidat zaposlen, stopnjo in vrsto strokovne izobrazbe, vrsto
izpita, datum opravljanja izpita, izpitni uspeh in številko spisa iz prejšnjega
odstavka tega člena.
22. člen
Ministrstvo za pravosodje: 
-    
spremlja in usklajuje delo izpitnih komisij; 
-    
skrbi za nemoteno delo komisij; 
-    
skrbi za poenotenje kriterijev na izpitih; 
-    
opravlja vsa strokovna in administrativno tehnična dela za izpitne
komisije.
23. člen
Predsednikom in članom izpitnih komisij ter zapisnikarjem
pripada plačilo za delo in povračilo stroškov v zvezi z delom komisij, v
višini, ki jo z odločbo določi minister za pravosodje. 
Sredstva za delo izpitnih komisij se zagotavljajo iz
republiškega proračuna.
KONČNA DOLOČBA
24. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 166-100/97
Ljubljana, dne 15. aprila 1998.
Tomaž Marušič l. r. 
Minister 
za pravosodje

Priloga:
Program strokovnega izpita