I. SPLOŠNA DOLOČBA
1. člen
(vsebina)
(1) S to uredbo se podrobneje ureja določitev sredstev
javnega financiranja študijske dejavnosti rednega študija za prvo in drugo
stopnjo (v nadaljnjem besedilu: študijska dejavnost) ter s študijem povezane
interesne dejavnosti študentov javnih visokošolskih zavodov in zasebnih
visokošolskih zavodov za koncesionirane študijske programe.
(2) S to uredbo se podrobneje določajo kazalniki za
izračun sredstev variabilnega dela temeljnega stebra financiranja visokošolskega
zavoda (v nadaljnjem besedilu: v-TSF-Z), študijske skupine in faktorji za
določitev sredstev v-TSF-Z v prvem in tretjem letu pogodbenega obdobja ter
podrobnejši način zmanjšanja in povečanja fiksnega dela temeljnega stebra
financiranja visokošolskega zavoda (v nadaljnjem besedilu: f-TSF-Z).
(3) S to uredbo se podrobneje ureja tudi javno
financiranje univerzitetnih knjižnic drugih članic javnih visokošolskih zavodov
in Centralne tehniške knjižnice Univerze v Ljubljani, nacionalno pomembnih
nalog na področju visokega šolstva, razvojnih nalog visokošolskih zavodov, ki
izvajajo javnoveljavne študijske programe, ter Evro-sredozemske univerze.
II. FINANCIRANJE ŠTUDIJSKE DEJAVNOSTI
1. Določanje sredstev TSF-Z
2. člen
(rok in način določitve sredstev TSF-Z za tekoče koledarsko
leto)
Sredstva visokošolskega zavoda za temeljni steber
financiranja (v nadaljnjem besedilu: TSF-Z sredstva) se določijo s sklepom
ministra, pristojnega za visoko šolstvo (v nadaljnjem besedilu: minister), do 31. maja
za tekoče koledarsko leto.
3. člen
(namen porabe sredstev TSF-Z)
(1) Sredstva TSF-Z lahko javni visokošolski zavodi
namenijo za:
-       
plače in druge izdatke za zaposlene,
-       
prispevke delodajalca za socialno varnost,
-       
izdatke za blago in storitve ter
-       
plačila obresti in odplačila kreditov, če je bilo posojilo najeto za
financiranje stroškov izvajanja študijske dejavnosti.
(2) Sredstva TSF-Z lahko javni visokošolski zavodi
namenijo tudi za nakup nematerialnega premoženja, nakup in vzdrževanje opreme,
investicijsko vzdrževanje ter plačila obresti in odplačila kreditov, za katere
je dala poroštvo Republika Slovenija, vendar le pod pogojem, da so predhodno
zagotovljena sredstva za namene iz prejšnjega odstavka.
(3) Sredstva TSF-Z zasebni visokošolski zavodi z dodeljeno
koncesijo za študijske programe lahko namenijo za:
-       
plače in druge izdatke za zaposlene,
-       
prispevke delodajalca za socialno varnost,
-       
izdatke za blago in storitve ter
-       
plačila obresti in odplačila kreditov, če je bilo posojilo najeto za
financiranje stroškov izvajanja koncesioniranega študijskega programa.
4. člen
(nakazovanje sredstev TSF-Z za tekoče koledarsko leto)
(1) Sredstva TSF-Z se javnemu visokošolskemu zavodu in
zasebnemu visokošolskemu zavodu za koncesionirane študijske programe (v
nadaljnjem besedilu: visokošolski zavod) nakazujejo mesečno, in sicer praviloma
do četrtega dne v mesecu za prejšnji mesec, na podlagi sklenjene pogodbe z
ministrstvom, pristojnim za visoko šolstvo (v nadaljnjem besedilu: ministrstvo).
(2) Do izračuna sredstev TSF-Z za tekoče koledarsko leto
se visokošolskemu zavodu mesečno nakazujejo sredstva, enaka dvanajstini
sredstev TSF-Z v prejšnjem koledarskem letu. Ob upoštevanju 2. člena te uredbe
se sredstva TSF-Z poračunajo v skladu s pogodbo iz prejšnjega odstavka.
2. Sredstva za v-TSF-Z
5. člen
(kazalniki za izračun pripadajočega dela sredstev v-TSF-Z)
(1) Sredstva v-TSF-Z se v prvem in tretjem letu
pogodbenega obdobja določijo glede na izračun pripadajočega deleža sredstev
visokošolskega zavoda ob upoštevanju vrednosti kazalnikov iz šestega odstavka
72. e člena Zakona o visokem šolstvu (Uradni list RS, št. 32/12 – uradno
prečiščeno besedilo, 40/12 – ZUJF, 57/12 – ZPCP-2D, 109/12, 85/14, 75/16, 61/17
– ZUPŠ, 65/17, 175/20 – ZIUOPDVE, 57/21 – odl. US in 54/22 – ZUPŠ-1; v nadaljnjem
besedilu: Zakon o visokem šolstvu):
-       
števila študentov rednega študija na študijskih programih prve stopnje
brez študentov prvega letnika in števila študentov rednega študija na
študijskih programih druge in tretje stopnje, pomnoženega s faktorjem študijske
skupine, v katero je uvrščen študijski program ob upoštevanju študijskega
področja po KLASIUS-P-16; v kazalniku niso upoštevani študenti, ki ponavljajo
letnik, in študenti, ki koristijo status študenta 12 mesecev po koncu zadnjega
semestra oziroma s statutom predpisanem roku pri študijskih programih tretje
stopnje (v nadaljnjem besedilu: kazalnik študenti);
-       
števila diplomantov rednega študija prve, druge in tretje stopnje,
pomnoženega z leti trajanja študijskega programa in faktorjem študijske skupine,
v katero je uvrščen študijski program ob upoštevanju študijskega področja po KLASIUS-P-16
(v nadaljnjem besedilu: kazalnik diplomanti);
-       
deleža znanstvenih objav univerze oziroma samostojnega visokošolskega
zavoda (v nadaljnjem besedilu: kazalnik objave);
-       
deleža sredstev za raziskovalno, razvojno in tržno dejavnost (v
nadaljnjem besedilu: kazalnik sredstva za RRT);
-       
deleža zaposljivosti diplomantov (v nadaljnjem besedilu: kazalnik
zaposljivost);
-       
števila vseh po umetniških kriterijih habilitiranih visokošolskih učiteljev,
zaposlenih na univerzi oziroma samostojnem visokošolskem zavodu (v nadaljnjem
besedilu: kazalnik umetnost).
(2) Za zasebne visokošolske zavode z dodeljeno koncesijo
za študijske programe se za posamezni kazalnik iz prejšnjega odstavka upoštevajo
samo vrednosti, ki se nanašajo na izvajanje koncesioniranih študijskih
programov.
6. člen
(študijske skupine in faktorji)
(1) Študijski programi po
študijskih področjih v skladu s KLASIUS-P-16 se združujejo v sedem študijskih
skupin z naslednjimi faktorji:


Študijska skupina

Faktor skupine

Študijska področja


1

1,00

03 družbene vede, novinarstvo
  in informacijska znanost
04 poslovne in upravne vede,
  pravo


2

1,75

01 izobraževalne znanosti in izobraževanje učiteljev 
02 umetnost in humanistika – brez podpodročja 021 umetnost 
09 zdravstvo in socialna varnost – brez podpodročij 0911
  zobozdravstvo, 0912 medicina, 0913 zdravstvena nega in babištvo, 0916
  farmacija 
10
  transport, varnost, gostinstvo in turizem, osebne storitve


3

2,50

02 umetnost in humanistika –
  podpodročje 021 umetnost, visokošolski
     strokovni študijski
  programi
06 informacijske in
  komunikacijske tehnologije
07 tehnika, proizvodne
  tehnologije in gradbeništvo – brez podpodročja
     0711 kemijsko inženirstvo
  in procesi
09 zdravstvo in socialna
  varnost – podpodročje 0913 zdravstvena
     nega in babištvo 


4

3,30

05 naravoslovje, matematika in
  statistika – brez podpodročja 053 vede
     o neživi naravi
08 kmetijstvo, gozdarstvo,
  ribištvo in veterinarstvo – brez podpodročja
     084 veterinarstvo


5

3,50

05 naravoslovje, matematika in
  statistika – podpodročje 053 vede o
     neživi naravi
07 tehnika, proizvodne
  tehnologije in gradbeništvo – podpodročje
     0711 kemijsko inženirstvo
  in procesi
09 zdravstvo in socialna
  varnost – podpodročje 0916 farmacija


6

4,50

08 kmetijstvo, gozdarstvo,
  ribištvo in veterinarstvo – podpodročje
     084 veterinarstvo
09 zdravstvo in socialna
  varnost – podpodročji: 
     0911 zobozdravstvo
     0912 medicina


7

6,65

02 umetnost in humanistika –
  podpodročje 021 umetnost, brez visokošolskih strokovnih študijskih programov


(2) Faktor študijske skupine f(s) izraža razmerje med
sredstvi, namenjenimi za izvedbo študija v študijski skupini, v primerjavi s
prvo študijsko skupino.
7. člen
(kazalnik študenti)
(1) Podatki za kazalnik študenti iz prve alineje prvega
odstavka 5. člena te uredbe se pridobivajo iz evidenčnega in analitskega
informacijskega sistema visokega šolstva v Republiki Sloveniji (v nadaljnjem
besedilu: eVŠ).
(2) Za koledarsko leto n se pri kazalniku študenti za
razporeditev v-TSF sredstev na v-TSF-Z sredstva upošteva povprečje števila
študentov visokošolskega zavoda na dan 30. oktober v študijskem letu
n-2/n-1 in študijskem letu n-1/n.
(3) Za kazalnik študenti se razporedi 20 % v-TSF
sredstev, od tega za študente prve in druge stopnje 19 % in za študente tretje
stopnje 1 %.
8. člen
(kazalnik diplomanti)
(1) Podatki za kazalnik diplomanti iz druge alineje
prvega odstavka 5. člena te uredbe se pridobivajo iz eVŠ.
(2) Za koledarsko leto n se pri kazalniku diplomanti za
razporeditev sredstev v-TSF sredstev na sredstva v-TSF-Z upošteva povprečje
števila diplomantov visokošolskega zavoda v koledarskem letu n-2 in koledarskem
letu n-1.
(3) Za kazalnik diplomanti se razporedi 20 % sredstev
v-TSF, od tega za diplomante prve in druge stopnje 19 % in za diplomante tretje
stopnje 1 %.
9. člen
(kazalnik objave)
(1) Podatki za kazalnik objave iz tretje alineje prvega
odstavka 5. člena te uredbe se pridobivajo iz baze SCOPUS, pri čemer se
upošteva število znanstvenih objav.
(2) Za koledarsko leto n se pri kazalniku objave za
razporeditev sredstev v-TSF na sredstva v-TSF-Z upošteva povprečje števila
znanstvenih objav v koledarskem letu n-2 in koledarskem letu n-1.
(3) Za kazalnik objave se razporedi 20 % sredstev v-TSF.
10. člen
(kazalnik sredstva za RRT)
(1) Podatki za kazalnik sredstva za RRT iz četrte
alineje prvega odstavka 5. člena te uredbe se pridobivajo iz letnega poročila
visokošolskih zavodov, katerega sestavni del je tudi finančno poročilo. Pri
sredstvih za RRT se upoštevajo vsi znanstvenoraziskovalni in razvojni projekti,
ki jih visokošolski zavod pridobi iz javnih in zasebnih virov.
(2) V koledarskem letu n se pri kazalniku sredstva za
RRT za razporeditev sredstev v-TSF na sredstva v-TSF-Z upošteva povprečje prihodkov
za znanstvenoraziskovalno in razvojno ter tržno dejavnost po denarnem toku v
koledarskem letu n-2 in koledarskem letu n-1.
(3) Delež sredstev v-TSF, ki se po tem kazalniku v
koledarskem letu n dodelijo visokošolskemu zavodu i, se izračuna z
naslednjo enačbo:
kjer je
ter R(i) povprečje vsote sredstev za
znanstvenoraziskovalno in razvojno dejavnost ter tržnih sredstev v koledarskem
letu n-2 in vsote sredstev v letu n-1 visokošolskega zavoda i,
U(i) povprečje vsote proračunskih sredstev, ki jih je visokošolski zavod
i prejel za študijsko dejavnost v koledarskih letih n-2 in n-1
visokošolskega zavoda, in k število visokošolskih zavodov, ki prejmejo
sredstva po tem kazalniku.
(4) Za kazalnik sredstva RRT se razporedi 17 % sredstev
v-TSF.
11. člen
(kazalnik zaposljivost)
(1) Podatki za kazalnik zaposljivost iz pete alineje
prvega odstavka 5. člena te uredbe se pridobivajo iz eVŠ.
(2) Za kazalnik zaposljivost se razporedi 21 % sredstev
v-TSF.
12. člen
(kazalnik umetnost)
(1) Podatki za kazalnik umetnost iz šeste alineje prvega
odstavka 5. člena te uredbe se pridobivajo iz letnega poročila visokošolskega
zavoda.
(2) Za koledarsko leto n se pri kazalniku umetnost za
razporeditev sredstev v-TSF na sredstva v-TSF-Z upošteva število vseh po
umetniških kriterijih habilitiranih visokošolskih učiteljev ob upoštevanju
obsega zaposlitve na visokošolskem zavodu na dan 31. december leta n-1.
(3) Za kazalnik umetnost se razporedi 2 % sredstev
v-TSF.
13. člen
(določanje sredstev v-TSF-Z)
V posameznem koledarskem letu so sredstva v-TSF-Z enaka vsoti
pripadajočih deležev sredstev v-TSF-Z za posamezni kazalnik posameznega
visokošolskega zavoda.
2.a Določanje sredstev RSF
13.a člen
(rok in način določitve sredstev RSF)
Sredstva visokošolskega zavoda za razvojni steber financiranja
(v nadaljnjem besedilu: sredstva RSF) so predmet pogajanj in se določijo v
prvem letu pogodbenega obdobja s sklepom ministra iz 2. člena te uredbe.
13.b člen
(namen porabe sredstev RSF)
Sredstva RSF lahko visokošolski zavodi namenijo za:
-       
plače in druge izdatke za zaposlene,
-       
prispevke delodajalca za socialno varnost,
-       
izdatke za blago in storitve.
3. Posebnosti pri določanju sredstev TSF-Z
14. člen
(povečanje sredstev f-TSF-Z)
(1) Za visokošolski zavod se sredstva f-TSF-Z povečajo,
če prevzame študente drugega visokošolskega zavoda ali študijskega programa, ki
mu je prenehala akreditacija. Pri prevzemu se upoštevajo študenti javnih
visokošolskih zavodov in zasebnih visokošolskih zavodov v koncesioniranih
študijskih programih.
(2) Povečanje sredstev f-TSF-Z visokošolskega zavoda je
enako zmanjšanju sredstev f-TSF-Z tistega visokošolskega zavoda, katerega
študente je visokošolski zavod prevzel.
(3) Povečanje sredstev f-TSF-Z se določi ob upoštevanju
števila prevzetih študentov, pomnoženega z vrednostjo (ceno) šolnine na letnik
na študijskem programu z nižjo vrednostjo (ceno).
(4) Sredstva f-TSF-Z se v skladu s tem členom določajo
za ves čas študija prevzete generacije študentov, po tem obdobju pa se sredstva
f-TSF-Z določajo v skladu z določbami Zakona o visokem šolstvu.
15. člen
(zmanjšanje sredstev f-TSF-Z)
(1) Visokošolskemu zavodu se sredstva za f-TSF-Z
zmanjšajo, če:
-       
ne more več zagotoviti izvajanja ali ne izvaja študijske dejavnosti v
dogovorjenem obsegu,
-       
mu preneha akreditacija ali podeljena koncesija za posamezni študijski
program,
-       
se mu zmanjša študijska dejavnost, merjena s kazalnikoma iz prve in
druge alineje prvega odstavka 5. člena te uredbe.
(2) Izvajanje študijske dejavnosti v dogovorjenem obsegu
iz prve alineje prejšnjega odstavka se v skladu z drugim odstavkom 72.g člena
Zakona o visokem šolstvu opredeli v pogodbi o financiranju študijske
dejavnosti, in sicer v okviru pogajanj.
(3) Zmanjšanje sredstev f-TSF-Z iz druge alineje prvega
odstavka tega člena se določi ob upoštevanju števila študentov študijskega
programa, ki mu je prenehala akreditacija ali podeljena koncesija, pomnoženega
z vrednostjo (ceno) šolnine na letnik.
(4) Zmanjšanje sredstev f-TSF-Z iz tretje alineje prvega
odstavka tega člena se ugotavlja v prvem in tretjem letu pogodbenega obdobja,
in znaša:
-       
1 % za vsakega od kazalnikov, za katerega se vrednost kazalnika zmanjša
za več kot 10 %,
-       
2 % za vsakega od kazalnikov, za katerega se vrednost kazalnika zmanjša
za več kot 15 %,
-       
5 % za vsakega od kazalnikov, za katerega se vrednost kazalnika zmanjša
za več kot 20 %.
(5) Pri ugotavljanju zmanjšanja iz prejšnjega odstavka
se pri kazalniku študenti za koledarsko leto n upošteva razlika števila
študentov visokošolskega zavoda na dan 30. oktobra študijskega leta n-1/n glede
na študijsko leto n-2/n-1. Pri kazalniku diplomanti se v koledarskem letu n
upošteva razlika števila diplomantov visokošolskega zavoda v koledarskem letu
n-1 glede na koledarsko leto n-2.
15.a člen
(določitev pogodbenega obdobja novemu javnemu visokošolskemu
zavodu oziroma ob dodelitvi nove koncesije)
Prvo pogodbeno obdobje za nov javni visokošolski zavod
oziroma za zasebni visokošolski zavod ob novo dodeljeni koncesiji za študijski
program se začne s tistim letom tekočega štiriletnega pogodbenega obdobja, s
katerim ta zavod vstopi v javno financiranje študijske dejavnosti, in zaključi
z zadnjim letom istega tekočega štiriletnega pogodbenega obdobja.
15.b člen
(način določitve sredstev TSF za nov javni visokošolski
zavod)
(1) Sredstva TSF-Z se določijo ob upoštevanju števila razpisanih
mest in števila vpisanih študentov brez absolventov in ponavljalcev v redni
študij prve in druge stopnje v posameznem študijskem letu.
(2) V prvem letu izvajanja študijske dejavnosti iz prejšnjega
člena se letna sredstva izračunajo tako, da se število razpisanih mest za vse
letnike prihodnjega študijskega leta pomnoži z vrednostjo sredstev na študenta
in sorazmerno preračuna na število mesecev delovanja v tem koledarskem letu. V
drugem in vsakem naslednjem letu se upošteva število razpisanih mest za vpis v
prvi letnik prihodnjega študijskega leta in število vpisanih študentov na dan
30. oktobra preteklega koledarskega leta, pomnoženih z vrednostjo sredstev na
študenta, in sorazmerno preračunano na število mesecev posameznega študijskega
leta v tistem koledarskem letu, pri čemer se upošteva, da vsi vpisani študenti
napredujejo v višji letnik.
(3) Vrednost sredstev na študenta za študijske programe s
področij KLASIUS-P-16 01, 02 (brez podpodročja 021), 03, 04, 09 (brez
podpodročij 0911, 0912, 0913 in 0916) in 10 je 2.947,79 eura na študenta, za
druga študijska področja pa 4.739,82 eura na študenta. Vrednost se praviloma
usklajuje letno, pri čemer se upošteva realna rast bruto domačega proizvoda za
preteklo leto. Določi se s sklepom ministra v skladu s proračunskimi
zmožnostmi.
(4) Ne glede na prvi odstavek tega člena visokošolskemu
zavodu od dneva vpisa v sodni register do 1. oktobra prvega leta delovanja
pripadajo tudi začetna sredstva za ustanovitev in začetek dela, in sicer za
stroške dela vodstva in strokovnih služb ter stroške blaga in storitev na
podlagi dejansko nastalih stroškov, pri čemer so ta sredstva vključena v TSF-Z
sredstva zavoda tistega leta.
(5) V skladu s tem členom se sredstva določajo za čas
trajanja študijskega programa prve vpisane generacije. Po tem obdobju se
sredstva TSF-Z določajo v skladu z Zakonom o visokem šolstvu, in sicer se v
sredstva f-TSF-Z prenese 87 % sredstev TSF zadnjega leta financiranja
študijskega programa v skladu s tem členom.
15.c člen
(način določitve sredstev TSF za zasebni visokošolski zavod
ob dodelitvi nove koncesije za študijski program)
(1) Sredstva TSF-Z se določijo ob upoštevanju števila
razpisanih mest za vpis v prvi letnik in števila vpisanih študentov brez
absolventov in ponavljalcev v redni študij po posameznem koncesioniranem
študijskem programu v posameznem študijskem letu.
(2) V prvem letu izvajanja koncesioniranega študijskega
programa iz 15.a člena te uredbe se letna sredstva izračunajo tako, da se
število razpisanih mest prihodnjega študijskega leta pomnoži z vrednostjo
sredstev na študenta in sorazmerno preračuna na dva meseca delovanja v tem
koledarskem letu. V drugem in vsakem naslednjem letu se upošteva število
razpisanih mest prihodnjega študijskega leta in število vpisanih študentov na dan
30. oktobra preteklega koledarskega leta, pomnoženih z vrednostjo sredstev na
študenta, in sorazmerno preračunano na število mesecev posameznega študijskega
leta, pri čemer se upošteva, da vsi vpisani študenti napredujejo v višji
letnik.
(3) Vrednost sredstev na študenta za študijske programe s
področij KLASIUS-P-16 01, 02 (brez podpodročja 021), 03, 04, 09 (brez
podpodročij 0911, 0912, 0913 in 0916) in 10 je 2.947,79 eura na študenta, za
druga študijska področja pa 4.739,82 eura na študenta. Vrednost se praviloma
usklajuje letno, pri čemer se upošteva realna rast bruto domačega proizvoda za
preteklo leto. Določi se s sklepom ministra v skladu s proračunskimi
zmožnostmi.
(4) V skladu s tem členom se sredstva določajo za čas
trajanja študijskega programa prve vpisane generacije. Po tem obdobju se
sredstva TSF-Z določajo v skladu z Zakonom o visokem šolstvu, in sicer se v
sredstva f-TSF prenese 87 % sredstev TSF zadnjega leta financiranja
koncesioniranega študijskega programa v skladu s tem členom.
15.č člen
(določitev sredstev RSF za nove javne visokošolske zavode
oziroma ob dodelitvi nove koncesije)
Sredstva RSF se novemu javnemu visokošolskemu zavodu in
zasebnemu visokošolskemu zavodu ob novo dodeljeni koncesiji za študijski
program za prvo pogodbeno obdobje iz 15.a člena te uredbe ne določijo, če ta
vstopi v javno financiranje študijske dejavnosti potem, ko se je tekoče
štiriletno pogodbeno obdobje že začelo. Sredstva RSF se mu določijo za
naslednje štiriletno pogodbeno obdobje, ko je visokošolski zavod v skladu s
tretjim odstavkom 72.f člena Zakona o visokem šolstvu vključen v pogajanja.
III. SREDSTVA ZA INTERESNE DEJAVNOSTI ŠTUDENTOV
16. člen
(rok za določitev sredstev za interesne dejavnosti
študentov)
(1) Sredstva za s študijem povezane interesne dejavnosti
študentov se določijo ob upoštevanju števila študentov tekočega študijskega
leta in vrednosti točke za posameznega študenta, ki jo vsako leto s sklepom
določi minister, in sicer do 31. januarja za tekoče koledarsko leto
oziroma v 30 dneh po sprejetju proračuna Republike Slovenije.
(2) Študenti iz prejšnjega odstavka so študenti rednega
študija brez absolventov po študijskih programih prve in druge stopnje na
visokošolskem zavodu.
IV. SREDSTVA ZA DOKTORSKI ŠTUDIJ
17. člen
(sofinanciranje doktorskega študija)
Sofinanciranje doktorskega študija poteka v skladu z uredbo,
ki ureja sofinanciranje doktorskega študija.
V. SREDSTVA ZA ZNANSTVENORAZISKOVALNO DEJAVNOST
18. člen
(sredstva za znanstvenoraziskovalno dejavnost)
Sredstva za znanstvenoraziskovalno dejavnost visokošolski zavodi
pridobivajo v skladu z določili zakona, ki ureja raziskovalno in razvojno
dejavnost.
VI. SREDSTVA ZA UNIVERZITETNE KNJIŽNICE – DRUGE ČLANICE
JAVNIH VISOKOŠOLSKIH ZAVODOV IN CENTRALNO TEHNIŠKO KNJIŽNICO UNIVERZE V
LJUBLJANI
19. člen
(določitev in način nakazila sredstev za univerzitetne
knjižnice – druge članice javnih visokošolskih zavodov in Centralno tehniško
knjižnico Univerze v Ljubljani)
(1) Sredstva za plače in druge izdatke za zaposlene,
prispevke delodajalca za socialno varnost in izdatke za blago in storitve se za
univerzitetne knjižnice – druge članice javnih visokošolskih zavodov in
Centralno tehniško knjižnico Univerze v Ljubljani določijo s pogodbo ob
upoštevanju letnega programa dela javnega visokošolskega zavoda oziroma Centralne
tehniške knjižnice Univerze v Ljubljani.
(2) Sredstva iz prejšnjega odstavka se ob upoštevanju
letne dinamike stroškov preračunajo na mesečne obroke in nakazujejo mesečno,
praviloma do četrtega dne v mesecu za prejšnji mesec.
(3) Do določitve sredstev za posamezno koledarsko leto
se mesečno nakazujejo sredstva, enaka dvanajstini pogodbenih sredstev
prejšnjega leta.
VII. SREDSTVA ZA RAZVOJNE IN DRUGE NALOGE TER ZA
EVRO-SREDOZEMSKO UNIVERZO
1. Sredstva za nacionalno pomembne naloge
20. člen
(nakazilo sredstev za nacionalno pomembne naloge)
Sredstva za nacionalno pomembne naloge se nakazujejo in
porabijo v skladu z določili v posebni pogodbi za tekoče koledarsko leto.
2. Sredstva za razvojne naloge
21. člen
(dodeljevanje sredstev za razvojne naloge)
Sredstva za razvojne naloge vseh visokošolskih zavodov, ki
izvajajo javnoveljavne študijske programe, se dodeljujejo z javnim razpisom, ki
se izvede v skladu s pravilnikom, ki ga izda minister.
3. Sredstva za Evro-sredozemsko univerzo
22. člen
(določitev in način nakazila sredstev za Evro-sredozemsko
univerzo)
(1) Sredstva za delovanje Evro-sredozemske univerze se s
pogodbo določijo na podlagi njenega letnega programa dela in v skladu s
sredstvi na posebni proračunski postavki. S sredstvi za stroške dela in izdatke
za blago in storitve se lahko sofinancirajo stroški delovanja vodstva in
strokovnih služb Evro-sredozemske univerze, dejavnosti, povezane s pripravo in
izvedbo študijskih programov, ter stroški v zvezi s prostori in najem
prostorov.
(2) Sredstva iz prejšnjega odstavka se ob upoštevanju
letne dinamike stroškov preračunajo na mesečne obroke in nakazujejo mesečno,
praviloma do četrtega dne v mesecu za prejšnji mesec.
(3) Do določitve sredstev za posamezno koledarsko leto
se mesečno nakazujejo sredstva, enaka dvanajstini pogodbenih sredstev
prejšnjega leta.
VIII. NADZOR IN UKREPI
23. člen
(nadzor in ukrepi)
(1) Ministrstvo opravlja nadzor nad poslovanjem
visokošolskih zavodov z:
-       
nadzorom nad porabo sredstev, nakazanih po tej uredbi;
-       
pregledom letnih poročil visokošolskih zavodov;
-       
pregledom izvajanja nalog, določenih v pogodbi;
-       
drugimi predpisanimi načini preverjanja namenske porabe sredstev
posrednih proračunskih uporabnikov.
(2) Če ministrstvo ugotovi, da so bila sredstva,
nakazana po tej uredbi, porabljena nenamensko oziroma nezakonito, jih mora
prejemnik vrniti v proračun Republike Slovenije v skladu s posebnim sklepom
ministra.

Uredba o javnem financiranju visokošolskih
zavodov in drugih zavodov (Uradni list RS, št. 35/17) vsebuje naslednje prehodne in
končni določbi:
»IX. PREHODNE DOLOČBE IN KONČNI DOLOČBI
24. člen
(rok za določitev sredstev
TSF-Z v letu 2017)
Ne glede na določbo 2. člena te uredbe se sredstva TSF-Z za
leto 2017 določijo s sklepom ministra najpozneje do 30. julija 2017.
25. člen
(izjeme pri določanju
sredstev v letu 2017)
(1) V letu 2017 se pri določitvi sredstev f-TSF-Z za
sredstva iz zadnjega leta prejšnjega pogodbenega obdobja upoštevajo za prejeta
sredstva TSF-Z v letu 2016.
(2) V letu 2017 so sredstva v-TSF enaka povečanju
proračunskih sredstev za študijsko dejavnost v letu 2017 glede na leto 2016.
26. člen
(izjema pri uporabi
kazalnika zaposljivost)
V letih 2017, 2018 in 2019 se sredstva, namenjena za kazalnik
zaposljivost, sorazmerno porazdelijo na kazalnike študenti, diplomanti, objave
in sredstva za RRT.
27. člen
(rok za izdajo pravilnika)
Minister izda pravilnik iz 21. člena te uredbe v šestih
mesecih od začetka njene veljavnosti.
28. člen
(prenehanje veljavnosti
predpisov)
(1) Z dnem začetka veljavnosti te uredbe prenehata
veljati:
-       
Uredba o javnem financiranju visokošolskih zavodov in drugih zavodov
(Uradni list RS, št. 7/11, 64/12, 12/13 in 38/16) in
-       
Pravilnik o razvojnih nalogah v visokem šolstvu (Uradni list RS, št.
107/11 in 19/16).
(2) Določbe 9.a člena pravilnika iz druge alineje
prejšnjega odstavka se uporabljajo do izdaje pravilnika iz 21. člena te
uredbe.
29. člen
(začetek veljavnosti
uredbe)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembah in dopolnitvah Uredbe o
javnem financiranju visokošolskih zavodov in drugih zavodov (Uradni list RS,
št. 24/19) vsebuje naslednjo končno določbo:
»KONČNA DOLOČBA
5. člen
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
javnem financiranju visokošolskih zavodov in drugih zavodov (Uradni list RS,
št. 65/22) vsebuje naslednjo končno določbo:
»KONČNA DOLOČBA
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.