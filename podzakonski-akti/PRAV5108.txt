I. SPLOŠNE DOLOČBE
1. člen
S tem pravilnikom se določa običajni primanjkljaj in uničenje
blaga iz naslova kala, razsipa, razbitja in okvare blaga, ki sta neločljivo
povezana s skladiščenjem in deponiranjem, prevozom in prodajo blaga pri
opravljanju energetskih dejavnosti članov Združenja za energetiko GZS.
Običajni primanjkljaj in uničenje blaga po prvem odstavku se
ne šteje za uporabo blaga za neposlovne namene po določilih 7. točke drugega
odstavka 4. člena zakona o davku na dodano vrednost. Pomeni najvišjo dovoljeno
vrednost odpisa blaga, od katerega se ne obračunava in ne plačuje davka na
dodano vrednost.
2. člen
Ta pravilnik velja za vse tiste
pravne in fizične osebe, ki so registrirane za opravljanje naslednjih
dejavnosti po Standardni klasifikaciji dejavnosti: 
CA 10.200 Pridobivanje rjavega premoga
in lignita 
Kamor spada:
-       
podzemno in površinsko kopanje rjavega premoga in lignita
-       
pranje, sušenje, mletje, upraševanje rjavega premoga in lignita
-       
skepljanje (aglomeriranje) rjavega premoga in lignita in izdelava
briketov
-       
čiščenje, razvrščanje rjavega premoga in lignita.
E 40.112 Proizvodnja električne
energije v TE in JE
Kamor spada:
-       
proizvodnja električne energije iz trdnih, tekočih in plinastih goriv.
E 63.120 Skladiščenje
Kamor spada:
-       
obratovanje tankov za skladiščenje tekočin ali plinov za uporabo v
proizvodnji električne energije v TE.
3. člen
Kalo je izguba ali uničenje blaga, ki nastane zaradi lastnosti
blaga z izhlapevanjem, sušenjem, krčenjem, izluženjem, razsipom, razlitjem ipd.
in se kaže na spremembi teže, obsega, kemičnih in fizikalnih lastnosti blaga, npr.
zmanjšanje kurilne vrednosti goriva.
Razsip je izguba ali uničenje blaga, ki nastane pri ravnanju
(manipulaciji) z blagom v trdnem stanju.
Izluženje je izguba ali uničenje blaga, ki nastane zaradi
izpostavljenosti blaga atmosferskim vplivom med skladiščenjem na odprtem
skladišču ali deponiji.
Razlitje je izguba ali uničenje blaga, ki nastane pri ravnanju
(manipulacijo) z blagom v tekočem stanju.
Izhlapevanje je izguba mase ali prostornine blaga med
skladiščenjem in prometom, ki nastanejo kot posledica naravnih lastnosti nafte
in naftnih izdelkov ter vplivov okolja in so neogibne pri tehnično pravilnem
ravnanju med skladiščenjem in prometom izdelkov.
4. člen
Izguba oziroma uničenje blaga se ugotavlja:
-       
neposredno po nastanku izgube ali uničenja blaga pri ravnanju z blagom
(manipulaciji), skladiščenju, deponiranju in pri prodaji blaga;
-       
pri in z izrednim popisom blaga v skladišču in na deponiji;
-       
pri in z rednim letnim popisom blaga v skladišču in na deponiji.
O ugotovljeni izgubi oziroma uničenju blaga v obračunskem obdobju
se obvezno sestavi zapisnik.
5. člen
Maksimalna višina odpisa blaga zaradi izgube ali uničenja (kalo,
razsip), ki jo določa ta pravilnik, se šteje za odpis, ki je oproščen plačila davka
na dodano vrednost.
Za odpis blaga, ki presega odpis izračunan na podlagi maksimalnih
stopenj iz tega pravilnika, se obračunava in plačuje davek na dodano vrednost.
Gospodarske družbe evidentirajo ugotovljene izgube in
uničenje blaga (kalo, razsip) v svojih poslovnih knjigah (odpis blaga).
II. STOPNJE OBIČAJNEGA ODPISA BLAGA
6. člen
Ob normalnih pogojih poslovanja ter ob skrbnem in strokovnem
ravnanju z blagom se v proizvodnji fosilnih goriv in električne energije v
termoelektrarnah, kot običajen odpis blaga (kalo, razsip in okvara) pri
ravnanju z blagom in skladiščenju ter deponiranju šteje odpis blaga izračunan v
deležu od vrednosti prometa blaga v obračunskem obdobju nabavljene količine
blaga ter lastne cene v obračunskem obdobju proizvedene količine blaga v lastni
proizvodnji, po naslednjih maksimalnih stopnjah:
Premog:
-       
rjavi premog, aglomeriran ali neaglomeriran, z vsebnostjo žvepla 
pod
0,7 g S/MJ                                                                                              3%
-       
rjavi premog in lignit                                                                                      3%
Tekoča goriva:
-       
skladiščene količine goriva iz skupine izdelkov plinska olja, kurilna
olja
«EL«, »L« in »LS« v
podzemnih rezervoarjih in nadzemnih rezervoarjih 
s plavajočo streho                                                                                         0,2%
-       
porabljena ali pretočena količina goriva                                                        0,3%
-       
čiščenje rezervoarjev zaradi periodičnih pregledov 
(odstotek od nazivne kapacitete
rezervoarja)                                               0,5%
III. PREHODNE IN KONČNE DOLOČBE
7. člen
Spremembe tega pravilnika je možno uveljavljati po enakem
postopku, kot je bil sprejet.
Obvezno razlago pravilnika sprejema Upravni odbor združenja
za energetiko.
8. člen
Ta pravilnik začne veljati naslednji dan po objavi v Uradnem
listu Republike Slovenije.
Ljubljana, dne 20. junija
2003.
Predsednik
Upravnega odbora
Združenja za energetiko
Gospodarske zbornice Slovenije
dr. Franc Žerdin, univ. dipl. inž. rudarstva l. r.