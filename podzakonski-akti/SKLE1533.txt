1
Javni zavodi, družbe ter skladi in agencije, katerih
ustanovitelj ali 100% lastnik je Republika Slovenija (v nadaljevanju: pravne
osebe) in, ki velik del sredstev za svoje delovanje prejemajo iz državnega
proračuna ali imajo z zakonom zagotovljeno financiranje, lahko nalagajo svoja
prosta denarna sredstva le v državne vrednostne papirje, depozite pri bankah in
kratkoročne vrednostne papirje bank. Pravne osebe lahko nalagajo svoja prosta
denarna sredstva tudi v posojila Slovenski izvozni družbi, družbi za
zavarovanje in financiranje izvoza Slovenije d.d., po predhodnem soglasju
Ministrstva za finance. 
Prosta denarna sredstva iz prvega odstavka te točke so denarna
sredstva, ki še niso uporabljena skladno z dejavnostjo posamezne pravne osebe. 
Pravne osebe iz prvega odstavka tega sklepa lahko dajejo
kredite in avanse le v mejah dejavnosti, zaradi katere so bili ustanovljeni.
2
Najvišje obrestne mere, po katerih
lahko v prvi točki navedene pravne osebe deponirajo prosta denarna
sredstva pri bankah, določi minister pristojen za finance s sklepom.
3
Slovenski odškodninski sklad d.d., Ekološko razvojni sklad
Republike Slovenije d.d., Stanovanjski sklad Republike Slovenije, Sklad
Republike Slovenije za razvoj malega gospodarstva, Sklad kmetijskih zemljišč in
gozdov Republike Slovenije, Tehnološko razvojni sklad Republike Slovenije
d.o.o., Sklad za regionalni razvoj in ohranjanje poseljenosti slovenskega
podeželja d.o.o., Sklad za financiranje razgradnje NEK in za odlaganje
radioaktivnih odpadkov iz NEK, Sklad Republike Slovenije za razvoj d.d., Zavod
za pokojninsko in invalidsko zavarovanje, Zavod za zdravstveno zavarovanje
Slovenije, DARS d.d in Zavod za blagovne rezerve, so dolžni pred deponiranjem
oziroma pred podaljšanjem deponiranja svojih denarnih sredstev pri bankah,
oziroma pred nalaganjem prostih denarnih sredstev v vrednostne papirje,
ponuditi ta sredstva kot kratkoročno naložbo Zakladnici Ministrstva za finance,
v kolikor le-ta napove potrebo po likvidnostni zadolžitvi. 
Denarna sredstva iz prvega odstavka se obrestujejo po
obrestni meri določeni v sklepu iz druge točke. 
Minister za finance določi način in roke za ponudbo prostih
denarnih sredstev pravnih oseb iz prvega odstavka.

Sklep o naložbah prostih denarnih sredstev
nekaterih pravnih oseb javnega sektorja (Uradni list RS, št. 71/96) vsebuje naslednji končni določbi:
»4
Z dnem, ko začne veljati ta sklep, preneha veljati sklep o
naložbah presežkov nekaterih pravnih oseb javnega sektorja in o pasivnih
obrestnih merah bank v sanaciji (Uradni list RS, št. 74/94).
5
Ta sklep začne veljati naslednji dan po objavi v Uradnem
listu Republike Slovenije.«.

Sklep o spremembi in dopolnitvi sklepa o
naložbah prostih denarnih sredstev nekaterih pravnih oseb javnega sektorja
(Uradni list RS, št. 56/98) vsebuje naslednjo končno določbo:
»2
Ta sklep se objavi v Uradnem listu Republike Slovenije in
začne veljati 1. septembra 1998.«.