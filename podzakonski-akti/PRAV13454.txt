1. člen
Ta pravilnik določa program osnovnega in obnovitvenega
strokovnega usposabljanja ter način in postopek opravljanja preizkusa znanja za
spremljevalca izrednih prevozov, obliko in vsebino potrdila o usposobljenosti
za spremljevalca izrednih prevozov ter način in stroške pridobitve novega
potrdila v primeru izgube, kraje ali uničenja.
2. člen
Program osnovnega in obnovitvenega strokovnega usposabljanja kandidatov
za spremljevalca izrednih prevozov (v nadaljnjem besedilu: kandidat) obsega:
1.     
teoretično usposabljanje
a)   
predpisi v delih, ki se nanašajo na izvajanje izrednih prevozov:
-  zakon, ki ureja ceste,
-  zakon, ki ureja pravila
cestnega prometa,
-  pravilnik, ki ureja dele in
opremo vozil,
-  pravilnik, ki ureja pogoje
in način opravljanja izrednih prevozov po javnih cestah ter tranzitne smeri za
izredne prevoze v Republiki Sloveniji,
-  pravilnik, ki ureja prometno
signalizacijo in prometno opremo na cestah,
-  pravilnik, ki ureja zapore
na cestah;
b)    organizacija in
tehnična priprava izrednih prevozov:
-  pravice, odgovornost,
pristojnosti in obveznosti spremljevalca izrednih prevozov,
-  pomembni geografski in drugi
podatki o cestah v Republiki Sloveniji,
-  vozila za spremstvo, njihova
oprema in označitev,
-  nevarnosti v prometu,
povezane z izrednim prevozom,
-  izvajanje izrednih prevozov
ob posebnih razmerah na prevozni poti;
c)   
prometna varnost pri izvajanju izrednih prevozov:
-  metode spremljanja izrednega
prevoza,
-  vožnja skozi predore in
preko premostitvenih objektov,
-  delne ali popolne zapore
ceste zaradi izvajanja izrednih prevozov,
-  sodelovanje in komunikacija
z voznikom izrednega prevoza, policijo in izvajalci rednega vzdrževanja cest
pri izvajanju izrednih prevozov,
-  prekinitve izvajanja
izrednih prevozov,
-  ukrepi v primeru okvar ali
nesreč pri izvajanju izrednih prevozov;
č)   načela
defenzivne vožnje − prepoznavanje napačnega ravnanja drugih udeležencev v
cestnem prometu in možni protiukrepi;
2.     
praktično usposabljanje
a)    izvajanje
različnih metod spremstva;
b)   
zavarovanje manevriranja vozila za prevoz izrednega tovora na javni
cesti;
c)   
zavarovanje vozila za prevoz izrednega tovora v primeru njegove okvare
ali udeležbe v prometni nesreči na javni cesti;
č)   oprema
spremljevalca izrednih prevozov in njegova označitev pri izvajanju izrednega
prevoza;
d)   
usmerjanje prometa v primeru popolne ali delne zapore ceste:
-  znaki, ki se dajejo s položajem
telesa,
-  znaki, ki se dajejo z
rokami,
-  znaki, ki se dajejo z
loparjem za urejanje prometa in svetilko,
-  uporaba svetlobne table na
vozilu za spremstvo izrednih prevozov.
3. člen
(1) Strokovno usposabljanje iz prejšnjega člena, ki ga
izvaja pooblaščena organizacija, traja osem pedagoških ur, od tega sta najmanj
dve uri namenjeni praktičnemu usposabljanju.
(2) Pedagoška ura traja 45 minut.
4. člen
(1) Delo komisije poteka po poslovniku o načinu dela, ki
ga komisija sprejme v 30 dneh od njenega imenovanja.
(2) Po zaključenem osnovnem strokovnem usposabljanju
določi predsednik komisije tričlansko izpitno komisijo, pred katero se opravi
preizkus teoretičnega in praktičnega znanja kandidatov. Preizkus praktičnega
znanja opravljajo kandidati pred članom izpitne komisije, ki je imenovan za
opravljanje preizkusa praktičnega znanja.
(3) Po zaključenem obnovitvenem strokovnem usposabljanju
določi predsednik komisije dvočlansko izpitno komisijo, pred katero se opravi
preizkus teoretičnega znanja kandidatov.
(4) Ne glede na drugi in tretji odstavek tega člena
lahko predsednik komisije glede na število kandidatov imenuje izpitno komisijo
tudi v širši sestavi, pri čemer ima lahko največ pet članov.
(5) Izpitno komisijo vodi predsednik komisije, v primeru
njegove odsotnosti pa eden izmed njegovih namestnikov.
5. člen
(1) Organizacijska, strokovna in tehnična opravila za
komisijo opravlja pooblaščena organizacija.
(2) Pooblaščena organizacija v 30 dneh od podelitve
pooblastila pripravi katalog vprašanj za preizkus teoretičnega znanja
kandidatov, ki ga odobri ministrstvo, pristojno za infrastrukturo. Pooblaščena
organizacija skrbi za posodabljanje kataloga izpitnih vprašanj.
(3) Če je za izvajanje strokovnega usposabljanja za
spremljevalca izrednih prevozov pooblaščenih več organizacij, pripravijo katalog
vprašanj iz prejšnjega odstavka skupaj.
6. člen
(1) Preizkus znanja poteka v slovenskem jeziku.
(2) Pooblaščena organizacija s pomočjo ustrezne
programske in računalniške opreme zagotovi naključno izbiranje izpitnih vprašanj
za preizkus teoretičnega znanja iz kataloga vprašanj.
(3) Preizkus teoretičnega znanja je pisni in traja
največ 60 minut ter obsega največ 30 vprašanj. Preizkus praktičnega znanja je
ustni in traja največ 30 minut.
(4) Ocena pri preizkusu teoretičnega in praktičnega
znanja je »opravil« ali »ni opravil«.
(5) Kandidat uspešno opravi preizkus osnovne strokovne
usposobljenosti, če na preizkusu teoretičnega znanja pravilno odgovori na 70
odstotkov postavljenih vprašanj in uspešno opravi preizkus praktičnega znanja.
Uspešno opravljen preizkus praktičnega znanja je pogoj za pristop k preizkusu
teoretičnega znanja.
(6) Po zaključenem obnovitvenem strokovnem usposabljanju
kandidat uspešno opravi preizkus teoretičnega znanja, če na preizkusu pravilno
odgovori na 70 odstotkov postavljenih vprašanj.
(7) Kandidat, ki ne soglaša z oceno preizkusa znanja,
lahko po preizkusu znanja oziroma najpozneje v dveh dneh od seznanitve z oceno
vloži pritožbo pri predsedniku izpitne komisije, ki o njej odloči najpozneje v
desetih delovnih dneh. Njegova odločitev je dokončna.
(8) Kandidat, ki preizkusa znanja ne opravi, ga lahko
ponovno opravlja na naslednjem terminu za preizkus znanja, vendar ne prej kot
po preteku treh tednov. Stroške ponovnega preizkusa znanja plača kandidat.
(9) Kandidatu, ki je uspešno opravil preizkus
praktičnega znanja, ni pa opravil preizkusa teoretičnega znanja, se preizkus
praktičnega znanja prizna, zato na ponovnem preizkusu osnovne strokovne
usposobljenosti opravlja le preizkus teoretičnega znanja.
7. člen
(1) Kandidat, ki se želi udeležiti strokovnega
usposabljanja oziroma opravljati preizkus znanja, vloži prijavo v pisni ali
elektronski obliki pri pooblaščeni organizaciji na obrazcu iz priloge 1, ki je
sestavni del tega pravilnika.
(2) Pooblaščena organizacija po prejemu prijave preveri,
ali kandidat izpolnjuje pogoje za pristop k strokovnemu usposabljanju, ki jih
določa zakon, ki ureja ceste. Če kandidat izpolnjuje vse pogoje, ga pooblaščena
organizacija pozove k plačilu stroškov strokovnega usposabljanja in preizkusa
znanja.
(3) Ko pooblaščena organizacija prejme potrdilo o
plačilu stroškov iz prejšnjega odstavka kandidata obvesti (npr. po pošti, elektronski
pošti, telefonu, faksu) o kraju in času opravljanja strokovnega usposabljanja
oziroma preizkusa znanja.
(4) Kandidat, ki se je strokovno usposabljal pri
določeni pooblaščeni organizaciji, lahko preizkus znanja opravlja pri drugi
pooblaščeni organizaciji po vnaprejšnjem dogovoru z obema pooblaščenima
organizacijama.
8. člen
(1) Izpitna komisija vodi zapisnik o poteku preizkusa
znanja.
(2) V zapisnik o preizkusu teoretičnega znanja se
vpišejo zlasti naslednji podatki: sestava izpitne komisije, ime kandidata,
ocena preizkusa znanja ter kraj in datum opravljanja preizkusa znanja. Zapisnik
o preizkusu teoretičnega znanja podpišeta predsednik in člani izpitne komisije.
(3) V zapisniku o preizkusu praktičnega znanja se poleg
podatkov iz prejšnjega odstavka navedejo tudi vsebine, ki so bile preverjene na
preizkusu praktičnega znanja. Zapisnik o preizkusu praktičnega znanja podpiše
član izpitne komisije, ki je imenovan za opravljanje preizkusa praktičnega
znanja.
(4) Priloga zapisnika iz drugega odstavka tega člena so
vprašanja in odgovori nanje pri preizkusu teoretičnega znanja posameznega
kandidata.
9. člen
Termin za preizkus znanja se določi v dogovoru s predsednikom
strokovne komisije in pooblaščeno organizacijo, ko je prijavljenih najmanj pet
kandidatov.
10. člen
(1) Kandidat, ki uspešno opravi preizkus strokovne
usposobljenosti, prejme potrdilo o usposobljenosti za spremljevalca izrednih
prevozov, ki je v obliki kartice. Potrdilo je izdelano iz plastike in s tiskom
v črni barvi. Potrdilo je bele barve, pooblaščena organizacija pa lahko uporabi
barvo oziroma notranji vzorec potrdila, ki je v skladu z njeno celostno podobo.
Materiali za izdelavo potrdila in zapisi na potrdilu morajo biti izdelani tako,
da je uporaba potrdila ob običajnem ravnanju z njim zagotovljena za obdobje
njegove veljavnosti.
(2) Pooblaščena organizacija izda potrdilo o
usposobljenosti za spremljevalca izrednih prevozov na obrazcu iz priloge 2, ki
je sestavni del tega pravilnika. Dimenzije obrazca morajo ustrezati tipu
kartice ID-1 po standardu ISO 7810.
(3) Spremljevalec izrednih prevozov lahko v primeru
izgube, kraje ali uničenja potrdila o usposobljenosti za spremljevalca izrednih
prevozov pridobi pri pooblaščeni organizaciji novo potrdilo, ki ga izda za
enako časovno obdobje, kot je veljalo izgubljeno, ukradeno ali uničeno
potrdilo, in razlog njegove izdaje zaznamuje v evidenci o izdanih potrdilih.
(4) Stroške izdaje novega potrdila o usposobljenosti za
spremljevalca izrednih prevozov v višini 25,00 eura z davkom na dodano vrednost
plača vlagatelj zahteve za njegovo izdajo.
PREHODNI IN KONČNI DOLOČBI
11. člen
Potrdila o usposobljenosti za spremljevalca izrednih
prevozov, izdana na podlagi Pravilnika o usposabljanju za spremljevalce izrednih
prevozov (Uradni list RS, št. 47/09, 109/10 – ZVoz, 85/16 – ZVoz-1 in 10/18 –
ZCes-1C), ostanejo v veljavi.
12. člen
Naključno izbiranje izpitnih vprašanj za preizkus
teoretičnega znanja s pomočjo ustrezne programske in računalniške opreme iz
drugega odstavka 6. člena tega pravilnika se začne izvajati najpozneje z dnem
podelitve novega pooblastila za izvajanje strokovnega usposabljanja za
spremljevalca izrednih prevozov v skladu z zakonom, ki ureja ceste.
13. člen
Z dnem uveljavitve tega pravilnika se preneha uporabljati
Pravilnik o usposabljanju za spremljevalce izrednih prevozov (Uradni list RS,
št. 47/09, 109/10 – ZVoz, 85/16 – ZVoz-1 in 10/18 – ZCes-1C).
14. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-121/2018/8-02111214
Ljubljana, dne 18. aprila 2018
EVA 2018-2430-0026
dr. Peter Gašperšič l.r.
Minister
za infrastrukturo

Priloga 1: Prijava
na strokovno usposabljanje
Priloga 2: Potrdilo
o usposobljenosti za spremljevalca izrednih prevozov