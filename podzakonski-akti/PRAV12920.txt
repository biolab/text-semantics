1. člen
Pravilnik o vsebini in obliki diplom ter potrdil o
izobraževanju na Visoki šoli za zdravstvene vede Slovenj Gradec (v
nadaljevanju: pravilnik) določa obliko, vsebino in postopek za izdajo diplom,
potrdil o opravljenem izpopolnjevanju po študijskem programu za izpopolnjevanje
in potrdil o drugih oblikah izobraževanja na samostojnem visokošolskem zavodu.
2. člen
Visoka šola za zdravstvene vede Slovenj Gradec (v
nadaljevanju: VŠZV SG) izdaja naslednje diplome in potrdila o izobraževanju:
-       
diplome,
-       
dvojnike diplom in
-       
potrdila o opravljenih izpopolnjevanjih po študijskih programih za
izpopolnjevanje.
Listine navedene v prvem odstavku tega člena so javne
listine.
Javne listine so tudi potrdila o opravljenih izpitih, ki jih
študentom ali diplomantom izda VŠZV SG.
VŠZV SG izdaja potrdila o različnih oblikah neformalnega
izobraževanja.
3. člen
Diploma se izda po opravljenih obveznostih študijskega
programa za pridobitev izobrazbe na posebnem papirju z vodnim žigom, na katerem
je kot podlaga odtisnjen znak VŠZV SG.
Sestavni del diplome je »Priloga k diplomi«. Sestavine
obrazca »Priloga k diplomi« določa Pravilnik o prilogi k diplomi (Uradni list
RS, št. 56/07).
4. člen
VŠZV SG podeljuje diplome o zaključenih študijskih programih
prve stopnje (visokošolski strokovni študijski program) in druge stopnje
(magistrski študijski program).
5. člen
Diploma vsebuje:
-       
polno ime samostojnega visokošolskega zavoda (VŠZV SG), na kateri je
študij potekal,
-       
ime akreditiranega študijskega programa ter smer oziroma področje, kadar
ima študijski program več smeri ali področij,
-       
stopnjo pridobljene izobrazbe,
-       
pridobljen strokovni naslov,
-       
ime in priimek kandidata ter datum in kraj njegovega rojstva.
Diploma ima zaporedno številko, datum diplomiranja, datum
izdaje, pečat VŠZV SG ter podpis dekana/dekanice VŠZV SG.
Dimenzija diplome je 210 mm x 297 mm.
6. člen
Po opravljenih obveznostih na akreditiranem študijskem
programu za izpopolnjevanje, ki ga izvaja VŠZV SG, izda VŠZV SG kandidatu
potrdilo.
Potrdilo, ki je natisnjeno na papirju z znakom VŠZV SG,
vsebuje:
-       
ime in priimek kandidata,
-       
datum in kraj rojstva,
-       
naziv programa in njegovo trajanje, ECTS točke, izvajalca programa,
lahko pa tudi pričakovane učne izide.
Potrdilo ima podpis dekana/dekanice VŠZV SG.
7. člen
Vse diplome in potrdila, ki jih izda VŠZV SG so javne listine
in so sestavljene v slovenskem jeziku.
Priloga k diplomi prve in druge stopnje, ki je sestavni del
diplome, je sestavljena v slovenščini in angleščini na posebnem obrazcu, ki ga
predpiše minister, pristojen za visoko šolstvo, na predlog Nacionalne agencije
Republike Slovenije za kakovost v visokem šolstvu.
8. člen
VŠZV SG izda potrdilo o zaključenih oblikah neformalnega
izobraževanja (tečaji, seminarji, poletne šole, programi usposabljanja,
posveti, konference ipd.). Potrdilo podpiše dekan/dekanica VŠZV SG.
Tako potrdilo ni javna listina.
Potrdilo iz prvega odstavka tega člena vsebuje:
-       
ime in priimek kandidata,
-       
podatke o vsebini in trajanju izobraževanja, lahko pa tudi podatke o
izvajalcih, pridobljenih znanjih in kreditnih točkah (ECTS), če je program ovrednoten
s kreditnimi točkami (ECTS).
9. člen
O izdanih diplomah in potrdilih VŠZV SG vodi posebno evidenco
v skladu z zakonom in posebnimi predpisi.
10. člen
Če se pojavi utemeljen sum, da imetnik diplome ali potrdila
ni opravil s študijskim programom predpisanih obveznosti, uvede VŠZV SG skladno
z veljavnimi predpisi ustrezne postopke.
11. člen
VŠZV SG izda dvojnik diplome diplomantu, ki je ustrezno
preklical izgubljeno, uničeno ali odtujeno diplomo, če je iz evidence, ki jo
vodi VŠZV SG, razvidno, da mu je bil po končanih študijskih obveznostih izdan
izvirnik diplome.
Dvojnik diplome se izda na papirju, ki se v danem trenutku
uporablja za izdajo diplom VŠZV SG, s tem, da je v gornjem desnem kotu na prvi
strani napisano, da gre za dvojnik.
Na prvi strani dvojnika diplome se z izjemo zaporedne
številke navedejo podatki, ki jih mora po tem pravilniku vsebovati diploma, s
tem, da se namesto lastnoročnega podpisa pri podpisniku zapiše »l. r.«.
Na hrbtni strani dvojnika diplome dekan/dekanica VŠZV SG
podpiše klavzulo o skladnosti podatkov dvojnika diplome s podatki evidence, na
temelju katere se dvojnik diplome izdaja. Na hrbtni strani dvojnika diplome se
odtisne pečat VŠZV SG.
V evidenco o izdanih diplomah se vpiše podatek o izdanem
dvojniku diplome, skupaj s podatki o preklicu izvirnika.
12. člen
Ta pravilnik začne veljati naslednji dan po objavi v Uradnem
listu Republike Slovenije.
Dekanica
izr. prof. dr. Danica Železnik l.r.