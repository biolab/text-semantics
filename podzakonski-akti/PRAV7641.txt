1. člen
(splošna določba)
Ta pravilnik določa merila za ugotavljanje delovne uspešnosti
direktorjev iz naslova izvrševanja zadev sodne uprave, pravobranilske uprave in
državnotožilske uprave.
2. člen
(merila)
Višina dela plače za delovno uspešnost direktorja
pravosodnega organa se določi na podlagi naslednjih meril:
-       
rezultati dela,
-       
obseg in struktura dela,
-       
učinkovitost sodelovanja in organizacija.
3. člen
(ocena rezultatov dela)
Izpolnjevanje merila rezultatov dela se oceni glede na
kakovost in strokovnost izvrševanja nalog s področja zadev sodne,
pravobranilske oziroma državnotožilske uprave.
4. člen
(ocena obsega in strukture dela)
Izpolnjevanje merila obsega in strukture dela se oceni glede
na obseg celotnega dela, kompleksnost nalog in opravljanje dodatnih oziroma
izrednih nalog.
5. člen
(ocena učinkovitosti sodelovanja in organizacije)
Izpolnjevanje merila učinkovitosti sodelovanja in organizacije
se oceni glede na fleksibilnost, zanesljivost, prenos znanj, interdisciplinarno
usposobljenost in organiziranje dela.
6. člen
(izračun dela plače za delovno uspešnost direktorja)
Direktorju pripada del plače za delovno uspešnost, če izpolni
vsa merila iz tega pravilnika.
Višino dela plače za delovno uspešnost za direktorja mesečno
določi predstojnik pravosodnega organa na podlagi ocene izpolnjevanja meril v
skladu z določili tega pravilnika.
7. člen
(ugotovitev nepravilnosti v poslovanju)
Če je pravosodnemu organu izrečeno negativno mnenje
Računskega sodišča ali ukrep drugega organa nadzora zaradi odprave
nepravilnosti v poslovanju, direktorju ne pripada del plače za delovno
uspešnost od izdaje negativnega mnenja oziroma ukrepa pristojnega organa, do konca
koledarskega leta, v katerem je bilo izdano negativno mnenje oziroma ukrep za
odpravo nepravilnosti.
Izjemoma direktorju pripada delovna uspešnost tudi v primeru
iz prejšnjega odstavka, če predstojnik pisno ugotovi, da direktor ni odgovoren
za ugotovljene nepravilnosti.
8. člen
(uveljavitev)
Ta pravilnik začne veljati naslednji dan po objavi v Uradnem
listu Republike Slovenije.
Št. 100-35/2005
Ljubljana, dne 10. marca 2006
EVA 2006-2011-0043
dr. Lovro Šturm l.r.
Minister
za pravosodje