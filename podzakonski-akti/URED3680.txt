1. člen
Ta uredba določa obveznosti zavarovatelja v primerih, ko
skupaj z eno ali več izvozno-kreditnimi agencijami drugih držav članic zavaruje
pogodbo, ki vključuje eno ali več podpogodb v eni ali več državah članicah
Evropskih skupnosti (v nadaljnjem besedilu: država članica). 
Ta uredba prenaša v pravni red Republike Slovenije Direktivo
Sveta (EGS) št. 568/1984 o medsebojnih obveznostih zavarovalnic kreditnih
poslov držav članic, ki delujejo v imenu države ali z njeno podporo, ali javnih
služb, ki delujejo namesto takšnih organizacij, pri skupnih garancijah za
pogodbo z eno ali več podpogodb v eni ali več državah članicah Evropskih
skupnosti (UL L št. 314 z dne 4. 12. 1984, str. 24).
2. člen
Zavarovatelj po tej uredbi je Republika Slovenija, v imenu in
za račun katere pooblaščena institucija v skladu z Zakonom o zavarovanju in
financiranju mednarodnih gospodarskih poslov (Uradni list RS, št. 2/04, v
nadaljnjem besedilu: ZZFMGP) opravlja dejavnosti, določene v prvem odstavku 2.
člena ZZFMGP. 
Izvozno-kreditna agencija po tej uredbi je organizacija ali
javna služba druge države članice, ki v njenem imenu ali z njeno podporo
zavaruje izvoz.
3. člen
V primerih, ko se zavarovatelj odloči za sodelovanje,
opredeljeno v prvem odstavku 1. člena te uredbe, mora skleniti sporazum, ki
ustreza vzorcu sporazuma iz priloge k tej uredbi. 
Zavarovatelj lahko za izvedbo posameznega posla sklene
sporazum z dodatnimi določbami, ki pa ne smejo vplivati na obseg uporabe določb
iz prejšnjega odstavka.
4. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00713-18/2005/5
Ljubljana, dne 15. junija 2005.
EVA 2005-2111-0060
Vlada Republike Slovenije
Janez Janša l. r. 
Predsednik

Priloga:
Vzorec sporazuma