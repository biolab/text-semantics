1. člen
(vsebina sklepa)
(1) Ta sklep določa najmanjše število
delavcev z ustreznimi strokovnimi znanji in izkušnjami s področja financ, ki
jih zaposluje pokojninska družba, pogoje, ki jih morajo ti delavci
izpolnjevati, in način preverjanja izpolnjevanja teh pogojev.
(2) Ta sklep se uporablja za
pokojninsko družbo, ki je pridobila dovoljenje za opravljanje dejavnosti
pokojninske družbe iz drugega odstavka 330. člena Zakona o pokojninskem in
invalidskem zavarovanju (Uradni list RS, št. 96/12 in 39/13; v nadaljnjem
besedilu: ZPIZ-2) in za pokojninsko družbo, ki je pridobila dovoljenje za
opravljanje dejavnosti prostovoljnega dodatnega zavarovanja na podlagi 342.
člena Zakona o pokojninskem in invalidskem zavarovanju (Uradni list RS, št.
109/06 – uradno prečiščeno besedilo, 114/06 – ZUTPG, 10/08 – ZVarDod, 98/09 –
ZIUZGK, 38/10 – ZUKN, 61/10 – ZSVarPre, 79/10 – ZPKDPIZ, 94/10 – ZIU, 110/11 –
ZDIU12 in 40/12 – ZUJF).
2. člen
(najmanjše število delavcev)
(1) Pokojninska družba iz drugega
odstavka 1. člena tega sklepa mora za opravljanje dejavnosti iz drugega
odstavka 330. člena ZPIZ-2 zaposlovati najmanj tri delavce, ki imajo ustrezna
strokovna znanja in izkušnje s področja financ iz 4. člena tega sklepa in je
dolžna število teh delavcev povečevati glede na rast in razvejanost premoženja
pokojninskih skladov ter glede na število pokojninskih skladov, ki jih
upravlja.
(2) Ustrezno število delavcev ob
povečevanju števila delavcev glede na rast in razvejanost premoženja pokojninskih
skladov ter glede na število pokojninskih skladov iz predhodnega odstavka je
tisto, ki zagotavlja tekoče in nemoteno opravljanje dejavnosti iz drugega
odstavka 330. člena ZPIZ-2, pri čemer je potrebno pri upravljanju premoženja
pokojninskega sklada zagotoviti upoštevanje načel naložbene politike
pokojninskega sklada.
3. člen
(najmanjše število delavcev v primeru
prenosa storitev upravljanja)
Če pokojninska družba iz drugega odstavka
1. člena tega sklepa, v skladu z 259. členom ZPIZ-2 in določbami zakona, ki
ureja zavarovalništvo, prenese delno ali v celoti storitev upravljanja
pokojninskih skladov na drugo osebo, mora imeti zaposlenega za nedoločen čas s
polnim delovnim časom najmanj enega delavca, ki izpolnjuje pogoje iz 4. člena
tega sklepa.
4. člen
(pogoji, ki jih morajo izpolnjevati
delavci)
(1) Šteje se, da ima delavec iz 2.
oziroma 3. člena tega sklepa ustrezna strokovna znanja in izkušnje s področja
financ, če izpolnjuje naslednje pogoje:
-       
najmanj sedmo stopnjo izobrazbe ekonomske smeri,
-       
najmanj tri leta delovnih izkušenj na delovnem mestu borznega analitika,
upravitelja premoženja ali na katerem drugem primerljivem delovnem mestu,
-       
dobro poznavanje tujih in domačih trgov kapitala in vrednostnih
papirjev,
-       
izkušnje s področja analiz posameznih vrst vrednostnih papirjev, analiz
kapitalskega trga, analiz tržnih scenarijev ali drugih finančnih analiz,
-       
izkušnje z upravljanjem finančnih tveganj,
-       
izkušnje s področja vrednotenja naložb.
(2) Delavci iz 2. oziroma 3. člena
tega sklepa ne smejo biti pravnomočno obsojeni za kaznivo dejanje zoper
premoženje ali gospodarstvo in kazen še ni bila izbrisana iz kazenske evidence.
(3) Delavci iz 2. oziroma 3. člena
tega sklepa morajo biti v pokojninski družbi iz drugega odstavka 1. člena sklepa
zaposleni za nedoločen čas s polnim delovnim časom.
5. člen
(način preverjanja pogojev)
Pokojninska družba iz drugega odstavka 1.
člena tega sklepa mora Agenciji za zavarovalni nadzor poročati o izpolnjevanju
pogojev iz 4. člena tega sklepa tako, da ob vsaki novi zaposlitvi delavca iz 2.
ali 3. člena tega sklepa zanj v roku osmih dni od sklenitve pogodbe o
zaposlitvi predloži listinske dokaze o izpolnjevanju pogojev. Pokojninska
družba iz drugega odstavka 1. člena tega sklepa ob poročanju na podlagi tega
določila predloži Agenciji za zavarovalni nadzor tudi seznam vseh ostalih delavcev
iz 2. oziroma 3. člena tega sklepa.
6. člen
(prehodna določba)
Pokojninska družba iz drugega odstavka 1.
člena tega sklepa mora v roku treh mesecev od začetka veljavnosti tega sklepa
uskladiti svoje poslovanje z določbami tega sklepa ter v istem roku poročati
Agenciji za zavarovalni nadzor o delavcih iz 2. oziroma 3. člena tega sklepa in
o izpolnjevanju pogojev iz 4. člena tega sklepa.
7. člen
(prenehanje uporabe)
Z dnem začetka veljavnosti tega sklepa se
preneha uporabljati Pravilnik o najmanjšem številu zaposlenih v pokojninski
družbi ter o pogojih, ki jih morajo izpolnjevati in načinu preverjanja teh
pogojev (Uradni list RS, št. 100/03 in 134/03).
8. člen
(začetek veljavnosti)
Ta sklep začne veljati petnajsti dan po
objavi v Uradnem listu Republike Slovenije.
Št. 40151-1239/2013
Ljubljana, dne 23. maja 2013
EVA 2013-1611-0055
Predsednik
Strokovnega sveta
Agencije za
zavarovalni nadzor
Sergej Simoniti l.r.