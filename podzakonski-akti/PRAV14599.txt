I. SPLOŠNA DOLOČBA
1. člen
(vsebina pravilnika)
Ta pravilnik podrobneje ureja uveljavljanje storitev
socialnega vključevanja, vrednotnice, storitve socialnega vključevanja,
izvajanje storitev socialnega vključevanja, izvajalce storitev socialnega
vključevanja, usposabljanje, poročanje in obseg sofinanciranja storitev
socialnega vključevanja.
II. UVELJAVLJANJE STORITEV SOCIALNEGA VKLJUČEVANJA
2. člen
(vloga za uveljavljanje storitev socialnega vključevanja)
(1) O pravici do storitev socialnega vključevanja odloča
center za socialno delo, krajevno pristojen glede na stalno prebivališče
vlagatelja.
(2) Vloga, ki jo vlagatelj, njegov zakoniti zastopnik
ali skrbnik vloži za pridobitev pravice do storitev socialnega vključevanja na
centru za socialno delo iz prejšnjega odstavka vsebuje:
1.     
osebno ime in EMŠO vlagatelja, naslov stalnega ali začasnega
prebivališča;
2.     
odločbo o priznanju statusa invalida po zakonu, ki ureja socialno
vključevanje invalidov (v nadaljnjem besedilu: zakon);
3.     
kratek opis življenjskih okoliščin in navedbo o potrebi po storitvah
socialnega vključevanja;
4.     
izjavo, iz katere je razvidno, ali vlagatelj živi s starši, zakonitimi
zastopniki ali skrbniki;
5.     
izjavo o vključitvi v storitev vodenja, varstva in zaposlitve pod
posebnimi pogoji, če je vlagatelj vključen v storitev;
6.     
izjavo, da vlagatelj ni vključen v 16-urno ali celodnevno
institucionalno varstvo;
7.     
izjavo, da vlagatelj ne koristi pravice do osebne asistence po zakonu,
ki ureja osebno asistenco, pravice do oskrbovalca družinskega člana in pravice
do dolgotrajne oskrbe po zakonu, ki ureja dolgotrajno oskrbo;
8.     
datum vložitve in podpis vlagatelja, zakonitega zastopnika ali skrbnika.
3. člen
(ugotavljanje upravičenosti do storitev socialnega
vključevanja)
(1) Kadar center za socialno delo ugotovi, da je vloga
popolna, vlogo v petih delovnih dneh, odstopi Inštitutu Republike Slovenije za
socialno varstvo (v nadaljnjem besedilu: inštitut).
(2) Za imenovanje strokovne komisije (v nadaljnjem
besedilu: komisija) se uporablja zakon, ki ureja osebno asistenco.
(3) Komisija na podlagi vloge pripravi mnenje o obsegu
ur in vrsti storitev socialnega vključevanja za vlagatelja.
(4) Za ugotavljanje obsega ur in vrste storitev
socialnega vključevanja komisija uporabi standardizirano ocenjevalno orodje za
oceno potreb po storitvah socialnega vključevanja, ki ga določi minister,
pristojen za invalidsko varstvo (v nadaljnjem besedilu: minister).
(5) V primeru spremenjenih okoliščin invalid (v
nadaljnjem besedilu: upravičenec), njegov zakoniti zastopnik, skrbnik ali
izvajalec storitev socialnega vključevanja centru za socialno delo v osmih dneh
od nastanka spremenjenih okoliščin predlaga ponovno oceno komisije za priznanje
pravice do storitev socialnega vključevanja. Predlog vsebuje kratek opis
spremenjenih okoliščin in navedbo o spremenjenih potrebah po storitvah
socialnega vključevanja, priloži se morebitna dokumentacija, ki izkazuje
potrebo po spremembi storitev socialnega vključevanja.
4. člen
(mnenje in odločba)
(1) Inštitut mnenje posreduje centru za socialno delo v
desetih delovnih dneh od prejema vloge.
(2) Zoper mnenje komisije ni pritožbe.
(3) Na podlagi mnenja komisije center za socialno delo
izda odločbo o pravici do storitev socialnega vključevanja.
III. VREDNOTNICA
5. člen
(vrednotnica za plačilo storitev socialnega vključevanja)
(1) Center za socialno delo izda vrednotnico za storitve
socialnega vključevanja po pravnomočnosti odločbe o priznanju pravice do
storitev socialnega vključevanja v petih delovnih dnevih.
(2) Vrednotnica za plačilo storitev socialnega vključevanja
vsebuje:
1.     
naziv centra za socialno delo, ki je izdal vrednotnico;
2.     
številko vrednotnice, ki je enaka številki odločbe o pravici do storitev
socialnega vključevanja, ki se ji na koncu doda črka »V«;
3.     
datum izdaje vrednotnice;
4.     
številko in datum odločbe o priznanju pravice do storitev socialnega
vključevanja;
5.     
ime in priimek upravičenca, EMŠO, naslov stalnega ali začasnega
prebivališča;
6.     
vrsto, vrednost in oblike storitev socialnega vključevanja;
7.     
rok veljavnosti vrednotnice in
8.     
podpis odgovorne osebe in žig centra za socialno delo.
(3) Vrednotnico upravičenec predloži izbranemu izvajalcu
storitev socialnega vključevanja iz 11. člena tega pravilnika (v
nadaljnjem besedilu: izvajalec).
(4) Vrednost storitve se obračuna v skladu z
metodologijo, določeno v IX. poglavju tega pravilnika.
(5) Obrazec vrednotnice je kot Priloga 1 sestavni del
tega pravilnika.
IV. STORITVE SOCIALNEGA VKLJUČEVANJA
6. člen
(usposabljanje za samostojno življenje)
(1) Usposabljanje za samostojno življenje je nabor
aktivnosti socialnega vključevanja, ki so namenjene oblikovanju podpornega
okolja za samostojnejše življenje upravičenca.
(2) Cilj storitve je opolnomočiti in ozavestiti
upravičenca ter svojce za izvajanje osebnega načrta za samostojno življenje iz
10. člena tega pravilnika.
(3) Storitev se izvaja v obliki učnih delavnic, v
katerih se upravičenec z izbrano socialno mrežo usposablja za čim samostojnejše
bivanje. Vsebino učnih delavnic določi izvajalec na podlagi potreb upravičenca.
Delavnice se izvajajo individualno pri izvajalcu oziroma na domu upravičenca,
ko gre za prilagajanje domačega okolja.
(4) Upravičenec koristi storitev usposabljanja za
samostojno življenje pol leta od datuma izdaje vrednotnice v obsegu šest ur. Po
tem obdobju mu storitev ne pripada več.
(5) Za upravičence z zmerno do hudo možgansko poškodbo
ali okvaro se ta pravica lahko izvaja kot nadgradnja rehabilitacije, ki se
izvaja individualno v obliki delavnic v obsegu 12 ur. Po tem obdobju mu
storitev ne pripada več.
(6) Upravičenec je upravičen do storitev usposabljanja
za samostojno življenje samo v primeru, če je upravičen do storitev prebivanja
s podporo.
7. člen
(vseživljenjsko učenje)
(1) V okviru storitev socialnega vključevanja se
zagotavlja spremstvo upravičenca k dejavnostim vseživljenjskega učenja, ki
prispevajo k ohranjanju pridobljenih znanj in pridobivanju novih znanj ter
veščin.
(2) Cilj je zagotavljati možnosti upravičenca za
vključevanje v aktivnosti vseživljenjskega učenja in s tem doseči večjo stopnjo
vključenosti v okolje in razvoj novih znanj ali veščin oziroma njihovo
ohranjanje.
(3) Storitev se izvaja v obliki spremstva na aktivnosti
vseživljenjskega učenja, v skladu z osebnim načrtom, v obsegu 52 ur, ki
jih lahko upravičenec koristi od datuma izdaje vrednotnice v obdobju enega
leta. Po tem obdobju mu za vsako leto ponovno pripada storitev v enakem obsegu.
(4) Upravičenec je upravičen do storitve spremstva samo
v primeru, če je upravičen do storitev prebivanja s podporo.
8. člen
(prebivanje s podporo)
(1) Prebivanje s podporo vključuje nabor aktivnosti
socialnega vključevanja za čim samostojnejše življenje v skupnosti.
(2) Cilj storitve je zagotoviti zadostno podporo za
samostojno bivanje upravičenca, aktivno življenje v skupnosti in okrepitev
njegove socialne mreže.
(3) Nabor aktivnosti storitev prebivanja s podporo:
-       
informiranje in usmerjanje pri urejanju osebnih zadev;
-       
svetovanje in podpora pri načrtovanju in izvedbi vsakodnevnih
življenjskih opravil;
-       
družabništvo in spodbujanje k vključevanju v okolje ter širitvi socialne
mreže;
-       
 strokovna podpora pri izvajanju aktivnosti storitev prebivanja s
podporo.
(4) Upravičenec, ki je vključen v vodenje, varstvo in
zaposlitev pod posebnimi pogoji in ne živi s starši, skrbniki ali zakonitimi
zastopniki, je upravičen do 208 ur storitev prebivanja s podporo, ki jih
lahko koristi od datuma izdaje vrednotnice v obdobju enega leta. Po tem obdobju
mu za vsako leto ponovno pripada storitev v enakem obsegu.
(5) Upravičenec, ki je vključen v vodenje, varstvo in
zaposlitev pod posebnimi pogoji in živi s starši, skrbniki ali zakonitimi
zastopniki, je upravičen do 104 ur storitev, ki jih lahko koristi od
datuma izdaje vrednotnice v obdobju enega leta. Po tem obdobju mu za vsako leto
ponovno pripada storitev v enakem obsegu.
(6) Upravičenec, ki ni vključen v vodenje, varstvo in
zaposlitev pod posebnimi pogoji in ne živi s starši, skrbniki ali zakonitimi
zastopniki, je upravičen do 364 ur storitev prebivanja s podporo, ki jih
lahko koristi od datuma izdaje vrednotnice v obdobju enega leta. Po tem obdobju
mu za vsako leto ponovno pripada storitev v enakem obsegu.
(7) Upravičenec, ki ni vključen v vodenje, varstvo in
zaposlitev pod posebnimi pogoji in živi s starši, skrbniki ali zakonitimi
zastopniki, je upravičen do 208 ur storitev, ki jih lahko koristi od
datuma izdaje vrednotnice v obdobju enega leta. Po tem obdobju mu za vsako leto
ponovno pripada storitev v enakem obsegu.
(8) Upravičenec, ki ima pridobljeno možgansko poškodbo
ali okvaro, je upravičen do 156 ur storitev, ki jih lahko koristi od
datuma izdaje vrednotnice v obdobju enega leta. Po tem obdobju mu za vsako leto
ponovno pripada storitev v enakem obsegu.
(9) Storitev prebivanja s podporo se izključuje s
pravico do oskrbovalca družinskega člana in dolgotrajne oskrbe v skladu z
zakonom, ki ureja dolgotrajno oskrbo, s 16-urnim in celodnevnim
institucionalnim varstvom in s pravico do osebne asistence v skladu z zakonom,
ki ureja osebno asistenco.
9. člen
(ohranjanje socialne vključenosti starejših invalidov)
(1) Storitev ohranjanja socialne vključenosti starejših
invalidov je namenjena upravičencem, starejšim od 65 let, ki zaradi
starosti in invalidnosti ne zmorejo več aktivnega vključevanja v družbo in
ohranjanja socialnih stikov v okolju, kjer prebivajo.
(2) Cilj storitve je zmanjšati socialno izključenost
starejših upravičencev, ohranjati njihovo samostojnost in kakovost življenja v
skupnosti ter posledično zmanjšati potrebo po institucionalni oskrbi invalidov.
(3) Storitev se izvaja v obliki prebivanja s podporo iz
tretjega odstavka prejšnjega člena. Upravičenec je upravičen do 104 ur
storitev, ki jih koristi od datuma izdaje vrednotnice v obdobju enega leta. Po
tem obdobju mu za vsako leto ponovno pripada storitev v enakem obsegu.
(4) Storitev ohranjanje socialne vključenosti starejših
invalidov se izključuje s preostalimi storitvami socialnega vključevanja, s
pravico do oskrbovalca družinskega člana in dolgotrajne oskrbe v skladu z
zakonom, ki ureja dolgotrajno oskrbo, s 16-urnim in celodnevnim
institucionalnim varstvom in s pravico do osebne asistence v skladu z zakonom,
ki ureja osebno asistenco.
V. IZVAJANJE STORITEV SOCIALNEGA VKLJUČEVANJA
10. člen
(osebni načrt)
(1) Storitve socialnega vključevanja se izvajajo na
podlagi dogovora, katerega del je osebni načrt, ki ga pripravi izvajalec skupaj
z upravičencem, njegovim zakonitim zastopnikom ali skrbnikom.
(2) Osebni načrt vsebuje vsaj:
1.     
podatke o upravičencu;
2.     
podatke o zakonitem zastopniku ali skrbniku, če ga upravičenec ima;
3.     
podatke o izbranem izvajalcu;
4.     
kratek opis življenjskih okoliščin, potreb in cilje upravičenca;
5.     
z odločbo o pravici do storitev socialnega vključevanja priznano število
ur in vrsto storitev;
6.     
začetek izvajanja storitev socialnega vključevanja.
VI. IZVAJALCI STORITEV SOCIALNEGA VKLJUČEVANJA
11. člen
(izvajalci)
(1) Izvajalci so institucije, ki izvajajo storitev
vodenja, varstva in zaposlitve pod posebnimi pogoji, oziroma varstveno delovni
centri in zavodi za usposabljanje ter organizacije, ki izvajajo storitve za
osebe s pridobljeno možgansko poškodbo ali okvaro (v nadaljnjem besedilu:
izvajalci). Z izvajalcem ministrstvo, pristojno za invalidsko varstvo (v
nadaljnjem besedilu: ministrstvo), sklene pogodbo.
(2) Storitve usposabljanja za samostojno življenje
izvajajo strokovni delavci, zaposleni pri izvajalcu.
(3) Koordinacijo izvajanja storitev spremstva
vseživljenjskega učenja zagotavljajo izvajalci, storitev spremstva za izvajalca
izvajajo društva, laične podporne osebe in zaposleni pri izvajalcu iz prvega
odstavka tega člena.
(4) Strokovno vodenje in koordinacijo izvajanja
posameznih storitev iz nabora storitev prebivanja s podporo zagotavlja
izvajalec. Za izvajanje konkretnih aktivnosti iz nabora storitev prebivanja s
podporo, koordinator storitev socialnega vključevanja (v nadaljnjem besedilu:
koordinator) iz 12. člena tega pravilnika oblikuje podporno okolje z
vključevanjem v izvajanje storitev društva, laične podporne osebe in zaposlene
pri izvajalcu.
(5) Laične podporne osebe iz lokalnega okolja so osebe z
zaključenim usposabljanjem iz 13. člena tega pravilnika in izvajajo
storitve spremstva na vseživljenjsko učenje, prebivanja s podporo, razen
storitve strokovne podpore in storitve socialne vključenosti starejših
invalidov.
(6) Storitev ohranjanja socialne vključenosti starejših
invalidov se izvaja v skladu s četrtim odstavkom tega člena.
12. člen
(kadri)
(1) Koordinator je strokovni delavec v skladu z zakonom,
ki ureja socialno varstvo, in je zaposlen pri izvajalcu.
(2) Koordinator opravlja predvsem naslednje naloge:
-       
sodeluje pri pripravi osebnega načrta upravičenca;
-       
oblikuje podporno okolje z vključevanjem v izvajanje storitev socialnega
vključevanja društva, laične podporne osebe in zaposlene osebe pri izvajalcu;
-       
pri upravičencu organizira, nadzoruje, preverja, usklajuje in spremlja
izvajanje storitev socialnega vključevanja;
-       
poroča ministrstvu o izvajanju storitev socialnega vključevanja;
-       
opravlja dela strokovnega delavca v primeru iz petega odstavka tega
člena.
(3) Strokovni delavec je strokovni delavec v skladu z
zakonom, ki ureja socialno varstvo, in je zaposlen pri izvajalcu.
(4) Strokovni delavec opravlja naslednje naloge:
-       
pripravi osebni načrt upravičenca;
-       
izvaja storitve usposabljanja za samostojno življenje in strokovne
storitve prebivanja s podporo;
-       
organizira in vodi usposabljanje ter je mentor podpornim osebam.
(5) Izvajalec za zagotavljanje izvajanja storitev
socialnega vključevanja zagotovi koordinatorja zaposlenega za polni delovni čas
in strokovnega delavca zaposlenega za polovični delovni čas na
40 upravičencev. Če ima izvajalec v storitve socialnega vključevanja
vključenih:
-       
do vključno deset upravičencev, zaposli koordinatorja za četrtino
polnega delovnega časa;
-       
od 11 do 20 upravičencev, zaposli koordinatorja za polovični
delovni čas;
-       
od 21 in do 39 upravičencev, zaposli koordinatorja za polni delovni
čas.
(6) Če ima izvajalec manj kot 40 upravičencev,
naloge strokovnega delavca opravlja koordinator.
VII. USPOSABLJANJE
13. člen
(usposabljanje za izvajanje storitev vseživljenjskega
učenja, prebivanja s podporo in ohranjanja socialne vključenosti starejših
invalidov)
(1) Program usposabljanja za izvajalce aktivnosti
storitev vseživljenjskega učenja, prebivanja s podporo in ohranjanja socialne
vključenosti starejših invalidov organizira izvajalec in obsega:
-       
splošni del, ki obsega razumevanje storitev socialnega vključevanja in
seznanitev s predpisi;
-       
posebni del, ki obsega pridobitev znanja za komunikacijo in delo z
upravičenci, glede na specifične potrebe upravičencev;
-       
redne mesečne sestanke z mentorji.
(2) Splošni in posebni del programa usposabljanja traja
najmanj šest ur.
(3) Program usposabljanja je obvezen in je pogoj za
pridobitev potrdila o uspešno končanem usposabljanju za laične podporne osebe,
osebe, vključene v društva, in zaposlene pri izvajalcu, ki bodo izvajali
storitve spremstva na vseživljenjsko učenje, prebivanje s podporo in ohranjanje
socialne vključenosti starejših invalidov.
VIII. POROČANJE
14. člen
(poročanje izvajalcev)
Izvajalec o izvajanju storitev socialnega vključevanja enkrat
letno poroča ministrstvu in inštitutu, ki podatke potrebujejo za spremljanje
ter znanstvenoraziskovalne in statistične namene.
IX. OBSEG SOFINANCIRANJA STORITEV SOCIALNEGA VKLJUČEVANJA
15. člen
(metodologija za izračun cene storitev socialnega
vključevanja)
Pri izračunu cene storitev socialnega vključevanja se
upoštevajo stroški, povezani:
-       
s koordinacijo in strokovnimi nalogami pri izvajalcu;
-       
z izvajanjem posameznih storitev spremstva na vseživljenjsko učenje,
prebivanja s podporo in ohranjanja socialne vključenosti starejših invalidov.
16. člen
(stroški, povezani s koordinacijo in strokovnimi nalogami
pri izvajalcu)
(1) Stroški, povezani s koordinacijo in strokovnimi
nalogami pri izvajalcu, vključujejo strošek dela:
-       
koordinatorja, zaposlenega na delovnem mestu skupinskega habilitatorja,
v skladu s kolektivno pogodbo, ki ureja dejavnost zdravstva in socialnega
varstva, in
-       
strokovnega delavca, zaposlenega na delovnem mestu individualnega
habilitatorja, v skladu s kolektivno pogodbo, ki ureja dejavnost zdravstva in
socialnega varstva.
(2) Če gre za zaposlitev za manj kot polni 40-urni
delovni čas na teden, se upošteva sorazmerni del.
17. člen
(stroški, povezani z izvajanjem posameznih storitev
spremstva na vseživljenjsko učenje, prebivanja s podporo in ohranjanja socialne
vključenosti starejših invalidov)
Stroški, povezani z izvajanjem posameznih storitev spremstva
na vseživljenjsko učenje, prebivanja s podporo in ohranjanja socialne
vključenosti starejših invalidov, ki jih izvajajo društva, laične podporne
osebe ali zaposleni pri izvajalcu, znašajo 10 eurov (znesek vključuje vse
dajatve in stroške) za opravljeno uro storitve socialnega vključevanja.
18. člen
(postopek izplačila sredstev in finančnega nadzora prejetih
sredstev)
(1) Izvajalec ministrstvu za opravljene ure storitev
socialnega vključevanja in stroške zaposlenih mesečno izstavlja e-račun v
skladu s predpisi, ki urejajo opravljanje plačilnih storitev za proračunske
uporabnike na transakcijski račun ministrstva.
(2) Izvajalec izstavi e-račun za opravljene ure storitev
socialnega vključevanja in stroške zaposlenih od 1. do vključno 15. v mesecu za
pretekli mesec, če je v preteklem mesecu opravljal storitve socialnega
vključevanja. K e-računu priloži dokumentacijo o opravljenih urah storitev
socialnega vključevanja v skladu s pogodbo, sklenjeno z ministrstvom.
(3) Sredstva za opravljene ure storitev socialnega
vključevanja in stroške zaposlenih ministrstvo izplača na transakcijski račun
izvajalca v 30 dneh po prejemu pravilnega in popolnega e-računa.
(4) Izvajalec s sredstvi, ki jih pridobi iz naslova
izvajanja storitev socialnega vključevanja, ravna namensko in gospodarno ter v
skladu z zakonom, tem pravilnikom in navodili ministrstva.
(5) Izvajalec vodi računovodske evidence in pripravlja
poročila za ministrstvo v skladu z računovodskimi in davčnimi predpisi ter
tako, da je zagotovljena revizijska sled in da o nastalih prihodkih in odhodkih
obstajajo verodostojne knjigovodske listine. Prihodke in odhodke za izvajanje
storitev socialnega vključevanja vodi na posebnem poslovnoizidnem mestu.
(6) Izvajalec enkrat letno, najpozneje do konca aprila
za preteklo koledarsko leto, ministrstvu predloži finančno poročilo na
predlogah obrazcev, ki mu jih posreduje ministrstvo.
X. KONČNA DOLOČBA
19. člen
(začetek veljavnosti)
Ta pravilnik začne veljati 30. junija 2022.
Št. 0072-4/2022/16
Ljubljana, dne 22. aprila 2022
EVA 2022-2611-0020
Janez Cigler Kralj
minister
za delo, družino, socialne zadeve
in enake možnosti

Priloga 1:
Vrednotnica za storitve socialnega vključevanja