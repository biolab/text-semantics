1. GLAVNI MOTIVI ZA OBLIKOVANJE IMIGRACIJSKE POLITIKE
Poleg uveljavljanja ustavnih in mednarodnopravnih določb,
okrepljenih s cilji Republike Slovenije v njeni odločenosti za vključitev v
Evropsko unijo, so motivi za potrebnost oblikovanja imigracijske politike
pogojeni tudi z migracijskimi stanji, procesi in trendi v globalnem, evropskem
in slovenskem prostoru. 
Ekonomske, demografske in socialne razlike med državami,
številčnost in pogostost različnih konfliktov in oboroženih spopadov, kršitev
človekovih pravic, ekološke in druge kompleksne katastrofe ob razširjanju
možnosti globalnih komunikacij ter potovanj nakazujejo na rastoči migracijski
in begunski potencial ter verjetnost večjih migracijskih pritiskov iz manj
razvitih v razvitejše države. Zato so mednarodne migracije s svojimi
raznovrstnimi vzroki in posledicami postale eden izmed najbolj perečih izzivov
sodobnega sveta. Tako mednarodna skupnost kot države širom sveta iščejo načine,
kako bi učinkovito reševale migracijske in begunske probleme. Povsod je
oblikovanje migracijske politike občutljiva zadeva. Izredno kompleksen pojav
migracij, od beguncev do priseljencev, sezonskih delavcev in nezakonitih
migracij do organiziranega mednarodnega kriminala posega na ekonomsko, socialno
in kulturno področje družbe ter pomeni izziv ekonomskim in humanitarnim
vidikom, pa tudi varnostni in obrambni politiki. 
V Evropi, ki je v absolutnem in relativnem pomenu ena
svetovnih regij priseljevanja, je vprašanje migracijske politike med osrednjimi
političnimi področji. Po eni strani globalizacija gospodarstev in regionalnih
integracij, kot je Evropska unija, z vzpostavitvijo skupnega trga, spodbujanjem
gospodarske rasti in konkurenčnosti, narekuje proces odstranjevanja notranjih
meja med državami članicami. Po drugi strani pa se pojavljajo potrebe po
nadzoru priliva in naseljevanja tujcev iz preostalega sveta oziroma iz t.i.
“tretjih” držav. Proces usklajevanja imigracijskih politik držav Evropske unije
in nadzornih mehanizmov kot med drugim v okviru schengenskega prostora nakazuje
na združevanje virov za uravnavanje priseljevanja in usmerjanje migracijskih
tokov; preverjanje pogojev azila in ukrepov proti nedovoljenemu priseljevanju
in zaposlovanju ter vsem tistim odklonskim pojavom, ki v povezavi z migracijami
dobivajo mednarodno organizirane razsežnosti. Ta prizadevanja so hkrati
usmerjena tudi k preprečevanju vzrokov odseljevanja in/ali bega z izvornih
območij. 
V vzhodni Evropi so demokratične spremembe po letu 1989
privedle do permisivnosti emigracije iz prej skorajda zaprtih držav. Odprle so
se tudi nove poti migracijskih tokov, ki so te države, novonastale ali tiste,
ki so ostale znotraj svojih meja, soočile z do nedavnega manj znanimi
razsežnostmi nadzora meja in tujcev, bodisi novodošlih ali tistih, ki so z
ustanovitvijo novih držav tujci postali. Temu se pridružuje še problematika
zaščite lastnih interesov pri oblikovanjih profiliranih politično-nacionalnih
identitet in tranzicijskih prilagajanj ob pričakovanjih vstopa v organizacije,
kot so Svet Evrope, Evropska unija in Nato. 
V vsaki državi se migracijska politika prepleta z vrsto
drugih vprašanj, posebno tistih, ki se tičejo zaposlovanja in bivanja tujcev,
njihovih pravic, medetničnih odnosov in odnosov z regionalnimi sosedami. Temu
se pogosto pridružuje odklonilen odnos delov domačega prebivalstva do
priseljevanja in tujih priseljencev, ki ga je mogoče povezati z visokimi
stopnjami brezposelnosti in mnenji, da bi priseljenci lahko postali ekonomsko
breme ali ogrožali politično ter družbenoekonomsko stabilnost. Iskanje
odgovorov na vsa ta vprašanja se v mnogočem nanaša na procese integracije
družbe priseljevanja ter na civilne, socialne, ekonomske, kulturne in politične
pravice različnih kategorij priseljencev, vključno z ukrepi, namenjenimi
njihovi zaščiti. V tem smislu je možno zaznati temelje soglasja evropskih vlad
o nujnosti integracije zakonitih priseljencev ob spoštovanju človekovih pravic
in socialne pravičnosti. 
Položaj Slovenije v migracijsko občutljivem okolju srednje
Evrope, ob zunanji meji Evropske unije in schengenskega prostora, z
zahodnoevropskimi državami primerljiv delež v zadnjih treh desetletjih
priseljenega prebivalstva, novi tipi priseljevanja v devetdesetih letih,
predvsem oseb, ki iščejo zatočišče, ter povečani migracijski pritiski z
razširitvijo geografskih izvorov nakazujejo, da je Slovenija relativno
privlačna kot cilj in kot tranzitna postojanka pretežno v Evropsko unijo
usmerjenih migracijskih tokov. Zato se Slovenija srečuje s podobnimi težavami
kot države članice Evropske unije, ob tem pa tudi s posebnostmi, ki izhajajo iz
mladosti njene neodvisne demokratične državnosti, internacionalizacije
nekdanjih jugoslovanskih medrepubliških selitev in procesa prehoda. 
Sedanja ureditev, ki vodi nadzor priseljevanja, ter pravila,
ki sledijo specializiranosti pristojnih ustanov, še niso razvita kot koherentni
proces odločanja. To sicer ne pomeni, da je v pomanjkanju strateških konceptov,
določenih organizacijskih neskladnosti, prekrivanj pristojnosti ali
nedoslednosti, regulacija priseljevanja neuspešna; vendar je v sedanjem obdobju
gospodarskega prehoda trenutno imigracijsko politiko težko razpoznati kot
konsistentno. 
Zaradi vseh teh razlogov kot tudi stopnje gospodarskega,
družbenega in demokratičnega razvoja Slovenija potrebuje razpoznavno
imigracijsko politiko, ki bo oblikovala integrativno in fleksibilno entiteto
prebivalstvenega, gospodarskega, družbeno-kulturnega in političnega razvoja
Republike Slovenije. In hkrati takšno imigracijsko politiko, ki bo v ravnotežju
z imigracijskimi politikami drugih evropskih držav integralni del procesa
vključevanja v Evropsko unijo.
2. NAMEN, VSEBINA IN POMEN RESOLUCIJE
Namen resolucije je določitev stališč in smeri vodenja
imigracijske politike Republike Slovenije, ki bo v skladu z njenimi interesi
ter mednarodnimi in humanitarnimi obveznostmi prispevala k blaginji njenih
prebivalcev, družbenemu razvoju, zaščiti zdravja, varnosti in miru. V
odločenosti Republike Slovenije za polnopravno članstvo v Evropski uniji
stališča in cilji imigracijske politike spoštujejo zavezujoča načela spoštovanja
prava, človekovih pravic, demokratičnosti, socialne pravičnosti in kulturnega
pluralizma. 
Vsebina resolucije zato opredeljuje: 
-       
glavne cilje imigracijske politike, zastavljene v obliki načel, dovolj
prožnih za stabilno in dosledno imigracijsko politiko, pa tudi za uspešno
spopadanje z izzivi, ki so težko predvidljivi, 
-       
splošne smeri ukrepanj in dejavnosti za doseganje ciljev na področjih
azila, bivanja, zaposlitve, legalne in družbene integracije. 
Pomen resolucije je v njeni vlogi krovnega in integrativnega
vodila za izvršilno-pravno in izvajalsko-upravno raven imigracijske politike
ter v njeni informativni vrednosti različnim interesnim skupnostim in
posameznikom tako doma kot v tujini. Ob upoštevanju spodaj naštetih predpostavk
in omejitev pri oblikovanju vsebine resolucije resolucija daje temeljni okvir
smeri ukrepanj in dejavnosti, s pomočjo katerega lahko različni subjekti na
različnih ravneh in področjih oblikujejo lastne izvedbene programe kot način
doseganja zastavljenih ciljev. Resolucija torej predpostavlja, da bo na podlagi
stališč in načel resolucije potekal nenehen proces prilagajanja in časovne
aktualizacije politike že po svoji naravi dinamičnim migracijskim, ekonomskim,
družbenim in političnim procesom.
3. METODOLOŠKI PRISTOP K PRIPRAVI RESOLUCIJE
Resolucija izhaja iz strokovnega gradiva Izhodišča za
oblikovanje politike priseljevanja Republike Slovenije, ki je nastalo na
podlagi proučitve: 
-       
migracijskih teorij in strokovne literature o imigracijskih, begunskih,
integracijskih in naturalizacijskih politikah, 
-       
mednarodnih razmer, ki zajemajo tako naravo in trende migracijskih tokov
kot obstoječe mednarodnopravne in institucionalne infrastrukture, 
-       
imigracijskih politik nekaterih drugih držav in njihovih rezultatov, 
-       
notranjih razsežnosti, kjer so bili poleg splošnih pogojev, ki zajemajo
geografski in geopolitični položaj Slovenije, njen zgodovinski razvoj,
prebivalstvo in gospodarstvo, civilno in politično kulturo, predvsem upoštevani
demografski pomisleki, analize in projekcije, absorpcijska zmogljivost trga
dela in socialna kohezija, 
-       
stanja in dinamike na področju imigracij skupno z obstoječim pravnim in
upravnim okvirom, 
-       
značilnosti dosedanje imigracijske politike ter njenih pozitivnih in
negativnih učinkov, 
-       
objavljenih strategij in politik na nekaterih področjih, povezanih s
področjem migracij. 
Na tej podlagi, ki je poskušala celovito zajeti kompleksno
problematiko migracijske politike, so nastala temeljna razmišljanja o politični
strategiji in imigracijski politiki Republike Slovenije ter ciljih njene
elaboracije in organizacije. 
V iskanju ustreznega slovenskega izrazoslovja, primerljivega
z mednarodnim, pogosto nejasnim izrazoslovjem s tega področja, resolucija pod
pojmom migracijska politika zajema le politiko meddržavnih (zunanjih) migracij
ali selitev, ki jo sestavljata emigracijska politika (politika odseljevanj) in
imigracijska politika (politika priseljevanja). 
Mednarodne migracije se pojavljajo večinoma v treh oblikah:
kot regularne, svobodne migracije posameznikov, ki po lastni volji in v okviru
obstoječih zakonov spremenijo državo svojega prebivališča; kot prisilne
migracije, ko ljudje bežijo bodisi kot posamezniki v strahu pred preganjanjem
ali množično zaradi strahu pred kolektivnimi kršitvami človekovih pravic ali humanitarnega
prava ter drugimi okoliščinami, ki jih povzročajo različni konflikti in
katastrofe; ter kot nezakonite migracije, ki zadevajo prepovedane prehode meja
in nedovoljeno bivanje v tuji državi. Migracijska politika mora zajeti vse tipe
mednarodnih migracij, čeprav jih mora obravnavati po različnih načelih. 
Zaradi celovitosti področja oziroma soodvisnosti različnih
dejavnosti v sistemu uresničevanja imigracijske politike resolucija zastavlja
skupna načela oblikovanja imigracijske politike Republike Slovenije: 
-       
načelo solidarnosti in mednarodne delitve bremen, ki se predvsem nanaša
na zaščito in pomoč beguncem, vendar njegov posredni pomen zajema tudi
nezakonite migracije in njihove posledice, 
-       
načelo zgodovinske odgovornosti, ki gradi na konceptu kontinuuma
zgodovine in strukturi mednarodnih odnosov, 
-       
načelo odgovornosti do naroda, ki se predvsem nanaša na regularna,
relativno svobodna priseljevanja in odseljevanja ter na regulacije
naturalizacije. To načelo se nanaša tudi na priseljevanje in vračanje državljanov
ter tujcev slovenskega porekla ter na odgovornost za ohranitev in razvoj
identitete slovenskega naroda, 
-       
načelo dolgoročne makroekonomske utilitarnosti, ki determinira relativno
svobodne migracije, ki ne vsebujejo motivacij moralne zavezanosti, kot sta
združevanje družine ali repatriacija. Glede na to načelo je mogoče opredeliti
merila nadzorovanega sprejema tujcev glede na povpraševanje slovenskega trga
delovne sile ali kapitala ob upoštevanju približevanja notranjemu trgu Evropske
unije in hkratnemu preprečevanju nezakonitih imigracij, 
-       
načelo spoštovanja prava, ki pomeni, da ne čustvena navezanost na lastni
narod in kulturne vrednote ne gola utilitarnost ne sme voditi do takšne
migracijske politike in regulacije, ki bi kršili obveznosti, izhajajoče iz
mednarodnih pogodb, splošno sprejetih načel in notranje zakonodaje. To načelo
zahteva spoštovanje človekovih pravic vseh ljudi in z določenimi izjemami
spoštovanje civilnih pravic vseh v državi zakonito prisotnih; od zaščite
osebnih podatkov do osebne svobode in načela nevračanja. 
Zaradi kompleksnosti področja resolucija deli imigracijsko
politiko na tri ločene, a medsebojno povezane in dopolnjujoče se dele oziroma
politike, opredeljene kot: 
-       
imigracijska politika v ožjem smislu oziroma priselitvena politika, ki
se nanaša na regulacijo priseljevanja, torej na načela, pravila in postopke, ki
tujcem dovoljujejo vstop, zaposlitev in/ali bivanje ter stalno naselitev; 
-       
azilska politika, ki se nanaša na sestavine in ukrepe, ki zadevajo
sprejem, vrste in obseg zaščite ter oblike bivanja iskalcev, prosilcev in
pridobitnikov azila, repatriacijo in preselitev. Je del begunske politike, ki
med drugim zajema tudi mednarodno reševanje begunskih problemov in njihovih
vzrokov; 
-       
integracijska politika oziroma v ožjem smislu priseljenska politika do
prisotnih in bodočih priseljencev, ki se nanaša na ukrepe države in družbe, ki
zagotavljajo ugodne pogoje za kakovost življenja priseljenih, spodbujajo
integracijo in omogočajo, da priseljenci postanejo odgovorni udeleženci
družbenega razvoja Slovenije. 
Pojem priseljenca (imigranta) je za oblikovanje imigracijske
in še posebno integracijske politike ključnega pomena. Različne države
uporabljajo različna merila za opredelitev priseljenca, ki so običajno vezana
na definicijo prebivališč(a) oziroma prisotnosti v državi in zunaj nje ter
časovno obdobje. Resolucija za časovno obdobje šteje eno leto od datuma prijave
prebivališča v Republiki Sloveniji, za tujce na podlagi odobrenega dovoljenja
za prebivanje v trajanju najmanj enega leta. Po eni strani se takšna definicija
priseljenca ustrezno približuje priporočeni novi slovenski statistični
definiciji v sklopu predloga nove definicije prebivalstva Slovenije. Po drugi
strani definicija resolucije omogoča ločevanje med kratkotrajnimi tujimi
priseljenci in rezidenti. 
Na dolžino zakonitega in dejanskega bivanja je vezano tudi
razširjanje legalne integracije tujih rezidentov, in sicer prek t.i.
denizenstva, s pridobitvijo dovoljenja za stalno naselitev, v smeri proti
polnemu državljanstvu. Resolucija torej izhaja iz stališča, da je integracija
proces tako za posameznega priseljenca kot za družbo priseljevanja. 
Zaradi političnih časovnih okvirov oziroma obdobij, na katera
se nanaša koordinirani sistem imigracijskih načel, ciljev in instrumentov,
časovna razsežnost strategije vključevanja v Evropsko unijo zahteva pravočasno
uskladitev imigracijske politike z drugimi politikami. S polnopravnim članstvom
v Evropski uniji bo Slovenija z acquis communautaire sprejela tudi vrsto
izdelanih načel migracijske politike z izjemo tistih, ki so v avtonomni
nacionalni pristojnosti, kot je na primer sprejem delavcev, strokovnjakov ali
študentov iz “tretjih” držav na podlagi dvostranskih sporazumov. To pomeni, da
je glede na relativno kratek časovni okvir strategije vključevanja v Evropsko
unijo potrebno usklajevanje imigracijske politike z načeli policijske in
varnostne politike, nato z načeli zaposlitvene, investicijske, izobraževalne,
socialne in kulturne politike ter z zunanjo politiko. 
Resolucija ni mogla upoštevati razvojnih strategij vseh
področij, ki posegajo na področje imigracijske politike niti ni mogla nastajati
sočasno z njimi, kar bi omogočilo sprotno usklajevanje načel, ciljev in ukrepov
in bistveno prispevalo k njeni kakovosti. Zato tudi ni mogla podrobneje
opredeliti načina doseganja zastavljenih ciljev na različnih področjih in
ravneh. Resolucija v temeljih imigracijske politike zastavlja izhodišča za
oblikovanje državne politike na različnih področjih družbenega življenja kot
tudi ustrezne normativne ureditve v prepričanju, da zastavljeni politični
cilji, če so prežeti z družbeno sprejetimi in večinsko podprtimi načeli,
omogočajo njihovo učinkovito instrumentalizacijo.
4. TEMELJI IMIGRACIJSKE POLITIKE
Upoštevajoč, 
-       
da imajo mednarodne migracije zunanjepolitične in notranjepolitične
razsežnosti, 
-       
da ima vsakdo pravico do odselitve iz katere koli države, vključno
svoje, in vrnitve v državo svojega državljanstva, 
-       
mednarodne obveznosti ter načelo, da ima vsaka država pravico, da
suvereno odloča, pod kakšnimi pogoji lahko tujec vstopi, dela in biva na njenem
ozemlju, 
-       
da ima država pri uveljavljanju te pravice določene omejitve in da mora
spoštovati temeljne človekove pravice in se izogibati nacionalni, rasni, verski
in spolni diskriminaciji, 
-       
ter ustavne določbe, 
bodo temelji imigracijske politike Republike
Slovenije:
Svetovna solidarnost in dejavno delovanje na področju
preprečevanja vzrokov množičnih migracij
Imigracijska politika bo postala integralni del slovenske
zunanje politike, kar predpostavlja usklajevanje zunanje politike z
migracijskopolitičnimi razsežnostmi. Slovenija si bo prizadevala, da bo glavni
cilj svetovne migracijske politike mednarodno sodelovanje, ki bo dejavno težilo
k ustvarjanju ustreznih življenjskih razmer vseh ljudi in dejavno preprečevalo
vzroke različnih oblik množičnih migracij ob hkratnem zagotavljanju
pribežališča in pomoči tistim, ki so prisiljeni k begu. Zato si bo Slovenija
prizadevala, da bo politično dejavna pri razreševanju problematike mednarodnih
migracij, da bo imela dejavno vlogo v Organizaciji združenih narodov v smislu
graditve miru, varnosti, ekonomskega razvoja in spoštovanja človekovih pravic
in si prizadevala za boljše sodelovanje med diplomatskimi, humanitarnimi in
vojaškimi posegi v smislu preprečevanja sporov in ohranjanja miru, ekoloških in
drugih t.i. kompleksnih katastrof. Na enak način si bo Slovenija prizadevala,
da se migracijskopolitična razsežnost jasneje izraža pri usklajevanju zunanjih,
varnostno-obrambnih in ekonomskih politik različnih regionalnih združenj.
Aktivna slovenska politika v evropskem prostoru
Sodelovanje v evropskih združevalnih procesih je ena izmed
prednostnih nalog slovenske imigracijske politike. To predpostavlja dejavno
vlogo Slovenije kot članice Sveta Evrope, Organizacije za varnost in sodelovanje,
kot pridružene članice Evropske unije in drugih mednarodnih vladnih in
nevladnih organizacij in forumov, ki se posvečajo različnim vidikom migracij
bodisi samostojno ali v okviru večjih mednarodnih organizacij. Slovenija si bo
prizadevala za spoštovanje človekovih pravic, za oblikovanje demokratičnega
sistema, za postopno razširitev evropskih integracijskih struktur na države
vzhodne Evrope in države okoli Sredozemlja in za takšen varnostno-obrambni
sistem, ki ne bo privedel do prisilnih migracij ali begunstva. 
V procesu vključevanja v Evropsko unijo bo Slovenija tesno in
v skladu z lastnimi interesi sodelovala z Unijo, njenimi članicami in
medvladnimi strukturami. Sodelovanje bo usmerjeno k načrtovanju in usklajevanju
evropske migracijske in azilske politike, usklajevanju vizumskega režima in
povezovanju drugih nadzornih mehanizmov za preprečevanje nezakonitih migracij.
Slovenija bo sodelovala tudi pri programih, ki se nanašajo na odpravljanje
vzrokov množičnih migracij, na vrnitev in reintegracijo priseljencev in
beguncev v izvorne družbe, na integracijo priseljencev v družbe priseljevanja,
na boj proti rasizmu in ksenofobiji, ter pri drugih programih, ki se nanašajo
na to področje. Slovenija bo v okviru vključevanja v Evropsko unijo dejavna
tudi na posebnih področjih dejavnosti, ki se tičejo prilaganj za vključitev v
drugi in tretji steber Unije, uskladitve slovenske imigracijske oziroma tujske
zakonodaje s pravom Evropske unije ter strukturne in funkcionalne
institucionalne preobrazbe. Prosti pretok oseb kot ena izmed štirih svobod
notranjega trga Evropske unije slovenski migracijski politiki v okviru
strukturnega prilaganja zahtevam notranjega trga in skupnim politikam Evropske
unije ponuja tudi priložnost za posebne aktivnosti v okviru emigracijske
politike kot sestavine migracijskih gibanj; ter v okviru evropskih migracijskih
procesov priložnost za pospeševanje bolj dinamičnih in ambicioznejših pobud v
smislu uresničevanja načela svobode gibanja, pravnega položaja tujcev in
koncepta evropskega državljanstva.
Aktivna slovenska politika s sosednjimi državami v srednji
in jugovzhodni Evropi
Sodelovanje s sosednjimi državami je prednostna in stalna
naloga slovenske migracijske politike. Dobri in urejeni odnosi s sosednjimi
državami na področju migracij so lahko vir dobrega sodelovanja in reševanja
vprašanj skupnega interesa na drugih področij. Zato si bo Slovenija prizadevala
za sodelovanje s sosednjimi državami v smislu izmenjave informacij,
dvostranskih in večstranskih dogovorov na različnih področjih, ki zadevajo
migracije, priseljence in begunce. Sodelovanje bi moralo zajemati tudi
oblikovanje migracijske politike predvsem zaradi vmesne vloge, ki jo imajo te
države v selitvenih tokovih med jugovzhodom in severozahodom, in zaradi
premoščanja razlik med migracijskimi politikami držav članic Evropske unije,
držav kandidatk in drugih držav Evrope. Še poseben pomen konstruktivnemu
usklajevanju interesov s sosedami izhaja iz dejstva migracijskih vzorcev.
Slovenci so del priseljene populacije nekaterih sosednjih držav, predvsem držav
članic Evropske unije, medtem ko nekatere naše sosede za Slovenijo pomenijo
tradicionalni izvor bodisi obmejne, sezonske ali trajnejše delovne sile. Hkrati
priseljenci iz nekdanjih jugoslovanskih republik predstavljajo največji delež
naturaliziranih slovenskih državljanov, pa tudi oseb z začasnim zatočiščem in
drugih azilantov ter oseb, ki iz različnih razlogov še nimajo urejenega
statusa.
Zaščita in pomoč beguncem ter drugim iskalcem azila ter
osredotočenje na možnosti vračanja
Upoštevajoč legalne in moralne obveznosti ter članstvo v
mednarodni skupnosti bo Republika Slovenija vodila azilsko politiko s temi
cilji: 
-       
zavarovanje institucije azila z razvijanjem vseobsežne begunske
politike, usmerjene tako na ravnanje z množičnimi begunskimi prilivi kot
posameznimi iskalci azila, ob doslednem spoštovanju načela nevračanja (non
refoulement), 
-       
zagotovitev učinkovite zaščite in pomoči, vključno s programi za
repatriacijo, s posebno pozornostjo, namenjeno varstvu otrok in begunk ter
drugih posebno občutljivih kategorij beguncev, 
-       
sodelovanje z drugimi državami ob množičnih begunskih krizah po načelu
delitve bremen, 
-       
prispevek k razreševanju begunske problematike in odstranjevanju vzrokov
množičnih begunskih tokov s političnimi, ekonomskimi in moralnimi sredstvi.
Regulacija priseljevanja
Upoštevajoč omenjene splošne in posebne pogoje, predvsem
njihove omejitve, bo Republika Slovenija vodila usmerjeno politiko
priseljevanja v skladu z načeli relativne svobode gibanja, solidarnosti in
humanitarnosti tako, da bo priseljevanje pomenilo spodbudo ekonomskemu,
prebivalstvenemu in družbeno-kulturnemu razvoju Republike Slovenije. Pri tem bo
Republika Slovenija vsem tujcem zagotavljala varstvo temeljnih človekovih
pravic in svoboščin, vključno s pravico do zaprositve in uživanja azila.
Zakonitim tujim priseljencem bo dala možnost, da v Sloveniji ostanejo, bodisi
začasno ali trajno, in jim omogočila vključitev v slovensko družbo. 
Država bo uravnavala priseljevanje zlasti tako, da bo: 
-       
usklajevala priseljevanje s potrebnim prilivom v aktivno prebivalstvo
Republike Slovenije, 
-       
določala merila, prednosti in letne kvote glede na interese Republike
Slovenije, razvojne načrte in programe ter povpraševanje na trgu dela, 
-       
omogočala priseljevanje družinskih članov slovenskih državljanov in
tujcev priseljencev po definiciji priznanega statusa družinskih članov v skladu
z ratificiranimi mednarodnimi pogodbami, 
-       
spodbujala priseljevanje in vračanje slovenskih državljanov in tujcev
slovenskega porekla, 
-       
upoštevala mednarodne pogodbe o prostem pretoku oseb ter druge
dvostranske ali večstranske sporazume, 
-       
upoštevala azil v skladu z Ženevsko konvencijo o statusu beguncev, iz
humanitarnih razlogov in razlogov po zakonu o začasnem zatočišču kot
integralni, čeprav kvalitativno različni segment priseljevanja. 
Glede na to bo Republika Slovenija razvila sistem regulacije
priseljevanja tujcev, ki bo: 
-       
ne glede na spremembe v številčnostni priseljevanja praviloma enak, 
-       
s poudarkom na eksternalizaciji nadzora priseljevanja praviloma zahteval
ureditev dovoljenj v zvezi s priselitvijo pred prvim vstopom v državo, 
-       
preprečeval nedovoljeno priseljevanje in nedokumentirano zaposlovanje s
posebnimi ukrepi ter kazenskimi sankcijami, 
-       
omogočal obmejne migracije, migracije sezonskega tipa in druge
kratkotrajne migracije, 
-       
zagotovil izvajanje postopkov za podeljevanje azila v skladu z
mednarodnimi akti, 
-       
v pravnem in upravnem pogledu primerljiv in usklajen z državami
članicami Evropske unije.
Preprečevanje nezakonitih migracij
Upoštevajoč položaj Slovenije v svetovnem in evropskem
migracijskem sistemu, mednarodno obvezujoče dokumente in večstranske ter
dvostranske pogodbe ter v skladu s cilji zakonitega priseljevanja bo Republika
Slovenija preprečevala nezakonite migracije zlasti s: 
-       
preventivnimi ukrepi, med njimi z učinkovitim vizumskim režimom, ki bo
usklajevan tudi z evropsko zunanjo in varnostno politiko, 
-       
učinkovitim nadzorom meja in mejnih prehodov, 
-       
ustreznim notranjim nadzorom, 
-       
ustrezno kaznovalno politiko, 
-       
mednarodnim informativnim, pravnim, carinskim in policijskim
sodelovanjem za preprečevanje nezakonitih migracij, še posebno tistih,
povezanih s terorizmom, nezakonitim trgovanjem z mamili, tihotapljenjem ljudi
in drugimi resnimi oblikami mednarodnega organiziranega kriminala.
Integracija
Upoštevajoč družbeno večkulturnost, s spoštovanjem bogastva
različnosti, mirnega sožitja, družbene stabilnosti in kohezivnosti bo Republika
Slovenija vodila integracijsko politiko, katere cilji so zasnovani na temeljnih
načelih in vrednotah enakopravnosti, svobode in vzajemnega sodelovanja. Pri tem
je: 
-       
enakopravnost razumljena kot zagotavljanje enakih socialnih, ekonomskih
in civilnih pravic; 
-       
svoboda kot pravica do izražanja kulturne identitete ob zagotovitvi
spoštovanja integritete in dostojanstva vsakega posameznika in gojitve lastne
kulture v skladu z zakoni in temeljnimi vrednotami Republike Slovenije; 
-       
vzajemno sodelovanje kot pravica do udejstvovanja in odgovornosti vseh v
neprekinjenem procesu ustvarjanja skupne družbe. 
Da bi omogočali čim večjo družbeno koherentnost, bo
integracijska politika vsebovala določene pravne okvire in družbene ukrepe, ki
bodo spodbujali integracijo priseljencev v slovensko družbo, preprečevali
diskriminacijo in družbeno obrobnost in omogočali, da priseljenci izražajo in
gojijo lastno kulturo in vrednote na podlagi spoštovanja osebne integritete in
dostojanstva v skladu z zakoni Republike Slovenije.
Stalno spremljanje razmer v Sloveniji in po svetu
Vodenje in izvajanje uspešne imigracijske politike je
neprekinjen proces, ki zahteva stalno spremljanje migracijskih razmer doma in v
svetu. Na podlagi dobre obveščenosti in poučenosti bo Slovenija lahko skrbno
pretehtala odločitve, ki bodo dograjevale njeno migracijsko politiko, konkretne
ukrepe in izvedbene programe. Tako se bo lahko uspešno odzivala na migracijske
tokove in procese ter spreminjajoče se okoliščine, ki jih bo narekovala vrsta
dejavnikov. 
Pogoj za to je dober pretok informacij in plodno sodelovanje
med državnimi ustanovami, lokalnimi skupnostmi in nevladnimi organizacijami,
vključno z imigrantskimi, drugimi državami in mednarodnimi organizacijami
različnih ravni ter univerzami in znanstvenoraziskovalnimi inštituti. Sočasno
to zahteva sistematično širjenje znanja, izobraževanja, izpopolnjevanja in
disciplinarnega ter inter/multidisciplinarnega študija in raziskovanj različnih
vidikov migracijske problematike in migracijske politike. 
Enako pomembni sta celovito in verodostojno obveščanje
javnosti in njenih posameznih segmentov doma in v tujini ter ustvarjanje takšne
družbene in politične kulture, ki bo spodbujala demokratično razpravo o
različnih vidikih migracijske problematike in politike.
5. IZVAJANJE IMIGRACIJSKE POLITIKE
Izvajanje celovite imigracijske politike, ki bo sposobna
obravnavati vse oblike migracij in se odzivati na različne izzive, zahteva
celovito normativno ureditev in njeno izvajanje, temelječe na določitvi za to
področje pristojnih organov odločanja in upravljanja. 
Država bo prevzela kontinuirano odgovornost za uresničevanje
ciljev imigracijske politike in za ovrednotenje njenih učinkov. Izvajanje
integracijske politike bo v veliki meri tudi odgovornost občin in temelji na
načelu, da morajo vsi nosilci oblasti dejavno spodbujati enakopravnost vseh
prebivalcev Slovenije. 
Imigracijska politika se seveda ne more uspešno izvajati le
prek državne uprave ali policije, temveč zahteva tudi tesno sodelovanje z
organizacijami civilne družbe, ki imajo kljub morda različnim prednostnim
nalogam in dejavnostim večinoma enake interese. Velik del uspešnega izvajanja
imigracijske politike bo odvisen prav od sodelovanja državne uprave in lokalnih
skupnosti, nevladnih in humanitarnih domačih in mednarodnih organizacij in
končno vseh posameznikov družbe. To se nanaša tudi na sodelovanje s tujimi
državnimi, meddržavnimi in naddržavnimi strukturami, kot so med drugimi Svet
Evrope, Schengenski sporazum in Evropska unija.
Celovita in usklajena normativna ureditev
Normativna ureditev imigracijskega področja bo na novo
urejena oziroma ustrezno prilagojena tako, da bo omogočila uresničevanje
učinkovite imigracijske politike ter soočanje z migracijskimi gibanji,
povezanimi z odklonskimi pojavi, ob hkratnem odpiranju v Evropsko unijo in
usklajevanju z Evropsko unijo, predvsem v okviru drugega in tretjega stebra
Maastrichtske pogodbe oziroma glede na Amsterdamsko pogodbo. Imigracijska
zakonodaja bo tudi notranje usklajena tako, da bo kot logična celota omogočila
uresničevanje stališč resolucije.
Organizacija odločanja in upravljanja
Uspešna imigracijska politika zahteva celostni pristop k
upravljanju priseljevanja, ki zajema usklajevanje in sodelovanje pri jasno
opredeljenih vlogah odgovornih vladnih resorjev, preverjanje konsistentnosti in
učinkovitosti sprejetih ukrepov, usklajenosti med cilji, mehanizmi in učinki
imigracijske politike in njeno nenehno prilagajanje tekočim okoliščinam in
procesom. 
Zato je potrebna zakonska opredelitev ravni odločanja organov
v državi in diplomatsko-konzularnih predstavništev tako, da bo Državni zbor
odločal o načelih regulacije priseljevanja in Vlada Republike Slovenije
izdajala uredbe, ki se bodo nanašale na regulacijo priseljevanja. 
Da bo v procesu prenove javne uprave in procesu vključevanja
v Evropsko unijo in s tem širše upravne integracije zagotovljen celosten,
usklajen, kakovosten in učinkovit pristop k upravljanju priseljevanja kot tudi
h kontinuiranemu procesu oblikovanja celovite imigracijske politike, bo
upravljanje priseljevanja prenovljeno tako: 
-       
da bodo zakonsko določeni izvajalci postopkov upravljanja, tako da bo v
usklajenem delovanju horizontalnih in vertikalnih ravni organov v državi in
diplomatsko-konzularnih predstavništev o najpomembnejših stopnjah regulacije
priseljevanja odločal za to določeni osrednji upravni organ, ministrstvo,
pristojno za notranje zadeve. To pomeni, da bo upravni organ na državni ravni
praviloma odločal o izdaji dovoljenja za stalno prebivanje, o podelitvi azila
in o naturalizaciji; 
-       
ker imigracijska politika zajema zelo različna področja dejavnosti, s
tem pa so tudi nosilci zelo različni, to narekuje, da je za učinkovito in
racionalno delovanje treba veliko pozornosti posvetiti ne le ustrezni
organiziranosti in medsebojnemu, horizontalnemu sodelovanju različnih
subjektov, temveč tudi strokovnoposvetovalnemu vodenju, spremljanju, usmerjanju
in usklajevanju imigracijske politike v celoti. Pri tem bo potrebno tesno
sodelovanje vladnih služb in pristojnih ministrstev, predvsem Ministrstva za
delo, družino in socialne zadeve, Ministrstva za kulturo, Ministrstva za
gospodarske dejavnosti, Ministrstva za notranje zadeve in Ministrstva za
zunanje zadeve, skladno z njihovimi pristojnostmi. Seveda bo potrebno tudi
sodelovanje s predstavniki gospodarstva, z nevladnimi, humanitarnimi in drugimi
organizacijami ter s strokovnimi službami za migracijske, azilske in integracijske
zadeve drugih držav, evropskih in drugih mednarodnih vladnih in nevladnih
organizacij in struktur.
6. SPLOŠNI UKREPI
Najnujnejši splošni ukrepi za doseganja uresničevanja stališč
resolucije se predvsem nanašajo na pravna sredstva in zadevajo: 
-       
zakon o tujcih kot temeljni pravni akt na področju imigracijske
zakonodaje, ki bo na novo urejal pogoje za vstop in bivanje v državi ter druge
določbe o gibanju in prebivanju tujcev, postopek zbiranja podatkov in izvajalce
zakona. Hkrati bo omogočil rešitve za osebe s še neurejenim statusom iz
republik nekdanje SFRJ; 
-       
zakon o azilu, ki bo poleg zakona o začasnem zatočišču urejal področje
azila z evropskimi državami primerljive in z mednarodnimi akti usklajene
postopke za priznanje statusa begunca, oskrbo in nastanitev azilantov,
dopustitev prebivanja in drugo ter tako omogočil izvajanje z Evropsko unijo
usklajene azilske politike; 
-       
zakon o nadzoru državne meje, ki bo urejal nadzor meja v skladu s
postopnim vključevanjem v Evropsko unijo in morebitnim pristopom k
Schengenskemu sporazumu; 
-       
zakon o zaposlovanju tujcev, ki določa pogoje, pod katerimi lahko tuj
državljan ali oseba brez državljanstva dela v Republiki Sloveniji, bo
spremenjen tako, da ga bo kot temeljni materialni in procesni predpis mogoče
uporabiti za zaščito domačega trga dela in uravnavanje novega pritoka delovne
sile; 
-       
ustrezno uskladitev vizumskega režima z vizumskima režimoma
Schengenskega sporazuma in Evropske unije in spodbujanje usklajevanja pravnega
in praktičnega vizumskega režima v državah srednje in vzhodne Evrope, na primer
v okviru Budimpeštanskega procesa; 
-       
področne zakone, ki zadevajo izobraževanje, socialno varstvo in
skrbstvo, zdravstveno varstvo in zdravstveno zavarovanje, kulturo, delovna
razmerja in druga področja, ki se bodo v delih, ki zadevajo tujce, spremenili
tako, da bodo določbe omogočile izvajanje stališč te resolucije. 
Posamezna področja dejavnosti bodo izdelala podrobnejše
programe za oblikovanje pravnih podlag ter drugih ukrepov in dejavnosti. V
medsebojnem usklajevanju ciljev imigracijske politike in drugih relevantnih
politik, ki so povezane s tem področjem, se bodo ti programi stalno
dopolnjevali in izpopolnjevali.
Št. 213-04/98-24/1
Ljubljana, dne 14. maja 1999.
Predsednik 
Državnega zbora 
Republike Slovenije 
Janez Podobnik, dr. med. l. r.