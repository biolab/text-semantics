1. SPLOŠNE DOLOČBE
1. člen
(predmet pravilnika)
(1) S tem pravilnikom se določa oblika in vsebina izkaznice ter
enotnega žiga pooblaščenih inženirjev.
(2) S tem pravilnikom se določa tudi način izdaje, zamenjave,
veljavnost ter evidentiranje izkaznic in enotnih žigov.
2. OBLIKA IN VSEBINA IZKAZNICE
2. člen
(oblika in vsebina izkaznice)
(1) Izkaznica je iz plastificiranega kartončka, velikosti 85mm x 55 mm.
(2) Oblika in vsebina izdelane izkaznice morata biti takšni, kot sta
določeni v prilogi 1 tega pravilnika.
(3) Veljavnost izkaznice je pet let.
(4) Besedilo in oznake, ki jih vsebuje izkaznica, so v pisavi tipa
»HELVETICA«.
3. člen
(oblika in vsebina enotnega žiga)
(1) Enotni žig ima obliko ležečega pravokotnika, dolžine 55 in višine
15 mm, in mora biti odtisnjen v črni barvi.
(2) Oblika in vsebina izdelanega enotnega žiga morata biti takšni, kot
sta določeni v prilogi 2 tega pravilnika.
(3) Enotni žig vsebuje ime, priimek, okrajšavo strokovnega in
znanstvenega naslova posameznika, določenega s predpisi, ki urejajo strokovne
in znanstvene naslove, oznako zbornice in identifikacijsko številko
posameznika.
(4) Besedilo in oznake, ki jih vsebuje enotni žig, so v pisavi tipa
»HELVETICA«.
4. člen
(identifikacijska številka)
(1) Identifikacijska številka pooblaščenega inženirja Inženirske zbornice
Slovenije (v nadaljnjem besedilu: IZS), ki se uporablja v izkaznici in enotnem
žigu, je sestavljena iz oznake stroke oziroma njene podskupine in zaporedne
številke.
(2) Oznaka stroke pomeni hkrati tudi pripadnost posameznika matični
sekciji, zaporedna številka pa pomeni zaporedno številko vpisa posameznika v
matično sekcijo.
(3) Stroke in njihove podskupine oziroma matične sekcije imajo
naslednje oznake:
1.    
črka "G" pomeni članstvo v matični
sekciji gradbenih inženirjev in pooblastilo za delo na področju gradbene
stroke,
2.    
črka "S" pomeni članstvo v matični
sekciji strojnih inženirjev in pooblastilo za delo na področju strojne stroke,
3.    
črka "E" pomeni članstvo v matični
sekciji elektro inženirjev in pooblastilo za delo na področju elektrotehnične
stoke, t.j. na področju elektrotehnike in telekomunikacij,
4.    
črka "T" pomeni članstvo v matični
sekciji inženirjev tehnologov in drugih inženirjev in pooblastilo za delo na
naslednjem strokovnem področju:
- 
»T« pomeni pooblastilo za delo na področju
tehnoloških strok,
- 
»TV« pomeni pooblastilo za delo na področju
varnosti in zdravja pri delu,
- 
»TP« pomeni pooblastilo za delo na področju
požarne varnosti.
5.    
črki "RG" pomenita članstvo v matični
sekciji rudarjev in geotehnologov in pooblastilo za delo na področju
geotehnološke in rudarske stroke,
6.    
črke "Geo" pomenijo članstvo v
matični sekciji geodetov in pooblastilo za delo na področju geodetske stroke.
(4) Uvrstitev v stroko oziroma tudi njeno strokovno podskupino je
odvisna od opravljenega strokovnega izpita iz iste stroke oziroma njene
podskupine.
3. NAČIN IZDAJE, ZAMENJAVE IN PRENEHANJE VELJAVNOSTI IZKAZNIC
IN ENOTNIH ŽIGOV
5. člen
(izdaja izkaznice in enotnega žiga)
(1) Izkaznico in enotni žig se izda
posameznikom, ki so vpisani v imenik IZS.
(2) Izdelavo izkaznice in enotnega žiga
naroči IZS na stroške upravičenca.
6. člen
(zamenjava izkaznic in enotnih žigov)
(1) Izkaznica se zamenja:
-      
če jo imetnik izgubi,
-      
če se je pri uporabi tako poškodovala, da ni
več uporabna,
-      
če je imetnik spremenil osebno ime,
-      
če so se spremenili drugi bistveni podatki iz
izkaznice.
(2) Določbe prejšnjega odstavka se smiselno uporabljajo tudi pri
zamenjavi enotnega žiga.
(3) Imetnik izkaznice in enotnega žiga mora
v primeru izgube izkaznice oziroma enotnega žiga ali v primeru kateregakoli
razloga iz prvega odstavka tega člena to dejstvo nemudoma sporočiti pristojni
službi IZS, da izkaznico oziroma enotni žig izbriše iz evidence, v primeru
izgube izkaznice oziroma enotnega žiga pa uredi tudi preklic njegove
veljavnosti.
(4) Preklic in izdajo izkaznice oziroma enotnega žiga naroči IZS na
stroške imetnika izkaznice.
7. člen
(prenehanje veljavnosti izkaznic in
enotnih žigov ter njihovo uničenje)
(1) Izkaznica in enotni žig prenehata veljati z dnem, ko je njun
imetnik izbrisan iz imenika IZS.
(2) V primeru iz prejšnjega odstavka mora imetnik, ki prejme odločbo o
izbrisu, vrniti izkaznico in enotni žig v osmih dneh po pravnomočnosti odločbe
pristojni službi IZS, da ju komisijsko uniči.
(3) Odvzete oziroma vrnjene izkaznice in enotni žigi pooblaščenih
inženirjev se uničijo pri komisiji za vpis v imenik.
(4) Če posameznik žiga in izkaznice ne vrne v predpisanem roku,
pristojna služba IZS po uradni dolžnosti prekliče izdani žig in izkaznico na
stroške imetnika.
4. UPORABA IN EVIDENTIRANJE IZKAZNIC IN ENOTNIH ŽIGOV
8. člen
(odgovornost za hrambo in pravilno uporabo
izkaznice inenotnega žiga)
(1) Ko posameznik prevzame izkaznico in enotni žig, je odgovoren za
njuno hrambo in pravilno uporabo.
(2) Glede izgube, zlorabe, poškodovanja ali kakršnokoli druge
nepravilnosti v zvezi z uporabo izkaznice oziroma enotnega žiga je imetnik
dolžan nemudoma obvestiti pristojno službo IZS.
9. člen
(evidenca o izkaznicah in enotnih žigih)
(1) O izdanih, zamenjanih in izgubljenih izkaznicah ter enotnih žigih
vodi evidenco pristojna služba IZS. Evidenca se vodi v skladu s predpisom, ki
ureja obliko in vsebino ter način vodenja imenika Zbornice za arhitekturo in
prostor Slovenije in Inženirske zbornice Slovenije.
(2) Pristojna služba IZS pošlje ministrstvu, pristojnemu za prostorske
in gradbene zadeve, najmanj enkrat letno za preteklo leto poročilo o stanju v
zvezi z izdanimi, zamenjanimi oziroma izgubljenimi izkaznicami in enotnimi
žigi.

Priloga 1: Oblika in vsebina izkaznice pooblaščenega
inženirja
Priloga 2: Oblika in vsebine enotnega žiga
pooblaščenega inženirja

Pravilnik o obliki in vsebini izkaznice in
enotnega žiga pooblaščenih inženirjev (Uradni list RS, št. 51/04)
vsebuje naslednje prehodne in končne določbe:
»5. PREHODNE IN KONČNE DOLOČBE
10. člen
(pristojna
služba IZS in njene naloge)
(1) Služba, pristojna za izdajo izkaznic in enotnih žigov ter vodenje
evidenc, je evidenčna služba IZS.
(2) Evidenčna služba IZS vzpostavi in začne voditi evidenco o
izkaznicah in enotnih žigih po določbah tega pravilnika najpozneje v treh mesecih
po vzpostavitvi imenika IZS.
(3) Do začetka dela evidenčne službe IZS delo opravlja pristojna služba
Inženirske zbornice Slovenije (v nadaljnjem besedilu: IZS/97), ki je bila
ustanovljena na podlagi 100.a člena Zakona o graditvi objektov (Uradni list SRS,
št. 34/84 in 29/86, Uradni list RS, št. 71/93 – ZUN, 40/94 – odl. US, 69/94 –
odl. US, 59/96, 45/99, 42/00 – odl. US, 52/00; v nadaljnjem besedilu: ZGO).
11. člen
(izdajanje
izkaznic in enotnih žigov v prehodnem obdobju)
(1) Do pričetka poslovanja Zbornice za arhitekturo in prostor Slovenije
in sprejema pravilnika o obliki in vsebini izkaznice in enotnega žiga
pooblaščenih arhitektov, pooblaščenih krajinskih arhitektov in pooblaščenih
prostorskih načrtovalcev izdaja pooblaščenim arhitektom, pooblaščenim
krajinskim arhitektom in pooblaščenim prostorskim načrtovalcem izkaznice in
enotne žige IZS/97 v skladu z določbami tega pravilnika.
(2) Pooblaščenim arhitektom, pooblaščenim krajinskim arhitektom in
pooblaščenim prostorskim načrtovalcem se izda izkaznice, ki imajo takšno obliko
in vsebino, kot sta predpisani za izkaznico pooblaščenega inženirja in
prikazani v prilogi1 tega pravilnika, s tem da se vsebina izkaznice smiselno
prilagodi tako, da se pod rubriko identifikacijska številka vpiše
identifikacijska številka vpisa v matično sekcijo arhitektov.
(3) Pooblaščenim arhitektom, pooblaščenim krajinskim arhitektom oziroma
pooblaščenim prostorskim načrtovalcem se izda enotne žige, ki imajo takšno
obliko in vsebino, kot sta predpisani za enotni žig pooblaščenega inženirja in
prikazani v prilogi 2 tega pravilnika, s tem da se vsebina žiga smiselno
prilagodi tako, da se namesto oznake matične sekcije vpiše oznako področja
stroke, za katero ima posameznik pridobljeno pooblastilo, in sicer oznako »A«
za področje odgovornega arhitekturnega projektiranja in prostorskega
načrtovanja, oznako »KA« za področje odgovornega krajinskega projektiranja in
prostorskega načrtovanja oziroma oznako »P« za področje prostorskega
načrtovanja, kot identifikacijsko številko pa se vpiše identifikacijsko
številko vpisa v matično sekcijo arhitektov pri IZS/97.
12. člen
(prenehanje
veljavnosti, uskladitve)
Članom IZS, ki imajo osebne štampiljke in
izkaznice, izdane v skladu s pravilnikom o obliki in vsebini enotnega žiga
projektivnih podjetij (Uradni list RS, št. 39/98 in 68/00), se izda nove
izkaznice in enotne žige v skladu s tem pravilnikom najpozneje eno leto po
uveljavitvi tega pravilnika. Eno leto po uveljavitvi tega pravilnika prenehajo
veljati stare osebne štampiljke in izkaznice, izdane v skladu s pravilnikom o
obliki in vsebini enotnega žiga projektivnih podjetij (Uradni list RS, št.
39/98 in 68/00).
13. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o obliki in vsebini izkaznice in enotnega žiga pooblaščenih
inženirjev (Uradni list RS, št. 60/05) vsebuje naslednjo prehodno in
končno določbo:
»2. člen
Članom matične sekcije elektroinženirjev in
članom matične sekcije inženirjev tehnologov in drugih inženirjev, se izdajo
nove izkaznice in žigi v skladu s tem pravilnikom najpozneje v roku dveh
mesecev po njegovi uveljavitvi.
3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvah pravilnika o obliki in
vsebini izkaznice in enotnega žiga pooblaščenih inženirjev (Uradni list RS, št.
73/05) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o obliki in
vsebini izkaznice in enotnega žiga pooblaščenih inženirjev (Uradni list RS, št.
55/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.