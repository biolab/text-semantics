1
Za kulturni spomenik državnega pomena se razglasi enoto
dediščine:
-       
Vipolže – Vila Vipolže (EŠD 820).
Enota ima zaradi kulturnih, krajinskih,
umetnostno-arhitekturnih, zgodovinskih in drugih izjemnih lastnosti poseben
pomen za Republiko Slovenijo. Zato jo razglašamo za kulturni spomenik državnega
pomena z lastnostmi kulturne krajine, umetnostno arhitekturnega spomenika in
zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Vila – dvorec je edini večji ohranjeni podeželski, utrjeni
vinogradniški dvorec mediteranskega tipa pri nas. Dvorec je dominanta roba Brd
in širšega prostora. Ohranjena je hierarhija odprtega in grajenega prostora ter
ostanki parka z izjemnimi drevninami in deli stavbne opreme ter okoliški
vinogradi. Celota ima izjemen pomen za zahodno slovensko mejo in državo v
celoti.
3
Meje varovanega in vplivnega območja spomenika so vrisane na
temeljnem topografskem načrtu v merilu 1:5000. Izvirnika načrta, ki sta
sestavni del tega odloka, hranita Ministrstvo za kulturo, Uprava Republike
Slovenije za kulturno dediščino in Javni zavod Republike Slovenije za varstvo
kulturne dediščine (v nadaljnjem besedilu: zavod).
Vplivno območje spomenika je območje v razdalji 300 metrov od
meje zarisa in odprti prostor v širši okolici, na katerem bi bile zasajene
kulture ali bi bili postavljeni objekti, ki bi s svojo velikostjo, obliko ali
funkcijo lahko negativno vplivali na zaščitene funkcionalne in vizualne
elemente spomenika.
4
Za spomenik velja varstveni režim, ki določa:
-       
varovanje kulturnih, arhitekturnih, krajinskih, likovnih in zgodovinskih
vrednot v celoti, v njihovi izvirnosti in neokrnjenosti,
-       
podrejanje vsake rabe in vseh posegov v vilo – dvorec in robni prostor
ohranjanju in vzdrževanju varovanih spomeniških lastnosti, vključno z
vzdrževanjem izjemnih dreves in vzdrževanjem namembnosti parka in vinogradov
pod dvorcem,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod,
-       
prepovedana je vožnja z motornimi vozili znotraj zaščitenega območja
dvorca in pripadajočega parka, razen za potrebe vzdrževanja, raziskovanja in
oskrbe,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
odloka naštetih posameznih elementov te enote.
Zavarovano območje je namenjeno:
-       
trajni ohranitvi kulturnih, arhitekturnih, krajinskih, likovnih in
zgodovinskih vrednot,
-       
povečevanju pričevalnosti kulturnega spomenika,
-       
prezentaciji kulturnih vrednot spomenika in situ ter v medijih,
-       
učno-demonstracijskemu delu,
-       
znanstveno-raziskovalnemu delu.
5
Za vsako spremembo funkcije kulturnega spomenika ali
njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v dveh mesecih po uveljavitvi tega
odloka izdati lastnikom spomenika ali njegovih sestavnih delov odločbo o
varstvu na podlagi 13. člena zakona o varstvu kulturne dediščine (Uradni list
RS, št. 7/99).
Odločbe iz prejšnjega odstavka določajo pogoje za
raziskovanje, načine vzdrževanja, pogoje za posege, fizično zavarovanje, pravni
promet, načine upravljanja in rabe spomenika, dostopnost spomenika za javnost
in časovne okvire dostopnosti, posamezne druge omejitve in prepovedi ter ukrepe
za čim bolj učinkovito varstvo spomenika.
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat
Republike Slovenije za varstvo kulturne dediščine.
8
Ta odlok začne veljati naslednji dan po objavi v Uradnem
listu Republike Slovenije.
Št. 634-03/99-1
Ljubljana, dne 9. septembra 1999.
Vlada Republike Slovenije
Marjan Podobnik l. r.
Podpredsednik

Priloga: Kulturni
spomenik državnega pomena; Vila Vipolže (topografski načrt)