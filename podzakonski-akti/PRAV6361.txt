I. SPLOŠNE DOLOČBE
1. člen
(vsebina pravilnika)
Ta pravilnik določa vsebino zbirke podatkov
o izvajalcih raziskovalne in razvojne dejavnosti (v nadaljnjem besedilu:
evidenca RO), pogoje in postopek za vpis in izbris iz evidence RO, postopek
občasnega preverjanja izpolnjevanja pogojev, ki jih morajo za vpis v evidenco
RO izpolnjevati izvajalci raziskovalne in razvojne dejavnost (v nadaljnjem
besedilu: izvajalci) ter določbe o posredovanju podatkov iz evidence RO.
Izvajalci so raziskovalne organizacije, kot
jih opredeljuje 5. člen Zakona o raziskovalni in razvojni dejavnosti (Uradni
list RS, št. 96/02; v nadaljnjem besedilu: zakon) in zasebni raziskovalci.
Ta pravilnik predpisuje vsebino in obliko
obrazcev za izkazovanje podatkov. Obrazce določi direktor Javne agencije za
raziskovalno dejavnost Republike Slovenije (v nadaljnjem besedilu: agencija).
2. člen
(nevtralna slovnična oblika)
V tem pravilniku uporabljeni izrazi
zapisani v slovnični obliki moškega spola, so uporabljeni kot nevtralni za
moške in ženske.
3. člen
(vrsta evidenc)
Agencija v evidenci RO vodi:
-      
evidenco izvajalcev
kot pravnih in fizičnih oseb;
-      
evidenco raziskovalnih
skupin pri posameznem izvajalcu in
-      
evidenco
raziskovalcev po raziskovalnih skupinah v okviru posameznega izvajalca.
4. člen
(enotna metodologija)
Evidenca RO se vodi računalniško po enotnih
metodoloških načelih in standardih, ki jih določi agencija.
Skupaj z računalniško vodeno evidenco RO se
vodi zbirka listin, v katero se vlagajo listine in drugi spisi, ki so v zvezi z
vpisom v evidenco RO.
5. člen
(uporaba podatkov evidence RO)
Podatki iz evidence RO se smejo uporabljati
samo za potrebe izvajanja dejavnosti agencije in organov oziroma organizacij iz
26. člena zakona ter za statistične namene.
6. člen
(varovanje osebnih podatkov)
Tehnične in organizacijske ukrepe za
zavarovanje osebnih podatkov iz evidence RO in notranji nadzor določi agencija,
kot to določajo predpisi, ki veljajo za državno upravo.
Osebe, ki so zaposlene v agenciji ali v
organu oziroma organizaciji iz 26. člena zakona ter zunanji izvajalci oziroma
osebe, ki so v pogodbenem razmerju z agencijo, morajo osebne podatke iz
evidence RO, ki jih vodi agencija, varovati kot to določajo predpisi agencije.
Dolžnost varovanja osebnih podatkov iz
prejšnjega odstavka traja tudi po prenehanju delovnega razmerja v agenciji ali
pri organu oziroma organizaciji iz 26. člena zakona.
7. člen
(obveščanje javnosti)
Agencija o statističnih podatkih iz
evidence RO po tem pravilniku obvešča javnost in druge pristojne institucije in
organe, ki jih je v skladu s predpisi dolžna obveščati.
8. člen
(hramba podatkov iz evidence RO)
Agencija je dolžna po izbrisu posameznega
izvajalca hraniti podatke v evidenci RO še pet let.
O načinu hrambe podatkov agencija sprejme
podrobnejše navodilo.
9. člen
(sporočanje sprememb podatkov)
Izvajalci, ki so vpisani v evidenco RO, so
dolžni sproti obveščati agencijo o vseh spremembah, ki vplivajo na
izpolnjevanje pogojev za vpis oziroma izbris iz evidence RO ter vse spremembe
podatkov, ki se vodijo v evidenci RO in spremembe v skladu s tem pravilnikom
dokumentirati.
Izvajalci so dolžni spremembe iz prejšnjega
odstavka sporočiti agenciji najpozneje v petnajstih dneh od nastanka spremembe.
10. člen
(brezplačno pridobivanje podatkov)
Ministrstvo, pristojno za znanost,
ministrstvo, pristojno za tehnologijo, javni infrastrukturni zavod, ki opravlja
dejavnost informacijske in komunikacijske podpore raziskovalni dejavnosti,
javne raziskovalne organizacije, koncesionarji in pravne osebe, ki jim je bilo
dano javno pooblastilo, brezplačno pridobivajo podatke iz evidence RO, in sicer
za izvajanje svoje dejavnosti, vodenje zbirk podatkov po zakonu, izvajanje
nadzora, za spremljanje stanja, analize ter statistične namene.
11. člen
(obdelovanje osebnih podatkov)
Agencija lahko osebne podatke, ki jih vodi
v evidenci RO in podatke, ki jih pridobi od upravljalcev zbirk osebnih podatkov
iz drugega odstavka 26. člena zakona, obdeluje samo za potrebe izvajanja
dejavnosti in izvajanja zbirk podatkov po zakonu, za izvajanje nadzora,
izplačil, za spremljanje stanja, za analize ter statistične namene.
12. člen
(namen vodenja evidenc RO)
Podatki iz evidence RO se vodijo za potrebe
izvajanja dejavnosti agencije in za statistične namene v skladu s 25. členom
zakona.
13. člen
(vpis in izbris zasebnih raziskovalcev v
evidenco RO)
Zasebnega raziskovalca se vpiše v evidenco
raziskovalcev iz 3. člena tega pravilnika po uradni dolžnosti ob vpisu v
register zasebnih raziskovalcev.
Iz evidence raziskovalcev iz 3. člena tega
pravilnika se zasebnega raziskovalca izbriše po uradni dolžnosti ob izbrisu iz
registra zasebnih raziskovalcev.
Za zasebne raziskovalce ne veljajo ostale
določbe tega pravilnika o vpisu oziroma izbrisu iz evidence RO.
II. EVIDENCA RO
14. člen
(pogoji za vpis)
V evidenco RO se vpiše izvajalec, ki
izpolnjuje pogoje, ki jih določata zakon in ta pravilnik.
Za vpis v evidenco RO mora izvajalec
izpolnjevati naslednje pogoje:
-      
je pravna oseba ali
samostojni podjetnik;
-      
ima raziskovalno in
razvojno dejavnost registrirano v sodnem registru oziroma priglašeno pri
pristojnem organu;
-      
ima raziskovalni in
razvojni program dela na področju svoje dejavnosti, ki sovpada z aktualnimi
vprašanji na raziskovalnem in razvojnem področju in z usmeritvami Nacionalnega
raziskovalnega in razvojnega programa v okviru izvajalca oziroma na širšem
področju;
-      
ima najmanj eno
raziskovalno skupino, ki ima organizacijsko opredeljeno in finančno ločeno
vodeno raziskovalno in razvojno dejavnost;
-      
vodja raziskovalne
skupine ima najmanj naziv razvojnega sodelavca, strokovno raziskovalnega
sodelavca ali znanstvenega sodelavca;
-      
raziskovalci v
raziskovalni skupini so razvrščeni v raziskovalne nazive v skladu s predpisi
oziroma splošnimi pravnimi akti;
-      
razpolaga z
ustrezno raziskovalno opremo za izvajanje raziskovalne in razvojne dejavnosti;
-      
razpolaga z
ustreznimi prostori za izvajanje raziskovalne in razvojne dejavnosti.
Izvajalec – pravna oseba, ki so jo v
zamejstvu ustanovili Slovenci oziroma je v njihovi večinski lasti in je
nacionalnega pomena za ohranjanje Slovencev v zamejstvu, mora v primeru
neizpolnjevanja pogojev, določenih v prejšnjem odstavku, za vpis v evidenco RO
imeti zagotovljene smiselno podobne pogoje.
15. člen
(prednost vpisa v evidenco RO)
Z vpisom v evidenco RO pridobi izvajalec,
če se prijavi na javni razpis za zbiranje ponudb za raziskovalne in razvojne
projekte ter na javni poziv in javni razpis za izvajanje javne službe na
področju raziskovalne dejavnosti, ki jih objavlja agencija, možnost direktnega
ocenjevanja v zvezi z izpolnjevanjem pogojev v navedenih javnih razpisih
oziroma pozivih agencije.
Če agencija ugotovi, da podatki o izvajalcu
v prijavi na javni razpis oziroma na javni poziv oziroma v razpisni
dokumentaciji ne ustrezajo podatkom o izvajalcu v evidenci RO, pozove
izvajalca, da v določenem roku, preden se ga uvrsti v ocenjevalni postopek v
zvezi z javnim razpisom oziroma pozivom, uredi podatke v evidenci RO.
16. člen
(podatki o izvajalcu)
Evidenca izvajalcev vsebuje naslednje
podatke o izvajalcu, kot pravni osebi:
-      
zaporedno številko
vpisa;
-      
datum in številko
sklepa o vpisu in izbrisu v evidenco RO, na podlagi katerega je opravljen vpis
oziroma izbris;
-      
naziv oziroma ime
izvajalca (naziv se napiše v slovenskem in angleškem jeziku, če je slednji
naveden v ustanovitvenem aktu ali statutu);
-      
sedež izvajalca;
-      
ime in priimek
odgovorne osebe, ki zastopa izvajalca;
-      
evidentiran račun;
-      
davčno številko
oziroma identifikacijsko številko;
-      
matično številko;
-      
predmet oziroma
področje raziskovalne in razvojne dejavnosti;
-      
šifro dejavnosti;
-      
statusno pravno
obliko;
-      
navedbo
ustanovitelja;
-      
sektor dejavnosti.
17. člen
(podatki o raziskovalni skupini)
Evidenca raziskovalnih skupin pri
posameznem izvajalcu vsebuje naslednje podatke:
-      
zaporedno številko
vpisa raziskovalne skupine v evidenco;
-      
ime raziskovalne
skupine;
-      
vodjo raziskovalne
skupine;
-      
sedež opravljanja
raziskovalne in razvojne dejavnosti;
-      
predmet oziroma
področje raziskovalne in razvojne dejavnosti;
-      
seznam
raziskovalcev.
18. člen
(podatki o raziskovalcih)
Evidenca raziskovalcev, ki so vključeni v
raziskovalne skupine pri izvajalcu, vsebuje naslednje podatke:
-      
zaporedno številko
vpisa v evidenco;
-      
osebne podatke iz
tretjega odstavka 25. člena zakona;
-      
podatke o
raziskovalnem področju, kjer raziskovalec opravlja raziskovalno in razvojno
dejavnost;
-      
podatke o
raziskovalnem nazivu;
-      
podatke o delovnem
razmerju.
III. POSTOPEK ZA VPIS V EVIDENCO RO
19. člen
(pisna vloga)
Postopek za vpis v evidenco RO se začne s
pisno vlogo, ki jo predloži zakoniti zastopnik vlagatelja vloge za vpis v
evidenco RO. Vloga vsebuje zahtevek za vpis s prilogami iz 20. člena tega
pravilnika.
20. člen
(priloge k vlogi)
Vloga za vpis v evidenco RO se vloži na
obrazcih. Vlogi mora vlagatelj priložiti še: 
-      
ustanovitveni akt ali statut vlagatelja; 
-      
splošni pravni akt vlagatelja iz katerega mora
biti razvidno, da je raziskovalna in razvojna dejavnost vodena organizacijsko
opredeljeno in stroškovno ločeno od ostalih dejavnosti vlagatelja oziroma
podpisano in ožigosano izjavo vlagatelja (obrazec izjave je priloga tega
pravilnika); 
-      
splošni pravni akt, ki opredeljuje pogoje,
merila in postopek za razvrstitev raziskovalca v posamezen naziv pri
vlagatelju; 
-      
zapisnik komisije oziroma veččlanskega
strokovnega telesa, ki je podelil naziv raziskovalcu v raziskovalni skupini pri
vlagatelju; 
-      
raziskovalni in/ali razvojni program dela za
eno ali več raziskovalnih skupin pri vlagatelju za tekoče letno obdobje
(okvirno do 1500 znakov oziroma ena tipkana stran); 
-      
seznam pomembnejše raziskovalne opreme, katere
vrednost praviloma presega 1 milijon tolarjev (izpis iz knjigovodske evidence);
-      
kratko predstavitev vlagatelja (okvirno do 800
znakov oziroma pol tipkane strani); 
-      
dokazila o rezultatih raziskovalnega in
razvojnega dela (bibliografija, inovacije, patenti, drugi rezultati
raziskovalnega in razvojnega dela, okvirno do 1500 znakov oziroma ena tipkana
stran).
Zapisnik komisije oziroma veččlanskega
strokovnega telesa iz četrte alineje prejšnjega odstavka se lahko izjemoma
nadomesti s sklepom direktorja, v kolikor vlagatelj v splošnem pravnem aktu iz
tretje alineje prejšnjega odstavka opredeli ustrezen postopek in pri tem
upošteva predpisane pogoje in merila za razvrstitev raziskovalca v posamezen
naziv. Podelitev raziskovalnih nazivov s sklepom direktorja lahko traja do
podelitve raziskovalnega naziva komisije oziroma veččlanskega strokovnega
telesa in sicer največ za dobo enega leta.
Če vlagatelj k vlogi za
vpis prilaga fotokopije dokumentov, mora biti njihova istovetnost z originalom
potrjena. Izjavo o istovetnosti lahko napiše vlagatelj, ki jo potrdi
pooblaščeni zastopnik vlagatelja.
Agencija po prejemu vloge za vpis po uradni
dolžnosti pridobi izpisek iz
sodnega registra oziroma uradni dokument o priglasitvi pristojnemu organu,
dokument Statističnega urada Republike Slovenije oziroma Agencije Republike
Slovenije za javnopravne evidence in storitve (AJPES) o matični številki
vlagatelja in šifri dejavnosti in dokument o davčni številki oziroma
identifikacijski številki vlagatelja, ki ga je izdal pristojni davčni urad.
21. člen
(dopolnitev vloge)
Če vloga za vpis v evidenco RO ni popolna,
agencija pozove vlagatelja, da jo dopolni v 30 dneh.
Če vlagatelja vloge v roku iz prejšnjega
odstavka ne dopolni, agencija vlogo s sklepom zavrže in vlagatelju
dokumentacijo vrne.
22. člen
(strokovna komisija)
Vlogo za vpis v evidenco RO agencija
posreduje strokovni komisiji (v nadaljnjem besedilu: komisija). Komisijo
imenuje direktor agencije. Komisija prouči ali izvajalec izpolnjuje predpisane
pogoje za vpis v evidenco RO in o tem izda predlog sklepa v obliki zapisnika,
ki ga podpiše predsednik komisije.
Komisija lahko o načinu svojega dela izda
poslovnik.
23. člen
(obvestilo o sklepu)
Na podlagi predloga sklepa komisije direktor
agencije sprejme sklep. Sprejem sklepa se izvede, ko direktor agencije ali od
njega pooblaščena oseba podpiše zapisnik komisije.
Obvestilo o sprejetem sklepu iz prejšnjega
odstavka agencija pošlje vlagatelju in tudi drugim, ki imajo pravni interes, če
to zahtevajo.
IV. PREGLEDOVANJE PODATKOV IN IZBRIS IZ EVIDENCE RO
24. člen
(preizkus podatkov)
Agencija lahko po uradni dolžnosti izvede
postopek preizkusa ali podatki iz 16., 17. in 18. člena tega pravilnika dokazujejo izpolnjevanje pogojev za vpis posameznega izvajalca v evidenco RO iz 14.
člena tega pravilnika. Izvajalec je dolžan agenciji poslati podatke v
tridesetih dneh od prejema poziva agencije.
Postopek preizkusa izvede komisija iz 22.
člena tega pravilnika tako, da ugotavlja ali izvajalec, ki je vpisan v evidenco
RO na podlagi predloženih podatkov izpolnjuje pogoje, ki jih določa ta
pravilnik.
Če komisija oceni, da izvajalec ne
izpolnjuje več osnovnih pogojev za vpis v evidenco RO, določenih v drugem
odstavku 14. člena tega pravilnika, sprejme predlog sklepa o izbrisu izvajalca
iz evidence RO.
Na podlagi predloga sklepa komisije o
izbrisu iz evidence RO direktor agencije sprejme sklep na način kot je določen
v prejšnjem členu. Agencija izvajalcu v osmih dneh pošlje obvestilo o izbrisu
iz evidence RO. Izvajalec lahko zaprosi za ponovni vpis.
25. člen
(izbris po uradni dolžnosti)
Izvajalec se po uradni dolžnosti izbriše iz
evidence RO, če izvajalec s pisno vlogo to sam zahteva ali v primeru, če
agenciji v skladu s prejšnjim členom ne pošlje podatkov ali jih ne pošlje
pravočasno.
V primeru izbrisa po prejšnjem odstavku,
agencija obvestilo o izbrisu iz evidence RO pošlje izvajalcu v osmih dneh od
izbrisa iz evidence RO.

Priloga: Izjava, da je raziskovalna in razvojna
dejavnost vodena organizacijsko opredeljeno in stroškovno ločeno od ostalih
dejavnosti vlagatelja

Pravilnik o vsebini in načinu vodenja evidence
o izvajalcih raziskovalne in razvojne dejavnosti (Uradni list RS, št. 12/05)
vsebuje naslednje prehodne in končno določbo:
»V. PREHODNE IN KONČNA DOLOČBA
26. člen
(veljavnost
vpisa)
Vsi izvajalci, ki so bili vpisani v
evidenco RO do uveljavitve tega pravilnika, ostanejo vpisani v evidenco RO.
27. člen
(komisija)
Strokovna komisija, ki je bila imenovana na
podlagi Pravilnika o merilih za ocenjevanje kakovosti raziskovalne dejavnosti
in o evidencah ter spremljanju raziskovalne dejavnosti (Uradni list RS, št.
65/94, 1/98, 35/98 in 52/98) preneha z imenovanjem nove komisije.
28. člen
(prenehanje
uporabe dosedanjega pravilnika)
Z dnem uveljavitve tega pravilnika se
preneha uporabljati Pravilnik o merilih za ocenjevanje kakovosti raziskovalne
dejavnosti in o evidencah ter spremljanju raziskovalne dejavnosti (Uradni list
RS, št. 65/94, 1/98, 35/98 in 52/98), razen določb 9., 10., 11. in 12. člena.
29. člen
(veljavnost
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vsebini in
načinu vodenja evidence o izvajalcih raziskovalne in razvojne dejavnosti
(Uradni list RS, št. 122/06) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o vsebini in
načinu vodenja evidence o izvajalcih raziskovalne in razvojne dejavnosti (Uradni
list RS, št. 55/11) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.