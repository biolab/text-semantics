1. člen
Za kulturni spomenik državnega pomena se razglasi enoto
dediščine: 
-       
Ljubljana – Robbov vodnjak (EŠD 387). 
Enota ima zaradi izjemnih kulturnih, umetnostnih in
arhitekturnih ter zgodovinskih lastnosti poseben pomen za Republiko Slovenijo.
Zato jo razglašamo za kulturni spomenik državnega pomena z lastnostmi
umetnostnega in arhitekturnega ter zgodovinskega spomenika.
2. člen
Lastnosti, ki utemeljujejo razglasitev za spomenik državnega
pomena: 
Baročni vodnjak je izjemno pomembna celostna umetnina
Francesca Robbe, edina svoje vrste v Sloveniji. Stoji na razširjenem delu
ljubljanskega Mestnega trga in je bil dokončan leta 1751. Trikotno piramidalno
kompozicijo celote, izklesane iz raznovrstnih marmorjev, sestavljajo
stopničasti podest, školjkasti bazen, tri razgibane figure rečnih personifikacij
na skalnatih podstavkih in monumentalni obelisk. Harmonična ubranost vseh
kiparskih in arhitekturnih prvin spomenika ustvarjata edinstveno prostorsko in
likovno dominantnost vodnjaka v osrčju starega mestnega jedra.
3. člen
Spomenik iz 1. člena odloka stoji na parceli številka 153/43,
k.o. Ljubljana Mesto. 
Vplivno območje spomenika obsega odprt ulični prostor vedutno
izpostavljenega spomenika s fasadami Mestnega trga do Krojaške ulice,
Stritarjeve ulice do Tromostovja in Ciril Metodovega trga do vzhodnega pročelja
Nadškofijske palače. 
Meje spomenika so vrisane na zemljiško katastrskem načrtu v
merilu 1:2880, meje vplivnega območja spomenika na temeljnem topografskem
načrtu v merilu 1:5000. Izvirnika načrtov, ki sta sestavni del tega odloka, hranita
Ministrstvo za kulturo, Uprava Republike Slovenije za kulturno dediščino in
Javni zavod Republike Slovenije za varstvo kulturne dediščine (v nadaljnjem
besedilu: zavod).
4. člen
Za spomenik velja varstveni režim, ki določa: 
-       
varovanje kulturnih, umetnostnih, materialnih in zgodovinskih prvin
spomenika, 
-       
strokovno vzdrževanje in sanacijo poškodovanih varovanih prvin vodnjaka
z ohranjanjem vseh izvirnih materialov iz leta 1751 in izvirnih likovnih prvin,
-       
za ohranjanje ustreznih mikroklimatskih pogojev in preprečevanje
izsuševanja kamna je dopustno začasno (zimsko) zavarovanje spomenika s stekleno
komoro, stoječo na kamnitih stopnicah, 
-       
v primeru posegov v zemeljske plasti na zavarovanem območju spomenika so
obvezne predhodne arheološke raziskave, 
-       
obvezno spoštovanje določil sprejetih mednarodnih pogodb in priporočil s
področja varstva kulturne dediščine. 
Spomenik je zavarovan z namenom, da se: 
-       
ohrani njegov pomen in raba, 
-       
ohrani neokrnjenost likovnih in zgodovinskih vrednot, 
-       
poveča pričevalnost kulturnega spomenika, 
-       
predstavi kulturne vrednote spomenika, 
-       
spodbudi učno – predstavitveno in znanstvenoraziskovalno delo.
5. člen
Za vsako spremembo funkcije kulturnega spomenika ali
njegovega dela in za vsak fizični poseg v spomenik ali njegove dele, je
potrebno predhodno pridobiti kulturno-varstvene pogoje in na njihovi podlagi
kulturno-varstveno soglasje pristojnega zavoda.
6. člen
Pristojni organ mora v treh mesecih po uveljavitvi tega
odloka izdati lastniku spomenika odločbo o varstvu na podlagi 13. člena zakona
o varstvu kulturne dediščine (Uradni list RS, št. 7/99). 
Odločba iz prejšnjega odstavka določa pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj
učinkovito varstvo spomenika. 
Varstveni režim lahko omejuje lastninsko pravico le v obsegu,
ki je nujen za izvajanje varstva spomenika.
7. člen
Nadzor nad izvajanjem tega odloka opravlja Inšpektorat
Republike Slovenije za področje kulturne dediščine.
8. člen
Ta odlok začne veljati naslednji dan po objavi v Uradnem
listu Republike Slovenije.
Št. 634-03/2001-2
Ljubljana, dne 29. marca 2001.
Vlada Republike Slovenije
dr. Janez Drnovšek l. r.
Predsednik

Priloga
I: Načrt parcele