1. člen
Ta pravilnik določa geografsko območje ter način predelave in
priprave za trg za Kraški zašink z zaščiteno geografsko označbo (v nadaljnjem
besedilu: Kraški zašink).
2. člen
(1) Ime Kraški zašink ima lahko samo zašink, predelan in
pripravljen za trg na geografskem območju in na način, ki sta določena v
specifikaciji za Kraški zašink, ki jo potrdi Ministrstvo za kmetijstvo,
gozdarstvo in prehrano v skladu s predpisom, ki ureja postopke zaščite
kmetijskih pridelkov oziroma živil.
(2) Specifikacija za Kraški zašink iz prejšnjega odstavka je
dosegljiva na Ministrstvu za kmetijstvo, gozdarstvo in prehrano, Dunajska cesta
58, Ljubljana, ali na spletnih straneh ministrstva www.mkgp.gov.si pod povezavo
Zaščita kmetijskih pridelkov oziroma živil.
3. člen
Kraški zašink mora biti označen v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Kraški zašink lahko uporablja proizvajalec zašinka, ki
zanj pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Kraški zašink lahko pridobi proizvajalec
tega zašinka v skladu s predpisom, ki ureja zaščitni znak za označevanje
kmetijskih pridelkov oziroma živil.
6. člen
Vsi proizvajalci Kraškega zašinka, ki pridobijo certifikat iz
4. člena tega pravilnika in proizvajajo Kraški zašink, morajo enkrat letno,
najpozneje do konca februarja, na Ministrstvo za kmetijstvo, gozdarstvo in
prehrano pisno sporočiti količino Kraškega zašinka, ki so ga v preteklem letu
proizvedli.
7. člen
Proizvajalci Kraškega zašinka, ki so do uveljavitve tega
pravilnika za svoje proizvode uporabljali ime Kraški zašink, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo,
imena Kraški zašink na svojih proizvodih ne smejo več uporabljati.
8. člen
Ta pravilnik začne veljati osmi dan po objavi v Uradnem listu
Republike Slovenije.
Št. 33203-37/2006/22
Ljubljana, dne 3. marca 2008
EVA 2008-2311-0079
Iztok Jarc l.r. 
Minister 
za kmetijstvo, gozdarstvo in prehrano