I. SPLOŠNA DOLOČBA
1. člen
S tem pravilnikom se za Slovence brez slovenskega
državljanstva in tujce, državljane držav, ki niso članice Evropske unije,
določajo plačevanje šolnin za študij po javnoveljavnih študijskih programih in
pogoji za bivanje v študentskih domovih.
II. ŠOLNINA
2. člen
Slovenci brez slovenskega državljanstva, ki se v Republiki Sloveniji
izobražujejo na javnih ali zasebnih visokošolskih zavodih, za študij po
javnoveljavnih študijskih programih prve, druge in tretje stopnje plačujejo
tolikšno šolnino, kot je določena za državljane Republike Slovenije.
Tujci, ki se v Republiki Sloveniji izobražujejo na javnih ali
zasebnih visokošolskih zavodih, za študij po javnoveljavnih študijskih programih
prve, druge ali tretje stopnje plačujejo šolnino, razen če ni s tem pravilnikom
drugače določeno.
3. člen
Višino šolnine za tujce visokošolski zavod določa tako, kot
jo v skladu s Pravilnikom o šolninah in drugih prispevkih v visokem šolstvu
(Uradni list RS, št. 40/94 in 45/98) določa za državljane Republike Slovenije
za izredni študij.
4. člen
Ne glede na določbo prejšnjega člena tujci na javnih
visokošolskih zavodih ne plačujejo šolnine oziroma plačujejo tolikšno, kot je
določena za državljane Republike Slovenije, če:
-       
je tako določeno z meddržavnimi ali mednarodnimi sporazumi in pogodbami;
-       
so štipendisti ministrstva, pristojnega za visoko šolstvo, oziroma
pooblaščenega izvajalca tega štipendiranja, kot je Center Republike Slovenije
za mobilnost in evropske programe izobraževanja in usposabljanja, in Javni
sklad Republike Slovenije za razvoj kadrov in štipendiranje v programu
štipendiranja Slovencev v zamejstvu in Slovencev po svetu (v nadaljnjem besedilu:
štipendisti ministrstva);
-       
so študenti izmenjalnih programov med visokošolskimi zavodi v programu
Vseživljenjsko učenje ali
-       
so tuji državljani s stalnim prebivališčem v Republiki Sloveniji in so
sami ali njihovi starši ali skrbniki davčni zavezanci v Republiki Sloveniji.
Prejšnji odstavek velja tudi za študij po javnoveljavnih študijskih
programih zasebnih visokošolskih zavodov s koncesijo.
5. člen
Šolnina se plačuje visokošolskemu zavodu na podlagi izstavljenega
računa.
Šolnina se za vsako študijsko leto praviloma plačuje v enkratnem
znesku.
Visokošolski zavodi lahko tujega študenta oprostijo plačila celotne
šolnine ali njenega dela ali mu omogočijo plačilo v več delih.
Visokošolski zavodi vodijo evidenco o plačilu šolnin in oprostitvah.
Podatke za tekoče študijsko leto pošljejo ministrstvu, pristojnemu za visoko
šolstvo (v nadaljnjem besedilu: ministrstvo), najpozneje do 31. decembra.
III. BIVANJE V ŠTUDENTSKIH DOMOVIH
6. člen
Za štipendiste ministrstva Republika Slovenija zagotavlja do
250 mest za bivanje v študentskih domovih, ki jih je ustanovila Republika
Slovenija oziroma se financirajo ali sofinancirajo iz javnih sredstev.
Razdelitev mest za bivanje štipendistov opravi ministrstvo v
sodelovanju z izvajalci štipendiranja. Način plačila in druga medsebojna
razmerja uredijo ministrstvo, izvajalec štipendiranja in študentski domovi z
vsakoletno večstransko pogodbo.
Štipendistom ministrstva se zaračunava subvencionirana stanarina.
Ministrstvo oziroma izvajalec štipendiranja stanarino poravnava neposredno
študentskemu domu iz odobrene štipendije.
Javni študentski domovi lahko namenijo do 10 odstotkov svojih
zmogljivosti tudi drugim tujim študentom, ki prihajajo na visokošolske zavode v
okviru izmenjalnih programov (predvsem programa Vseživljenjsko učenje). O
razdelitvi teh zmogljivosti se visokošolski zavodi vsako leto dogovorijo
neposredno s študentskimi domovi. Uporabniki teh zmogljivosti plačujejo neekonomsko
stanarino, povišano za subvencijo.
IV. PREHODNE IN KONČNE DOLOČBE
7. člen
Določbe 2. do 5. člena tega pravilnika se uporabljajo tudi za
študente, ki študirajo po javnoveljavnih študijskih programih, sprejetih pred
11. 6. 2004, dokler se izvajajo.
8. člen
Tujci, ki so začeli študij na kateri koli stopnji pred
uveljavitvijo tega pravilnika, dokončajo začeto stopnjo študija glede plačevanja
šolnine pod pogoji, pod katerimi so začeli to stopnjo.
9. člen
Z dnem uporabe tega pravilnika prenehata veljati Pravilnik o
študiju tujcev in Slovencev brez slovenskega državljanstva v Republiki
Sloveniji (Uradni list RS, št. 24/95 in 2/05) in Odredba o višini šolnin za
tujce in Slovence brez slovenskega državljanstva (Uradni list RS, št. 24/95).
10. člen
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne v študijskem letu 2008/09.
Št. 0072-8/2006/16
Ljubljana, dne 1. julija 2008
EVA 2008-3211-0031
Mojca Kucler Dolinar l.r.
Ministrica
za visoko šolstvo, znanost in tehnologijo