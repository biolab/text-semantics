I. SPLOŠNE DOLOČBE
1. člen
(namen specializacije)
(1) Specializacija iz klinične logopedije je posebna
oblika podiplomskega strokovnega izpopolnjevanja in usposabljanja, je učni in
vzgojni proces. Namen specializacije je specializanta usposobiti in opremiti s
kompetencami, potrebnimi za opravljanje kliničnologopedskega dela.
Usposabljanje temelji na različnih logopedskih teoretičnih usmeritvah in
logopedski etiki ter je podlaga za nadaljnji kontinuiran strokovni razvoj na
ravni klinične prakse, teorije in raziskovanja.
(2) Po končani specializaciji je specialist klinične
logopedije usposobljen za:
-       
kliničnologopedsko ocenjevanje,
-       
kliničnologopedsko formulacijo problema,
-       
izvajanje logopedske obravnave na ravni preventive, zdravljenja in
rehabilitacije,
-       
evalvacijo kliničnologopedske obravnave,
-       
timsko interdisciplinarno in transdisciplinarno delo.
(3) Klinični logoped v okviru zdravstvenega sistema
obravnava osebe z motnjami komunikacije in požiranja v vseh starostnih
obdobjih.
2. člen
(pogoji za začetek specializacije iz klinične logopedije)
Pogoji za začetek specializacije iz klinične logopedije so:
-       
izobrazba, pridobljena po študijskih programih za pridobitev izobrazbe
druge stopnje, oziroma raven izobrazbe, pridobljena po študijskih programih, ki
v skladu z zakonom ustreza izobrazbi druge stopnje, na področju logopedije in
surdopedagogike,
-       
opravljen strokovni izpit s področja zdravstvene dejavnosti in
-       
najmanj dve leti delovnih izkušenj na področju logopedske stroke po
opravljenem strokovnem izpitu za logopeda v zdravstveni dejavnosti.
3. člen
(trajanje, potek in struktura specializacije)
(1) Specializacija iz klinične logopedije traja tri
leta. Sestavljena je iz dveh delov:
-       
skupnega dela z enotnim programom v trajanju 32 mesecev in
-       
izbirnega dela, namenjenega poglabljanju znanj na izbranih področjih, v
trajanju štirih mesecev.
(2) Specializant opravlja kroženje v ustanovah zunaj
ustanove, kjer je zaposlen, najmanj tri dni v tednu.
4. člen
(zaključek specializacije)
Specializant pristopi k specialističnemu izpitu, ko glavni
mentor oceni, da je opravil usposabljanje po predpisanem programu
specializacije, usvojil ustrezna teoretična in praktična znanja ter uspešno
opravil vse predpisane kolokvije in predstavitve pridobljenega znanja.
5. člen
(naziv po opravljenem specialističnem izpitu)
Specializantu, ki je opravil specialistični izpit, se podeli
naziv specialist klinične logopedije.
II. PROGRAM SPECIALIZACIJE
6. člen
(časovni in vsebinski okvir izvedbe posameznih delov
specializacije)
(1) Program specializacije
obsega na slednja področja:


Motnje komunikacije in motnje požiranja kot posledica
  patologije na področju glave in vratu

7 mesecev


Motnje komunikacije in motnje požiranja v odrasli dobi 

10 mesecev


Motnje komunikacije in motnje požiranja v otroštvu 

10 mesecev


Izbirno področje

4 mesece


Podiplomski seminar

5 mesecev


Skupno

36 mesecev


(2) Podrobnejši vsebinski in
časovni okvir izvedbe posameznih delov specializacije ter obvezno število
opravljenih obveznosti na posameznih vsebinskih področjih je razvidno iz
Priloge, ki je sestavni del te odredbe.
7. člen
(obseg kompetenc, ki jih mora specializant obvladati do
zaključka specializacije)
Kompetence specialista klinične logopedije so:
1.     
zagotavlja celovito rehabilitacijo otrok in odraslih z motnjami
komunikacije, motnjami jezikovno-govornega sporazumevanja in motnjami
požiranja,
2.     
samostojno in skupaj s člani strokovne skupine diagnosticira motnje in
jih samostojno ali skupaj z drugimi člani strokovne skupine obravnava,
3.     
sodeluje s številnimi specialisti, ki obravnavajo paciente z motnjami
komunikacije, motnjami jezikovno-govornega sporazumevanja in motnjami
požiranja,
4.     
sodeluje z zdravstvenimi zavodi, kjer obravnavajo paciente z motnjami
komunikacije, z govorno-jezikovnimi motnjami in motnjami požiranja
(mentalno-higienski oddelki, zdravstveni domovi, URI Soča, otorinolaringološki
oddelki, nevrološki oddelki, nevrokirurški oddelki, travmatološki oddelki,
itd.),
5.     
skrbi za zgodnje odkrivanje motenj komunikacije in jezikovno-govornega
sporazumevanja in izvaja sistematske preglede predšolskih in šolskih otrok,
6.     
sodeluje v preventivnih programih za izboljšanje komunikacije, govora,
jezika in glasu,
7.     
sodeluje pri vključevanju otrok v vzgojno-izobraževalni proces,
8.     
sodeluje pri usmerjanju otrok z motnjami jezikovno-govornega
sporazumevanja,
9.     
vodi strokovno dokumentacijo,
10.  
samostojno ocenjuje svoje delo, uvaja nove postopke, skrbi za napredek
in modernizacijo strokovnega dela in opreme,
11.  
sodeluje v raziskovalnih projektih in jih tudi samostojno vodi,
12.  
sodeluje in opravlja ekspertno tolmačenje izvidov in rezultatov preiskav
s področja klinične logopedije,
13.  
pripravlja ekspertna strokovna in izvedenska mnenja s področja klinične
logopedije.
8. člen
(obveznosti specializanta do specialističnega izpita)
(1) Specializant v času specializacije na podiplomskih
izobraževanjih pridobi teoretična znanja iz naslednjih področij:
1.     
strukture slovenskega jezika,
2.     
psihologije jezikovno-govornega sporazumevanja,
3.     
fonetike,
4.     
genetike,
5.     
raziskovanja v logopediji,
6.     
otroške nevrologije,
7.     
psihopatologije pri otrocih,
8.     
motenj avtističnega spektra,
9.     
motenj fluentnosti,
10.  
zgodnje obravnave otrok z motnjami jezikovno-govornega sporazumevanja,
11.  
višje živčne dejavnosti,
12.  
nevrogenih motenj govora pri odraslih,
13.  
psihopatologije pri odraslih,
14.  
motenj požiranja,
15.  
rehabilitacije nevrogenih motenj govora in požiranja,
16.  
nadomestne in dopolnilne komunikacije,
17.  
otologije,
18.  
avdiologije,
19.  
rehabilitacije gluhosti in naglušnosti,
20.  
razcepov v področju obraza,
21.  
vlog funkcionalnih odklonov orofacialnega področja v etiologiji
malokluzij,
22.  
motenj glasu,
23.  
rehabilitacije oseb z glasovnimi motnjami in oseb z razcepi,
24.  
faringologije,
25.  
raka glave in vratu in rehabilitacije po zdravljenju raka glave in
vratu.
(2) Po zaključenem organiziranem izobraževanju
teoretičnih vsebin je obvezno pisno preverjanje znanja za vse specializante
klinične logopedije. Opravljen izpit iz teoretičnih vsebin je pogoj za prijavo
na specialistični izpit.
9. člen
(izbirni program)
Specializant po dogovoru z glavnim mentorjem izbere področje,
na katerem bo dodatno poglobil svoja znanja:
-       
motnje komunikacije kot posledica patologije v področju glave in vratu,
-       
motnje požiranja,
-       
motnje komunikacije v odrasli dobi oziroma motnje komunikacije v
otroštvu.
III. PREVERJANJE ZNANJA
10. člen
(list specializanta)
(1) Specializant v času specializacije vodi list
specializanta, v katerega vpisuje opravljene obveznosti po programu
specializacije ter druge strokovne in raziskovalne prispevke.
(2) List specializanta vsebuje evidenco opravljenih:
-       
kroženj po programu,
-       
kolokvijev in
-       
podiplomskih izobraževanj.
11. člen
(sprotno preverjanje znanja)
(1) Stalni nadzor nad pridobivanjem znanja redno
izvajajo glavni in področni mentorji. Do zaključene specializacije mora
specializant opraviti kolokvije pri področnih mentorjih iz naslednjih
vsebinskih področij kliničnologopedskega dela:
-       
motnje komunikacije in motnje požiranja kot posledica patologije na
otorinolaringološkem področju,
-       
motnje komunikacije in motnje požiranja v odrasli dobi ter
-       
motnje komunikacije in motnje požiranja v otroštvu.
(2) Specializant opravlja kolokvije za posamezno
področje ob zaključku kroženja na področju, za katerega je predviden kolokvij.
Uspešno opravljen kolokvij je pogoj za nadaljevanje kroženja na naslednjem
vsebinskem področju.
(3) Področni mentor oceno specializantovega sodelovanja
in dela, oceno usposobljenosti za delo in oceno kolokvija vpiše v list
specializanta.
(4) Specializant v času specializacije po posvetu z
mentorjem pripravi strokovni ali raziskovalni članek, ki mora biti sprejet v
objavo v strokovni reviji z recenzijo do prijave na specialistični izpit.
12. člen
(specialistični izpit)
(1) Specialistični izpit je sestavljen iz preverjanja
praktičnega in teoretičnega znanja specializanta. Poteka pred izpitno komisijo.
V izpitni komisiji morata imeti vsaj dva člana naziv stroke, za katero se
preverja znanje specializanta, član pa je tudi državni koordinator za
specializacijo klinične logopedije.
(2) Preverjanje specializantovega praktičnega znanja
poteka v obliki izvedbe kliničnologopedskega pregleda. Za izvedbo praktičnega
dela izpita se specializant dogovori z enim od članov izpitne komisije,
specialistom klinične logopedije, ko dobi obvestilo o datumu izpita in sestavi
izpitne komisije.
(3) Specializant na podlagi kliničnega pregleda napiše
poročilo, ki ga oceni član izpitne komisije. Specializant lahko v dogovoru z
ocenjevalcem pregled izvede v več delih, poročilo o izvedenem pregledu pa mora
biti oddano in pregledano ter posredovano vsem članom izpitne komisije pred
teoretičnim delom specialističnega izpita.
(4) Preverjanje specializantovega teoretičnega znanja
poteka pred vsemi člani izpitne komisije in specializantovim mentorjem.
Teoretični del izpita obsega:
-       
predstavitev in zagovor kliničnologopedskega pregleda in
-       
teoretična vprašanja članov komisije s strokovnih področij, predvidenih
s programom specializacije.
(5) Potrdilo o opravljenem specialističnem izpitu izda
ministrstvo, pristojno za zdravje.
IV. KONČNA DOLOČBA
13. člen
(začetek veljavnosti)
Ta odredba začne veljati naslednji dan po objavi v Uradnem
listu Republike Slovenije.
Št. 0070-93/2017
Ljubljana, dne 6. decembra 2017
EVA 2017-2711-0062
Milojka Kolar Celarc l.r.
Ministrica
za zdravje

Priloga: Vsebinski
in časovni okvir izvedbe posameznih delov specializacije ter obvezno število
opravljenih posegov v času specializacije