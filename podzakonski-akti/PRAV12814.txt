I. SPLOŠNE DOLOČBE
1. člen
(1) Ta pravilnik določa podrobnejšo vsebino in obseg
predhodnih informacij o potrošniških kreditih za nepremičnino, ki jih je
dajalec kredita ali kreditni posrednik dolžan zagotoviti potrošniku pred
sklenitvijo kreditne pogodbe za nepremičnino, dodaten pouk, opozorila in
pojasnila glede vrste in načina sklepanja kreditne pogodbe za nepremičnino,
obliko in vsebino obrazca, ki ga dajalec kredita ali kreditni posrednik
uporablja pri podaji informacij potrošniku ter način podajanja predhodnih
informacij.
(2) S tem pravilnikom se v pravni red Republike
Slovenije delno prenaša Direktiva 2014/17/EU Evropskega parlamenta in Sveta z
dne 4. februarja 2014 o potrošniških kreditnih pogodbah za stanovanjske
nepremičnine in spremembi direktiv 2008/48/ES in 2013/36/EU ter Uredbe (EU)
št. 1093/2010 (UL L št. 60 z dne 28. 2. 2014, str. 34).
2. člen
Izrazi, uporabljeni v tem pravilniku, imajo enak pomen, kot
ga imajo v Zakonu o potrošniških kreditih (Uradni list RS, št. 77/16; v
nadaljnjem besedilu: zakon).
II. PREDHODNE INFORMACIJE PRI KREDITNIH POGODBAH ZA
NEPREMIČNINO
3. člen
(1) Dajalec kredita ali kreditni posrednik pred
sklenitvijo kreditne pogodbe za nepremičnino potrošniku zagotovi naslednje predhodne
informacije, ki so podrobneje navedene na obrazcu ESIS, ki je kot priloga
sestavni del tega pravilnika:
-       
splošne informacije (rubrika uvod),
-       
informacije o dajalcu kredita (rubrika 1),
-       
če je primerno, informacije o kreditnem posredniku (rubrika 2),
-       
opis glavnih značilnosti kredita (rubrika 3),
-       
kreditno obrestno mero in druge stroške (rubrika 4),
-       
pogostnost in število obrokov (rubrika 5),
-       
višino posameznega obroka (rubrika 6),
-       
ponazoritveni amortizacijski načrt (rubrika 7),
-       
dodatne obveznosti (rubrika 8),
-       
predčasno odplačilo kredita (rubrika 9),
-       
prožne značilnosti kredita (rubrika 10),
-       
druge pravice potrošnika (rubrika 11),
-       
pritožbeni postopek (rubrika 12),
-       
neizpolnjevanje obveznosti, povezane s kreditom: posledice za potrošnika
(rubrika 13),
-       
če je primerno, dodatne informacije (rubrika 14),
-       
pristojni nadzorni organ (rubrika 15).
(2) Dajalec kredita ali kreditni posrednik pred
sklenitvijo kreditne pogodbe za nepremičnino potrošniku poleg informacij iz
prejšnjega odstavka zagotovi še naslednje informacije:
-       
grafični prikaz nihanja referenčne obrestne mere in vrednosti tuje
valute v razmerju do eura za zadnjih deset let, kadar gre za kreditno pogodbo s
spremenljivo kreditno obrestno mero ali kreditno pogodbo, pri kateri je kredit
obračunan v tuji valuti,
-       
ime referenčne vrednosti in njenega upravljavca ter morebitne posledice
za potrošnika, kadar se kreditna pogodba sklicuje na referenčno vrednost, kakor
je opredeljena v 40. točki 2. člena zakona.
III. NAČIN PODAJANJA PREDHODNIH INFORMACIJ, OPOZORILA IN
POJASNILA POTROŠNIKU
4. člen
(1) Dajalec kredita ali kreditni posrednik potrošniku na
razumljiv in nazoren način zagotovi predhodne informacije o potrošniškem
kreditu za nepremičnino, na podlagi katerih potrošnik primerja različne ponudbe
in presodi ustreznost ponujenega kredita za nepremičnino glede na njegove
potrebe, finančni položaj in premoženjsko stanje.
(2) Predhodne informacije iz prvega odstavka prejšnjega
člena se navedejo v enem samem dokumentu, in sicer na obrazcu ESIS.
(3) Če dajalec kredita ali kreditni posrednik potrošniku
zagotovi informacije iz drugega odstavka prejšnjega člena ali druge dodatne
informacije o potrošniškem kreditu, se posredujejo v ločenem dokumentu, ki se
priloži obrazcu ESIS.
(4) Vse predhodne informacije morajo biti čitljive. Za
vidno poudarjanje informacij se uporabi krepki tisk, senčenje ali večja
velikost pisave. Vidno se poudarijo vsa opozorila glede tveganj za potrošnika.
5. člen
(1) Dajalec kredita ali kreditni posrednik potrošniku na
njegovo zahtevo brezplačno zagotovi pojasnila k predloženim predhodnim
informacijam o potrošniškem kreditu za nepremičnino, k osnutku kreditne pogodbe
za nepremičnino in k morebitnim pomožnim storitvam, da potrošniku omogoči
oceno, ali osnutek kreditne pogodbe za nepremičnino in pomožne storitve
ustrezajo njegovim potrebam in finančnemu položaju.
(2) Pojasnila iz prejšnjega odstavka se nanašajo na:
-       
predhodne informacije iz 3. člena tega pravilnika;
-       
informacije o kreditnem posredniku iz 41. člena zakona, v primeru,
da kreditni posrednik posreduje pri sklenitvi kreditne pogodbe za nepremičnino;
-       
glavne značilnosti osnutka kreditne pogodbe za nepremičnino in
predlaganih pomožnih storitev;
-       
posledice sklenitve osnutka kreditne pogodbe za nepremičnino in
predlaganih pomožnih storitev za potrošnika, vključno s posledicami neplačevanja
zapadlih obveznosti;
-       
možnost odstopa potrošnika od posamezne pogodbe, posebno če gre za
kreditno pogodbo za nepremičnino, ki je povezana s pomožno storitvijo, ter
posledice odstopa od posamezne pogodbe.
IV. PREDHODNE INFORMACIJE PRI KREDITNIH POGODBAH ZA
NEPREMIČNINO, SKLENJENIH NA DALJAVO
6. člen
Pri kreditni pogodbi za nepremičnino, ki se sklepa s pomočjo sredstev
za sporazumevanje na daljavo, kot jih določa zakon, ki ureja varstvo
potrošnikov, dajalec kredita ali kreditni posrednik zagotovi potrošniku vse
predhodne informacije iz 3. člena tega pravilnika pred sklenitvijo
kreditne pogodbe za nepremičnino.
7. člen
V primeru ustnih sporočil po telefonu opis glavnih
značilnosti potrošniškega kredita za nepremičnino vsebuje vsaj naslednje
predhodne informacije iz obrazca ESIS:
-       
opis glavnih značilnosti kredita (rubrika 3),
-       
kreditno obrestno mero in druge stroške (rubrika 4),
-       
pogostnost in število obrokov (rubrika 5),
-       
višino posameznega obroka (rubrika 6).
V. KONČNA DOLOČBA
8. člen
Ta pravilnik začne veljati 3. marca 2017.
Št. 007-332/2016/10
Ljubljana, dne 9. februarja 2017
EVA 2016-2130-0081
Zdravko Počivalšek l.r.
Minister
za gospodarstvo

Priloga: Obrazec
ESIS in Navodila za izpolnjevanje obrazca ESIS