1. SPLOŠNE DOLOČBE
1. člen
(vsebina uredbe)
S to uredbo se določajo pristojnosti, postopki in pogoji za
izdajo potrdil o primernosti gospodarskih družb, zavodov, samostojnih podjetnikov
posameznikov ter podjetnikov, ki samostojno opravljajo dejavnost, in imajo
sedež v Republiki Sloveniji (v nadaljnjem besedilu: podjetja) za sodelovanje na
razpisih zveze Nato, njenih agencij in držav članic Nata oziroma potrdil o
primernosti za vpis v registre dobaviteljev Natovih agencij.
2. člen
(pomen uporabljenih izrazov)
Izrazi uporabljeni v tej uredbi imajo naslednji pomen: 
1.     
Razpisi zveze Nato (v nadaljnjem besedilu: razpisi) so razpisi za dobavo
blaga, storitev in gradenj v okviru projektov varnostno investicijskega
programa zveze Nato, ki jih izvaja zveza Nato neposredno, preko svojih agencij
ali jih izvajajo države članice Nata, za katere se za udeležence na razpisu
zahteva potrdilo o primernosti podjetja za sodelovanje na razpisu, ki ga izda država
članica, na območju katere ima podjetje, ki želi sodelovati na razpisu, svoj
sedež. 
2.     
Hitro komuniciranje je posredovanje potrebnih podatkov med ministrstvi
in vladnimi službami z uporabo elektronskih komunikacij v skladu s predpisi, ki
urejajo upravno poslovanje, v postopku izdaje potrdil o primernosti za
sodelovanje na razpisih oziroma potrdil o primernosti za vpis v register
dobaviteljev Natovih agencij. 
3.     
Potrdilo o primernosti za sodelovanje na razpisu je dokument, ki ima s
pravili in zahtevami Nato predpisano vsebino in obliko in ki podjetju omogoča,
da pridobi razpisno dokumentacijo ter odda ustrezno ponudbo na razpis. 
4.     
Potrdilo o primernosti za vpis v register dobaviteljev Natovih agencij,
je dokument, ki ima s pravili in zahtevami Nato predpisano vsebino in obliko in
ki omogoča podjetju vpis v registre dobaviteljev Natovih agencij. 
5.     
Registri dobaviteljev Natovih agencij (v nadaljnjem besedilu: register
dobaviteljev) so seznami podjetij, ki jih imajo Natove agencije za izvajanje
razpisov in nabav.
2. OBJAVA NAJAV RAZPISOV IN KONTAKTNA TOČKA ZA IZDAJO POTRDIL
O PRIMERNOSTI
3. člen
(objava razpisov)
Ministrstvo za gospodarstvo zbira in vodi evidenco o razpisih
in najavah razpisov, ki so mu posredovane preko predstavništva Republike
Slovenije v Natu, Ministrstva za zunanje zadeve, diplomatskih predstavništev,
Nato registra ali na drug način. Državni organi, ministrstva in vladne službe,
ki se seznanijo z določenim razpisom ali njegovo najavo, so ga dolžne
posredovati Ministrstvu za gospodarstvo.
4. člen
(seznanjanje z razpisom)
(1) Ministrstvo za gospodarstvo podatke o razpisih iz
prejšnjega člena objavlja na svoji spletni strani in z njimi seznanja podjetja,
ki bi lahko sodelovala na teh razpisih ter jim na njihovo zahtevo posreduje
razpoložljive razpise ali najave razpisov. Ministrstvo za gospodarstvo pri tem
upošteva predpise, ki v Natu in v Republiki Sloveniji urejajo varstvo tajnih
podatkov. 
(2) Ministrstvo za gospodarstvo na svoji spletni strani poleg
podatkov o razpisih iz prejšnjega odstavka objavlja povezavo do najav razpisov
na spletnih straneh Natovih agencij NAMSA in NC3A ter informacije o postopku
izdaje potrdil o primernosti za sodelovanje na razpisih in za vpise v bazo
dobaviteljev.
5. člen
(kontaktna točka)
Kontaktna točka za izdajo potrdil o primernosti za
sodelovanje na določenem razpisu ali za vpis v določen register dobaviteljev je
Medresorska komisija za Nato razpise (v nadaljnjem besedilu: medresorska
komisija), ki ima svoj sedež na Ministrstvu za obrambo.
3. MEDRESORSKA KOMISIJA ZA NATOVE RAZPISE
6. člen
(sestava medresorske komisije)
(1) Medresorsko komisijo imenuje Vlada Republike Slovenije na
predlog Ministrstva za obrambo. Za člane komisije in njihove namestnike se
imenujejo predstavniki Ministrstva za obrambo, Davčne uprave Republike
Slovenije, Ministrstva za gospodarstvo, Ministrstva za pravosodje in Urada
Vlade Republike Slovenije za varovanje tajnih podatkov. Za člana medresorske
komisije in njegovega namestnika je lahko imenovana oseba, ki ima dovoljenje za
dostop do tajnih podatkov stopnje TAJNO. Imeti mora tudi pooblastila za dostop
do podatkov za preverjanje s to uredbo določenih pogojev, ki jih morajo
izpolnjevati podjetja in s katerimi razpolaga ministrstvo oziroma vladna
služba, ki je osebo predlagala za imenovanje v medresorsko komisijo. 
(2) Za predsednika medresorske komisije se imenuje
predstavnik Ministrstva za obrambo. 
(3) Administrativna in tehnična dela za delovanje medresorske
komisije opravlja Ministrstvo za obrambo.
7. člen
(naloge in način dela medresorske komisije)
(1) Medresorska komisija opravlja zlasti naslednje naloge: 
-       
zbira vloge podjetij za izdajo potrdil o primernosti za sodelovanje na
določenem razpisu ali vpisu v register dobaviteljev; 
-       
odloča o primernosti podjetij za sodelovanje na določenem razpisu ali
vpisu v register dobaviteljev; 
-       
izdaja potrdila o primernosti podjetij za sodelovanje na razpisih in
potrdila o primernosti podjetij za vpis v register dobaviteljev; 
-       
posreduje potrdila o primernosti podjetij za sodelovanje na določenem
razpisu izvajalcu razpisa ter potrdila o primernosti podjetij za vpis v določen
register dobaviteljev; 
-       
vodi evidenco o svojem delu in izdanih potrdilih o primernosti. 
(2) Medresorska komisija odloča na rednih in izrednih sejah.
Medresorska komisija lahko odloča tudi na dopisnih sejah. 
(3) Medresorska komisija mora svoje delo prilagoditi rokom za
prijavo kandidatov na določen razpis. 
(4) Medresorska komisija podrobneje uredi svoje delo s
poslovnikom.
4. PRIDOBITEV POTRDILA O PRIMERNOSTI PODJETJA ZA SODELOVANJE
NA RAZPISU ALI VPISU V REGISTER DOBAVITELJEV
8. člen
(vloga za izdajo potrdila o primernosti)
(1) Vlogo za izdajo potrdila o primernosti podjetja za
sodelovanje na določenem razpisu oziroma za vpis v register dobaviteljev se
vloži pri medresorski komisiji na obrazcu, ki ga določi medresorska komisija in
ga objavi na spletni strani z navodilom za izpolnjevanje. Poleg splošnih
podatkov, določenih s to uredbo, se za vlogo za izdajo potrdila o primernosti
lahko zahtevajo tudi posebni podatki, če so ti določeni z razpisom. 
(2) Vloga za izdajo potrdila o primernosti za sodelovanje na
določenem razpisu oziroma za vpis v register dobaviteljev je lahko označena z
oznako tajnosti le, če so kot tajni označeni podatki, ki izhajajo iz razpisa
ali referenčnih del. Podjetje podatke na vlogi lahko označi kot poslovno
skrivnost v skladu z Zakonom o gospodarskih družbah (Uradni list RS, št. 65/09
- uradno prečiščeno besedilo). 
(3) Medresorska komisija mora popolno vlogo prejeti najmanj
tri delovne dni pred iztekom roka za prijavo podjetij na razpis.
9. člen
(pogoji za primernost)
(1) Potrdilo o primernosti za sodelovanje na določenem
razpisu ali vpisu v register dobaviteljev se izda za podjetje, če: 
-       
predloži medresorski komisiji popolno vlogo z zahtevanimi podatki za
izdajo potrdila o primernosti, podpisano s strani odgovorne osebe; 
-       
podjetje ali njegov zakoniti zastopnik ni bil pravnomočno obsojen zaradi
kaznivih dejanj določenih v prvem in drugem odstavku 42. člena Zakona o javnem
naročanju (Uradni list RS, št. 128/06 in 16/08); 
-       
ni na seznamu ponudnikov z negativno referenco Ministrstva za finance; 
-       
blago, storitev ali gradnja, na katero se nanaša razpis ali vpis v
register dobaviteljev, sodi v dejavnost, za katero je podjetje registrirano; 
-       
redno plačuje davke in prispevke v zvezi s svojim poslovanjem; 
-       
ima predpisana soglasja ali dovoljenja za proizvodnjo in promet z
vojaškim orožjem in opremo, če se razpis ali vpis v register dobaviteljev
nanaša na vojaško orožje in opremo; 
-       
je organizacijsko, tehnično, kadrovsko ter finančno sposobno izvesti
naročilo, storitev ali gradnjo pod pogoji določenimi v razpisu; 
-       
ni v stečaju ali prisilni poravnavi. 
(2) Podjetje dokazuje izpolnjevanje pogojev iz prejšnjega
odstavka s podpisano izjavo. 
(3) Ne glede na določbo prejšnjega odstavka medresorska
komisija s hitrim komuniciranjem preko svojih članov v ministrstvih in vladnih
službah, ki razpolagajo s podatki iz prvega odstavka tega člena, preveri
pravilnost podatkov, ki jih je podjetje navedlo v vlogi za izdajo potrdila o
primernosti za sodelovanje na določenem razpisu ali vpis v register
dobaviteljev. 
(4) Podjetje mora izpolnjevati tudi posebne pogoje, če so
zahtevani z določenim razpisom ali za vpis v register dobaviteljev.
5. IZDAJANJE IN POSREDOVANJE POTRDIL O PRIMERNOSTI
10. člen
(izdaja potrdila o primernosti)
(1) Potrdilo o primernosti za sodelovanje na določenem
razpisu oziroma potrdilo za vpis v register dobaviteljev se izda v predpisani
obliki in s predpisano vsebino za podjetje, ki izpolnjuje s to uredbo določene
pogoje. Potrdilo podpiše predsednik medresorske komisije. 
(2) Medresorska komisija potrdilo o primernosti podjetja za
sodelovanje na določenem razpisu oziroma vpisu v register dobaviteljev
posreduje izvajalcu razpisa oziroma pristojni Natovi agenciji s potrebnimi
podatki o podjetju na način kot je predpisan oziroma običajen. 
(3) Medresorska komisija obvesti po elektronskih
komunikacijah podjetje o svoji odločitvi glede njegove primernosti za
sodelovanje na določenem razpisu ali vpisu v register dobaviteljev.
11. člen
(letno poročilo)
Medresorska komisija enkrat letno na svoji spletni strani
objavi poročilo, ki obsega zlasti število prejetih vlog za izdajo potrdil o
primernosti oziroma o vpisu v register dobaviteljev, izdanih potrdilih o
primernosti ter o uspehu oddanih ponudb na razpise.
6. PREHODNA IN KONČNA DOLOČBA
12. člen
(imenovanje medresorske komisije)
Medresorsko komisijo v skladu s to uredbo imenuje Vlada
Republike Slovenije v 30 dneh po uveljavitvi te uredbe.
13. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00718-5/2009/8
Ljubljana, dne 3. decembra 2009
EVA 2009-1911-0018
Vlada Republike Slovenije
Borut Pahor l.r. 
Predsednik