I. UVOD
Kultura je to, kar določa človeka v njegovem odnosu do
okolja, v katerem živi, bodisi naravnega bodisi družbenega, je njegov način,
kako s svojim prebivanjem v svetu in na njem ta svet s svojo ustvarjalnostjo,
domišljijo, humanističnim poslanstvom in duhovnim premislekom razvija, preoblikuje,
dopolnjuje, nadgrajuje, humanizira, prevprašuje in obenem v izvornem pomenu
latinske besede cultura animi s takim delovanjem skrbi za rast
svoje duše. Zaradi tako širokega pomenskega razpona kulture se poskuša danes
pri določevanju njenega obsega in vloge širiti tudi obseg in smernice delovanja
kulturnega sektorja, saj se ta ne samo globalizira, ampak tudi bolj kot kdaj
koli prej povezuje z drugimi področji človekovega delovanja. Digitalizacija je
okrepila prisotnost kulture in olajšala dostopnost do nje v vsakdanjem
življenju posameznika, pospešen tehnološki razvoj je spodbudil povezovanje z
znanostjo, prek uveljavljanja kreativnih industrij se kultura povezuje z
gospodarstvom, vse bolj se uveljavlja pomen kulturne dediščine za celovit
turistični razvoj države.
V spremenjenih okoliščinah delovanja, ki širijo kulturo v vse
pore družbenega življenja, obstaja nevarnost, da postane kultura, ki ima
nacionalni in strateški pomen, tako rekoč vsaka človekova dejavnost, saj pojem
kulture dobiva zelo univerzalen, pogosto pa pavšalen, razpršen in izmuzljiv
značaj. Še posebej velik izziv je torej, kako v današnjih procesih, ki pogosto
stremijo k poenotenju kriterijev, pogojev in vsebin kulturnega delovanja in
kulturne izmenjave na svetovni ravni, ter ob hitrem razvoju tehnike in znanosti
ne samo ohranjati, ampak še nadalje razvijati narodno kulturno substanco, to je
posebnosti, enkratnost in kakovost slovenske kulture, kar nacionalni program že
v naslovu obeta, obenem pa zagotavljati pogoje za tak razvoj slovenske kulture,
ki bo sodobna, vpeta v mednarodno dogajanje in bo odgovarjala izzivom časa, s
katerimi se soočata tako današnji posameznik kot sodobna družba. Na račun
globalizacijskih procesov, ob katerih preti nevarnost poenotenja, nikakor ne
smemo izgubiti iz uvida individualnega vidika, saj je razmišljujoč,
prevprašujoč in kritično presojajoč posameznik pogoj za ohranjanje nacionalne
kulture.
Zato je še toliko bolj pomembno, da se natančno opredeli
tisto kulturno substanco in kulturne posebnosti naroda, ki so za nadaljnji
razvoj slovenske družbe nujno potrebne, strateško pomembne in z vidika našega
nadaljnjega obstoja prednostne. Ta opredelitev pa je možna samo ob upoštevanju
vloge in pomena kulture v naši preteklosti.
Kultura je imela v slovenski narodni zgodovini zelo pomembno
vlogo. V času Trubarja, ki je tedanje slovenske pokrajine v okviru habsburške
monarhije prvič ozavestil kot povezan, enotni kulturni prostor, je prek jezika
postavila temelje za poznejše narodotvorne cilje. Prav iz spoznanja o jezikovni
povezanosti se je konec 18. stoletja začela in še veliko bolj izrazito v 19.
stoletju razvila zavest o narodni identiteti, ki je v duhu Prešernove Zdravljice po
marčni revoluciji prerasla v jasno artikulirane politične zahteve. Kultura na
Slovenskem je s tem postala in ostala kritični spremljevalec družbenega
dogajanja. Četudi je bila kdaj zvesta zagovornica ideologije, ki je po drugi
svetovni vojni opustošila naš duhovni prostor, nič ni moglo utišati njenih
prizadevanj za povezanost in enotnost naroda, ki ju je najprej soustvarjala s
pomočjo skupnega jezika, pozneje z izoblikovanjem narodnobuditeljskih zahtev po
umetniškem in znanstvenem udejstvovanju v domačem jeziku, nazadnje pa – kot
najvišjo stopnjo narodove zavesti – z razglasitvijo samostojne države
Slovenije, ki smo jo uresničili pred 30 leti.
Taka vloga kulture v slovenski narodni zgodovini zaradi
odsotnosti politične moči naroda v preteklosti je po eni strani imenitno
izhodišče za njeno družbeno priznanje in veljavo, po drugi pa prinaša bodisi
lažno udobje in ležerno (samo)zadovoljnost z doseženo osamosvojitvijo in lastno
državo kot dokončnim narodotvornim ciljem, kar načenja narodove ustvarjalne
ambicije, zmanjšuje izrazno umetniško moč, slabi potrebo po kulturnem delovanju
in udejstvovanju, bodisi se povsem prepusti težnjam po globalizaciji sveta ali
se preobrazi v stalno potrebo po družbenem anarhizmu, kar spodkopava temelje
demokracije, svobode govora slehernega posameznika in ustvarjalne neodvisnosti.
Naloga načrtovalcev kulturne prihodnosti Slovenije je torej
zagotavljanje takih kulturnih politik, programov in pogojev, ki bodo krepili
ustvarjalno moč tako posameznika kot družbe. Ustvarjalnost namreč spodbuja
družbeni razvoj in obenem omogoča, da se izoblikuje kulturna identiteta
posameznega naroda. Skrb za kulturo je torej posredno skrb za ohranjanje
duhovne rasti celotne družbe in narodne zavesti. Ozavestiti je treba dejstvo,
da kultura sooblikuje vse druge segmente družbenega življenja, zato so njena
vsebinska pestrost, odprtost, dostopnost in kakovost na vseh izraznih področjih
nujne za celovito oblikovanje posameznika. Obenem pa je prav kultura z
ohranjanjem kulturne dediščine, tudi arhivsko dejavnostjo, nosilka človekovega
družbenega in narodnega spomina. Ohranjanje in krepitev kulturne identitete
naroda je zato dolžnost države in obenem temeljna pravica državljank in
državljanov Republike Slovenije ter Slovenk in Slovencev v zamejstvu in po
svetu, ki se izvaja od podpore umetniškemu ustvarjanju, varovanju kulturne
dediščine in KUV do skrbi za položaj slovenščine v javni rabi. Obenem je treba
spoštovati pravico slehernega posameznika v Republiki Sloveniji za
uresničevanje kulturne raznolikosti in verske svobode ter varovanje kulturnih
pravic kot človekovih pravic.
Samo s skrbjo za lastno kulturno nacionalno zgodovino lahko
kot zdaj že uveljavljena članica EU Republika Slovenija utrjuje mesto
slovenskega naroda v družbi evropskih narodov in je ne samo enakovreden, temveč
tudi pomemben in ugleden sogovornik v združeni Evropi v času, v katerem so se
zaradi izbruha bolezni COVID-19 tako zelo zamajale do zdaj znane oblike
družbenega življenja, še posebej močno tudi dejavnosti na področju kulture.
Spremenjene razmere za delovanje kulture, tako zaradi nenehnih globalizacijskih
procesov, novih tehnoloških inovacij kot vedno tesnejšega povezovanja kulturnih
vsebin z drugimi resorji, zahtevajo zagotovitev učinkovitega in prilagodljivega
ustvarjalnega okolja. Omogočiti je treba take razmere, da bo poskrbljeno za
razvoj slehernega posameznika na vseh ravneh kulturnega ustvarjanja in
razumevanja kulture v najširšem pomenu družbene humanitas.
Prednostni cilj je, da se kultura ozavesti kot vrednota, ki
vzpodbuja ustvarjalne potenciale, omogoča posamezniku njegov osebnostni razvoj,
svobodo izražanja, usvajanje novih znanj in izkušenj, vzpostavljanje humanih
medčloveških odnosov in družbene etike, ter vrednota, ki obenem razvija
spoštovanje dosežkov slovenskega naroda in samostojne države, pa tudi tako
dialoško odprtost do sosednjih narodov, Evrope in sveta, ki naše kulture ne
slabi, ampak jo bogati, dopolnjuje in krepi. Za dosego tega je treba
uravnoteženo razvijati vsa kulturna področja in vse zvrsti kulture. Prizadevati
si je treba za dosego visokih strokovnih standardov in presoj pri vrednotenju
kulturnih potencialov in dosežkov, ki imajo trajno vrednost za slovensko
kulturno zgodovino. Obenem pa je treba z jasno opredelitvijo, kaj je javni
interes na področju kulture, spodbujati čim višje umetniške kriterije tudi
znotraj tekoče kulturne produkcije. Taka izhodišča je treba, če je mogoče,
uveljaviti na enotnem slovenskem kulturnem prostoru, ki obsega tako ozemlje
Republike Slovenije kot območja, na katerih živi slovenska narodna manjšina. Le
z decentralizacijo in teritorialno razpršenostjo kulturnih dobrin lahko zagotavljamo
enake možnosti za vse državljanke in državljane Republike Slovenije, obenem pa
z ustvarjanjem pogojev za kulturno udejstvovanje in vključevanje vseh, ki
živijo in ustvarjajo v Republiki Sloveniji, krepimo in utrjujemo zavest o
kulturi kot osrednji povezovalni duhovni sili evropskih narodov. Posebna skrb
ob tem velja Slovenkam in Slovencem v zamejstvu in po svetu.
Resolucija o Nacionalnem programu za kulturo 2022–2029 (v
nadaljnjem besedilu: ReNPK 2022–2029) temelji na analizi preteklih dosežkov slovenske
kulture kot osnove za oblikovanje slovenske narodotvorne in državotvorne
zavesti ter ohranjanje narodnega spomina, razumevanju potreb sedanjosti,
posebej zaradi oteženih pogojev za delovanje kulturnega sektorja zaradi
epidemije COVID-19, in uveljavitvi razvojnih potencialov kulture za prihodnost,
s poslanstvom, da se slovenska kultura uveljavi kot pomemben razvojni dejavnik
in se tesneje poveže z drugimi sektorji, s ciljem sooblikovanja inventivne,
povezane, trajnostno usmerjene, kulturno osveščene družbe, kar bo omogočilo
uresničitev ustvarjalnih, inovacijskih, ekonomskih in družbenih potencialov
tega področja. Za doseganje teh ciljev je treba v Republiki Sloveniji
uveljaviti kulturne strategije, ki izhajajo iz obstoječih rešitev in obenem
vzpodbujajo razvoj, ter doseči posodobitve kulturno-političnega sistema, ki
prinašajo višjo stopnjo medsektorske povezanosti in vključenosti kulture v
trajnostne razvojne strategije. Prednostni razvojni ukrepi vključujejo tudi
prenovo in izgradnjo javne kulturne infrastrukture, uvajanje novih tehnologij
in sodobnih pristopov, vključno z digitalizacijo, vzpostavitev vzdržnega in
stabilnega sistema financiranja, krepitev vključenosti prebivalstva v kulturno
dogajanje, še posebej na področjih KUV in ljubiteljske kulture, razvoj
občinstev in učinkovito mednarodno promocijo ter uveljavitev slovenske kulture.
ReNPK 2022–2029 skladno z 10. členom Zakona o
uresničevanju javnega interesa za kulturo (Uradni list RS, št. 77/07 –
uradno prečiščeno besedilo, 56/08, 4/10, 20/11, 111/13, 68/16, 61/17, 21/18 –
ZNOrg in 3/22 – ZDeb; v nadaljnjem besedilu: ZUJIK)
opredeljuje: »Nacionalni progam za kulturo je strategija kulturne politike, ki
izhaja iz zgodovinsko doseženega položaja kulture, s katero se ugotovi vlogo
kulture v razvoju Slovenije in slovenskega naroda ter javni interes zanjo,
opredeli področja kulture, na katerih se zagotavljajo kulturne dobrine kot
javne dobrine, in predvidi usmeritve na področju investicij v javno kulturno
infrastrukturo. Sprejme se za obdobje najmanj osmih let. Na podlagi
nacionalnega programa sprejme vlada akcijski načrt, s katerim za obdobje štirih
let določi ukrepe (obseg in vrsto kulturnih dejavnosti), cilje, obseg sredstev
in čas za njihovo uresničitev ter kazalce, po katerih se bo merilo njihovo doseganje.«
Pri tem upošteva, da morajo razvojni cilji izhajati iz preteklih dosežkov,
dolgoročno uveljavljenih sistemskih rešitev in premisleka o kulturnih temeljih
naroda, ki so zagotavljali stabilnost kulturnega sektorja v preteklosti, še
posebej v času epidemije COVID-19. Ta stabilnost mora biti zagotovljena tudi v
prihodnje, zato ReNPK 2022–2029 ne prinaša prelomnih sistemskih novosti, temveč
poskuša smiselno in konstruktivno nadgraditi tiste strukturne rešitve, ki so se
že izkazale kot uspešne in pozitivne, ter jih dopolniti z nekaterimi novimi
rešitvami in predlogi.
Kot prednostni razvojni cilji so na področju javnih zavodov v
ReNPK 2022–2029 opredeljeni: krepitev vloge in zagotovitev trajnostnih pogojev
za delovanje javnih zavodov kot temeljnih nosilcev slovenske kulture, z
usmeritvami in cilji, ki so transparentni in usklajeni z vsakokratnim
nacionalnim programom za kulturo, ob sočasnem zmanjšanju administrativne
obremenjenosti ter zagotovitvi dolgoročnega stabilnega financiranja. Za
optimalno izvajanje javne službe je na področju kulture ob stalnih zaposlitvah
za nedoločen čas treba preiti k bolj prilagodljivim oblikam zaposlovanja,
vezanim na mandat direktorja oziroma na določeno časovno obdobje. Zagotoviti je
treba lažje prehajanje med delovnimi mesti in možnost prekvalifikacije v
umetniških poklicih z beneficiranim stažem. Okrepiti je treba programsko in
infrastrukturno povezovanje in spodbujati pretočnost znotraj javnega sektorja v
kulturi na enotnem slovenskem kulturnem prostoru, s ciljem celovitega razvoja
kulture ter dviga kakovosti, raznolikosti in dostopnosti kulturnih vsebin. S
sprejetjem Zakona o zagotavljanju sredstev za določene nujne programe Republike
Slovenije v kulturi (Uradni list RS, št. 73/19; v nadaljnjem besedilu:
ZZSDNPK) in njegovo uveljavitvijo v proračunih 2021 in 2022 v mandatu ministra
dr. Vaska Simonitija je omogočeno izvajanje nujnih investicij na področju javne
kulturne infrastrukture.
Nadalje so v ReNPK 2022–2029 kot prednostni razvojni cilji na
področju zasebnega sektorja opredeljeni še: poenostavitev postopkov programskih
in projektnih razpisov za financiranje zasebnega sektorja, če izkazuje visoko
kakovost in prednostno delovanje v javnem interesu na področju kulture, pa tudi
zagotavljanje evropskih virov financiranja za njegovo delovanje.
Področje samozaposlenih v kulturi potrebuje celostne
pristope, zato so v ReNPK 2022–2029 kot prednostni razvojni cilji opredeljeni:
sistemska rešitev položaja samozaposlenih v kulturi, vključno z natančnejšo
opredelitvijo kriterijev in številom upravičencev, uveljavitev pogojev, da se
za kulturne projekte javnih zavodov in zasebnega sektorja v primeru nujnega
najemanja zunanjih izvajalcev v načrtovane projekte ustrezno vključuje
samozaposlene v kulturi. Prav tako je cilj vzpostavitev urejanja pravic in
obveznosti samozaposlenih v digitalnem okolju z uporabo sodobnih tehnologij, ki
vključuje preprostejše, učinkovitejše, preglednejše in za vse vpletene v
postopke bolj funkcionalno uveljavljanje pravic ustvarjalcev ter temeljitejše
spremljanje njihovega izpolnjevanja obveznosti, izboljšanje preglednosti
ponudbe storitev ter uvedbo učinkovitejših procesov integracije nezaposlenih in
samozaposlenih na trg delovne sile z ustvarjanjem in spodbujanjem delovnih
možnosti in ustrezne štipendijske politike. Treba je doseči tudi večjo
transparentnost pri pridobivanju in ugotavljanju upravičenosti do statusa
samozaposlenega v kulturi.
Posebno, prednostno skrb je treba v globalnem evropskem
prostoru nameniti slovenskemu jeziku, tudi njegovim številnim narečjem, kot
temeljni identifikacijski točki naroda in vsem njegovim nosilcem, vključno s
Slovenkami in Slovenci v zamejstvu in po svetu. Okrepiti je treba njihovo vlogo
pri sooblikovanju slovenske kulture tako v domačem kot mednarodnem prostoru ter
pri načrtovanju kulturne politike, če je mogoče, upoštevati enotni slovenski
kulturni prostor. ReNPK 2022–2029 je usklajena tudi z Resolucijo o
nacionalnem programu za jezikovno politiko 2021–2025 (Uradni list RS,
št. 94/21; v nadaljnjem besedilu: ReNPJP21–25).
Prednostni razvojni cilji po posameznih področjih znotraj
kulturnega sektorja v Republiki Sloveniji narekujejo prenovo zakonodajnega
okvira. Proučiti je treba ustreznost in možnost za pripravo celovitejše
zakonske ureditve na področju zaposlovanja v kulturi, pri opredeljevanju
razmerij financiranja javnih zavodov, katerih ustanoviteljice so lokalne
skupnosti, na področju medijske zakonodaje, finančnih olajšav v primeru vlaganj
v kulturo in vzpostavitve skladov za dodatna sredstva, namenjena kulturi. Do
leta 2027, ko se izteče obdobje (so)financiranja nujnih programov na področju
kulture s strani Republike Slovenije, določeno v ZZSDNPK, je treba opraviti
evalvacijo njegovih učinkov in vzpostaviti podlage za morebitno nadaljevanje.
MK si bo v sodelovanju z drugimi resorji in pristojnimi službami prizadevalo
tudi za odpravo sive ekonomije in drugih nepravilnosti na področju kulture. Na
področju varstva kulturne dediščine so predvidene prilagoditve zakonskih določb
glede razpolaganja in upravljanja kulturnih spomenikov, delovanja službe za
premično dediščino in muzeje ter sprejem podzakonskih aktov, nujnih za
izvajanje namena zakona. Poskrbeti je treba za ohranitev jedrnih dejavnosti na
področju knjigotrštva. Okrepiti je treba financiranje filma, knjige, vizualnih,
glasbenih in intermedijskih umetnosti, ki so v primerjavi z močno
institucionaliziranim gledališkim področjem izraziteje podvrženi tržnim
zakonitostim. Proučiti je treba možnosti in učinke morebitnega predloga za
zmanjšanje davka na dodano vrednost na višino 5 % za področje vizualnih
umetnosti, kot velja za področje knjige.
Posebna skrb velja ohranjanju kulturne dediščine in njeni
revitalizaciji s kulturnimi programi in vsebinami na enotnem slovenskem
kulturnem prostoru, saj je zaradi krčenja sredstev v preteklem desetletju ta še
posebej ranljiva in izpostavljena propadanju.
Kljub temu da se število medijev na različnih platformah v
zadnjem obdobju povečuje, pa se na drugi strani znižujejo profesionalni
standardi, zato bo ReNPK 2022–2029 namenjala posebno pozornost ustvarjanju
pogojev za kakovostne medijske vsebine in povečevanje profesionalnih
standardov. Veljavna medijska zakonodaja kljub večkratnim spremembam ne sledi
zahtevam sodobnega časa, zato je prioriteta na področju medijev pripraviti
povsem nova krovna zakona, ki urejata področje medijev in delovanje
Radiotelevizije Slovenija (RTV Slovenija). Krepiti je treba vlogo javne
radiotelevizije kot javnega servisa, ki ima za nalogo tudi krepitev slovenske
nacionalne in kulturne identitete, hkrati pa mora s kakovostnim programom,
okrepljenim s kulturnimi vsebinami, in raznovrstnostjo nagovarjati čim širšo
paleto družbenih skupin. Celovitost, nepristranskost in resničnost informacij,
h katerim je sicer zavezan vsak medij, še posebej pa mora k temu stremeti javni
medijski servis, so pomembne za delovanje družbe, za presojo državljank in
državljanov o dogajanjih v družbi, s tem pa se krepi tudi njihova sposobnost
nadzora nad oblastjo. Ker področja medijev ni mogoče povsem prepustiti trgu, je
treba v obdobju izvajanja nacionalnega programa za kulturo na različne načine
spodbujati raznoliko in kakovostno novinarstvo, dajati podporo preiskovalnemu
novinarstvu in hkrati vlagati v razvoj medijske pismenosti, da bi lahko v
poplavi medijskih vsebin čim bolj prepoznavali in ločili resnične informacije
od neresničnih in zavajajočih.
II. IZHODIŠČA ZA NACIONALNI PROGRAM ZA KULTURO 2022–2029
ReNPK 2022–2029 je smiselno nadaljevanje Resolucije o
nacionalnem programu za kulturo 2014–2017 in predhodnih resolucij.
Skladno s spremenjenimi okoliščinami in ugotovljenimi potrebami na področju
kulture uvaja nekatere nove vsebine in smernice, ki odgovarjajo na izzive
sedanjosti, ob čemer hkrati upošteva dosežene temelje v kulturnem sektorju in
poskuša predvideti razvoj, prihodnja dogajanja in potrebe na področju kulture.
ReNPK 2022–2029 izhaja iz trenutnega stanja v slovenski kulturi, upošteva
veljavne nacionalne in evropske strategije ter priporočila, ob tem pa smiselno
vključuje tudi nekatere še vedno pomembne cilje iz prejšnjih resolucij, ki so
se izkazali kot dolgoročno zanesljivi ali so iz različnih razlogov ostali
neuresničeni.
Zgodovina in pravne podlage
Že pred sprejetjem Resolucije o nacionalnem programu
za kulturo (2004) je MK pripravilo več kulturno-političnih dokumentov:
leta 1991 je minister dr. Andrej Capuder Skupščini Republike Slovenije
predložil Nekaj izhodišč za kulturni razvoj Slovenije, v katerih je
poudaril, da naj slovenski nacionalni program izhaja iz »jasnih strokovnih
kriterijev, iz evropske primerljivosti, vendar tako, da bo varoval slovensko
kulturno in nacionalno identiteto«.1 Sledila je Resolucija
o kulturi, ki jo je istega leta pripravil Odbor za kulturo Državnega zbora
Republike Slovenije in ki je že opredelila prvine kulturne politike, vključno z
zahtevo po oblikovanju ReNPK; leta 1994 je bil sprejet Zakon o uresničevanju
javnega interesa na področju kulture (Uradni list RS, št. 75/94 – ZUJIPK),
ki je uzakonil sistem odločanja in organiziranosti v kulturi,
kulturno-politične cilje pa je prepustil Nacionalnemu programu za kulturo, ki
ga je določil v 7., 8. in 9. členu, z naslednjo opredelitvijo: »Nacionalni
kulturni program določa temelje kulturne politike in opredeljuje obseg
dejavnosti na področju kulture, ki se financira oziroma sofinancira iz
državnega proračuna in iz drugih javnih ter zasebnih sredstev.«
Prvi nacionalni program za kulturo, ki ga je potrdila Vlada
Republike Slovenije, je bil pripravljen v mandatu ministra za kulturo mag.
Rudija Šelige, ki je takrat opozoril, da naj nacionalna kulturna politika
pospešuje »nepristranski in uravnoteženi soobstoj različnih oblik, stilov in
miselnih tokov znotraj sodobne kulturne produkcije. Vendar pa kulture ni mogoče
usmerjati, določati ali nadzirati; država z nacionalnim kulturnim programom
opredeljuje javni interes na področju kulture, pri tem pa se distancira od
njenih idejnih in estetskih sestavin, kulturnih procesov in umetniških
stvaritev. Z državnim financiranjem jo le selektivno podpira, predvsem pa
vpliva na distribucijo tako selekcioniranih del.« In nadaljeval, da »kultura je
in mora ostati vrednostno središče slovenske narodne in nacionalne skupnosti,
identifikacijska in konstitutivna točka, okoli katere se zbira vse, kar v
najširšem duhovnem in materialnem smislu počnemo, vemo o samem sebi ali
mislimo, da vemo, torej kot prostor samozavedanja, samoizražanja, kritičnega
mišljenja, tudi seveda kritične avtorefleksije, še zlasti pa vizij in
načrtovanja prihodnosti.«2
Prvi slovenski program za kulturo je bil v Državnem zboru
Republike Slovenije sprejet 27. februarja 2004, ko je ta potrdil Resolucijo
o nacionalnem programu za kulturo 2004–2007; sledili sta mu še dve
sprejetji temeljnega strateškega dokumenta, in sicer za obdobji 2008–2011 in
2014–2017. Že prvi strateški dokument na področju kulture je za temeljne prvine
sodobnih evropskih kulturnih politik prepoznal: svobodo izražanja in
ustvarjanja, kulturni pluralizem ter razvit sistem varovanja lastne identitete
in kulturne dediščine, ob tem pa poudaril takratno ambicijo slovenske kulture
po odprtosti v prihodnost ter umeščenosti v skupni evropski kulturni prostor,
ki je predstavljal možnost in izziv za lastno ustvarjalnost ter varovanje
narodnih posebnosti.
V obdobju izvajanja Resolucije o nacionalnem programu
za kulturo 2014–2017 je Državni zbor Republike Slovenije
20. oktobra 2016 sprejel Zakon o spremembah in dopolnitvah Zakona o
uresničevanju javnega interesa za kulturo ZUJIK-F (Uradni list RS,
št. 68/16), ki je na novo opredelil obdobje izvajanja nacionalnega
programa za kulturo ter spremljanje izvajanja ukrepov in poročanje. Razlogi za
to spremembo so izhajali iz praktičnih izkušenj uresničevanja strategije in
vsebinskih vprašanj do tedaj sprejetih nacionalnih programov za kulturo.
Ugotovljeno je bilo, da so štiri leta prekratko obdobje za uresničitev investicij
in sprememb zakonodaje. Tako ZUJIK od leta 2016 v 10. členu določa, da se
sprejme »za obdobje najmanj osmih let« in da: »Na podlagi nacionalnega programa
sprejme vlada akcijski načrt, s katerim za obdobje štirih let določi ukrepe
(obseg in vrsto kulturnih dejavnosti), cilje, obseg sredstev in čas za njihovo
uresničitev ter kazalce, po katerih se bo merilo njihovo doseganje.«
Poleg tega Vlada Republike Slovenije poroča Državnemu zboru
Republike Slovenije o izvajanju nacionalnega programa za kulturo vsaki dve
leti, in ne več vsako leto, kot je veljalo do leta 2016.
Ob izteku Resolucije o nacionalnem programu za
kulturo 2014–2017 je MK začelo pripravo Resolucije o
nacionalnem programu za kulturo 2018–2025 ter opravilo javno razpravo,
vendar je bil zaradi nenaklonjenih odzivov javnosti novembra 2017 postopek
ustavljen v medresorskem usklajevanju.
Oblikovanje ReNPK 2022–2029
Oblikovanje dokumenta se je ponovno začelo v letu 2019 z
imenovanjem Strokovne komisije za pripravo nove Resolucije o
nacionalnem programu za kulturo 2020–2027 (28. 6. 2019) (v
nadaljnjem besedilu: ReNPK 2020–2027) v sestavi mag. Petra Culetto
(predsednica), Jadranka Plut (vodja projekta), mag. Igor Teršar, Zoran
Pistotnik in Aleš Novak.
Ob začetku priprave ReNPK 2020–2027 je MK oblikovalo deset
kulturno-političnih ciljev za čas izvajanja novega programa: (1) zagotavljanje
pogojev za umetniško ustvarjanje ter razvoj področja kulture in njenih
potencialov, (2) oblikovanje učinkovitih mehanizmov javnega financiranja
kulturnih dejavnosti in mehanizmov nadzora za spremljanje učinkov financiranja
ter drugih ukrepov kulturne politike, (3) digitalizacija in virtualizacija
kulturnih vsebin, (4) mednarodna prepoznavnost Slovenije z uveljavljanjem
domače ustvarjalne produkcije in ustvarjalcev, (5) spodbujanje razvoja
umetnostne kritike in prisotnosti kulture v vseh medijih, spodbujanje razvoja
medijske krajine z zagotavljanjem pluralnosti in verodostojnosti vsebin ter
neodvisnosti, profesionalnosti in kakovosti novinarstva, (6) zagotavljanje
dostopnosti kakovostnih kulturnih vsebin in vključevanje vseh državljank in
državljanov v kulturno življenje, (7) vodenje vključujočega dialoga z vsemi
pomembnimi stebri v kulturi, (8) ohranjanje kulturne dediščine ter razvoj
kulturne podobe Slovenije in slovenskega jezika, (9) urejanje statusa
samozaposlenih ustvarjalcev v kulturi, (10) razvoj KUV in izobraževanja o vseh
umetniških zvrsteh na vseh ravneh izobraževalnega sistema in medsektorsko
povezovanje z drugimi sektorji.
Ministrstvo je v sodelovanju s skupino moderatorjev, ki
delujejo pod okriljem projekta Ministrstva za javno upravo Inovativen.si,
organiziralo niz javnih delavnic3 za sooblikovanje izhodišč za
nov nacionalni program za kulturo, in sicer: nove oblike sodelovanja med
javnim, nevladnim, zasebnim sektorjem in samostojnimi ustvarjalci v
kulturi (7. in 19. junij 2019, MK, Ljubljana),
digitalizacija (20. junij 2019, Layerjeva hiša, Kranj ter
6. september 2019, Galerija Simulaker, Novo mesto), decentralizacija (21. junij
2019, Slovensko narodno gledališče Maribor ter 4. julij 2019, Cankarjev
dom, Ljubljana), delavnica z delovnima skupinama za trajni dialog z nevladnimi
organizacijami in samozaposlenimi v kulturi (10. september
2019, MK, Ljubljana), nove oblike sodelovanja med javnim, nevladnim,
zasebnim sektorjem in samostojnimi ustvarjalci v kulturi (28. avgust
2019, Gledališče Koper) ter prenova razpisnih mehanizmov v
kulturi (11. oktober in 21. november 2019, MK, Ljubljana).
Na podlagi 11. člena ZUJIK je bil v postopek priprave
izhodišč vključen tudi Nacionalni svet za kulturo, ki je uvodna vsebinska
izhodišča prvič obravnaval na 2. seji 25. novembra 2019.
Po odstopu Vlade Republike Slovenije pod vodstvom predsednika
Marjana Šarca in nastopu nove Vlade Republike Slovenije pod vodstvom
predsednika Janeza Janše je 13. marca 2020 mandat ministra za kulturo
prevzel dr. Vasko Simoniti. ReNPK 2020–2027 je kot interno gradivo od
predhodnega ministra za kulturo mag. Zorana Pozniča prejel v sklopu
primopredaje 16. marca 2020. Ker je osnutek gradiva pripravljala posebej
imenovana strokovna komisija in strokovne službe MK niso bile neposredno
vključene, je bil prevzeti osnutek predan v pregled strokovnim službam
ministrstva; te so podale številne pripombe in izrazile potrebo po jasnejši
uskladitvi predlaganih izhodišč v dokumentu z obstoječo zakonodajo. Svoje
pripombe so posredovale do začetka poletja 2020. Ker je prvemu valu epidemije
COVID-19 jeseni 2020 sledil drugi val, ki je še dodatno pokazal različne
stopnje ranljivosti določenih kulturnih področij, spremenil pogoje za njihovo
delo, razmerja med njimi ter načine predstavitve in komunikacije izvajalk in
izvajalcev z javnostjo, se je tudi MK intenzivno vključilo v pripravo evropskih
strategij za sanacijo posledic epidemije COVID-19 na področju kulture, zlasti v
okviru NOO, ki bo omogočil sanacijo kulturnega sektorja po epidemiji z
nepovratnimi evropskimi sredstvi, namenjenimi neposredno kulturni dejavnosti, v
dodatni višini 86,9 milijona evrov. Zato se je dokončna priprava osnutka ReNPK
2020–2027 zadržala, da se je tako v okviru NOO kot kohezijske perspektive
2021–2027 na novo določilo prednostne cilje na področju slovenske kulture.
Predelani dokument ReNPK 2022–2029 upošteva novonastalo situacijo v kulturnem
sektorju zaradi posledic epidemije COVID-19 in je usklajen tako z načrtovanimi
rešitvami za okrevanje in razvoj v okviru kohezijskih programov kot tudi z
veljavnimi zakonodajnimi podlagami na področju kulture v Republiki Sloveniji.
Kulturno-politični cilji v tem dokumentu tako upoštevajo tudi vsebine, za katere
se bodo izvajali ukrepi v okviru kohezijske politike, predvsem pa dvig
proračunskih sredstev, namenjenih kulturi, v času mandata ministra dr. Vaska
Simonitija.
Nacionalni program za kulturo 2022–2029 – pripravo in
oblikovanje končnega besedila je koordinirala državna sekretarka na MK dr.
Ignacija Fridl Jarc – je bil 27. 8. 2021 predan predsednici Nacionalnega
sveta za kulturo Uršuli Cetinski. Nacionalni svet za kulturo je do 10. 9.
2021 podal svoje pripombe. Zatem je bil osnutek dokumenta od 17. 9. do 17. 10.
2021 v javni obravnavi. Na osnutek Resolucije o Nacionalnem programu za
kulturo 2022–2029 (takrat naslovljen kot Resolucija o
Nacionalnem programu za kulturo 2021–2028) je prispelo 38 odzivov. Skoraj
vsi so pohvalili pripravo strateških usmeritev kulturne politike, pripombe pa
so se pretežno nanašale na dejavnost knjižnic, muzejev, pristojnosti lokalnih
skupnosti pri varovanju kulturne dediščine, urejanje položaja samozaposlenih v
kulturi ter subvencioniranje izvirnih avtorskih in prevodnih del. Velik del
pripomb je vseboval predloge, ki niso bili splošno strateški, marveč so se
nanašali na posamične zadeve; te pripombe bodo skladno z drugim odstavkom
10. člena ZUJIK lahko upoštevane v akcijskem načrtu, kot ga predstavlja
tudi vsakokratni proračun MK in s katerim se za štiri leta določijo ukrepi
(obseg in vrsta kulturnih dejavnosti), cilji, obseg sredstev in čas za njihovo
uresničitev ter kazalci, po katerih se bo merilo njihovo doseganje.
Trenutne okoliščine delovanja v kulturi
Z marcem 2020 je bila tudi v Sloveniji razglašena epidemija
bolezni COVID-19, ki je zaradi ukrepov, enako kot v Evropi in po svetu, otežila
delovanje kreativnega in kulturnega sektorja. Avtorji poročila Cultural
and creative sectors in post-COVID-19 Europe,4 ki je bilo
izdelano za Evropski parlament, ugotavljajo, da so zajezitveni ukrepi za
preprečevanje širjenja bolezni COVID-19 kulturni in kreativni sektor prizadeli
po treh poteh – zaradi zaustavitve oziroma omejevanja nenujnih storitev,
mednarodne mobilnosti in družabnega življenja.
Epidemija je močno skrčila muzejsko in galerijsko dejavnost.
Raziskovalni podatki SURS5 kažejo, da se je v letu 2020 število
razstav v muzejih in galerijah v primerjavi z letom 2019 zmanjšalo za več kot
tretjino, število obiskovalcev razstav pa za skoraj dve tretjini. V vseh 93
muzejih, ustanovah z muzejskimi zbirkami in galerijah, zajetih v raziskovanje,
je v letu 2020 delalo 1.035 zaposlenih oseb (v letu 2019: 1.048) in 1.629
zunanjih sodelavcev (v letu 2019: 2.014). Medtem ko se je v obdobju 2019–2020
število redno zaposlenih zmanjšalo minimalno, se je število zunanjih sodelavcev
zmanjšalo za 20 %.
Tudi kulturne ustanove, ki se ukvarjajo z odrsko dejavnostjo,
tj. z izvajanjem gledaliških, glasbenih, plesnih in drugih kulturnih dogodkov,
so imele v letu 2020 upad prireditev, obiskovalcev in zunanjih sodelavcev, med
katerimi lahko utemeljeno domnevamo, da jih največ deluje v kulturi. Na odrih
kulturnih domov, gledališč in glasbenih ustanov v Sloveniji je bilo v letu 2020
izvedenih 11.222 kulturnih prireditev, ki si jih je ogledalo približno 1,5
milijona obiskovalcev. V primerjavi z letom 2019 predstavlja to 55 % manj
prireditev in skoraj 70 % manj gledalcev. Oboje je tesno povezano z upadom
prihodkov organizatorjev kulturnih prireditev pa tudi umetnikov in drugih
zunanjih sodelavcev, ki so neposredno ali posredno vključeni v odrsko
produkcijo. Samo prihodki od vstopnic so se leta 2020 v primerjavi z letom prej
zmanjšali za skoraj 70 % (s 16,3 milijona evrov na 5,3 milijona evrov),
število zunanjih sodelavcev pa za tretjino.
Učinek zajezitvenih ukrepov se je v kulturi izrazil tudi v
iskanju alternativnih načinov doseganja občinstva pri kulturnih organizacijah
in večjem povpraševanju po digitalnih kulturnih vsebinah pri prebivalstvu.6 Podatki
SURS kažejo, da so slovenski muzeji in galerije leta 2020 objavili 185
e-razstav, kuratorsko oblikovanih in vsebinsko zaključenih celot, posebej
narejenih in objavljenih za virtualni prostor, v ustanovah z odrsko dejavnostjo
pa so poleg običajnih prireditev za splet pripravili še 3.974 e-prireditev.
Po podatkih mednarodne raziskave Enumerate,7 ki
občasno (zadnja je bila izvedena leta 2017) spremlja stanje glede
digitalizacije kulturnih vsebin in njihove spletne dostopnosti v muzejih,
knjižnicah, arhivih in sorodnih ustanovah v evropskih državah, bi bilo treba
digitalizirati še približno 50 % vsebin analognih zbirk (10 % je že
digitaliziranih, 40 % pa jih ne bi bilo smiselno digitalizirati).8 Nekaj
boljše je stanje v slovenskih institucijah,9 ki ocenjujejo, da
bi morale digitalizirati še približno 40 % vsebin svojih zbirk.
Institucije imajo v svojih zbirkah poleg analognih tudi izvorno digitalne
vsebine, zato je kljub nizki stopnji digitalizacije prvotno analognih vsebin
splošni javnosti prek spleta dostopnega več gradiva: podatki za vse sodelujoče
države skupaj kažejo, da je za splošno rabo dostopnih prek spleta 36 %
vsebin zbirk. Slovenske institucije, ki so sodelovale v tej raziskavi, pa so
poročale, da je na spletu za splošno rabo na razpolago v povprečju 33 %
vsebin njihovih zbirk.
Digitalna dostopnost kulturnih vsebin je na drugi strani
povezana tudi s splošnimi digitalnimi spretnostmi uporabnikov, ki se po
podatkih Poročila o razvoju 202110 v Sloveniji precej
razlikujejo med starostnimi skupinami: po podatkih Eurostata za leto 2019 imajo
mladi (16–19 let) v Sloveniji višjo raven digitalnih spretnosti kot vrstniki v
povprečju EU. Digitalne spretnosti širše populacije (16–74 let) pa so približno
v sredini držav EU, a precej za najboljšimi, zlasti pri starejših in nizko izobraženih,
zato bodo lahko imele določene skupine prebivalcev vse večje težave pri
vključevanju v družbo. V Sloveniji je imelo vsaj osnovne digitalne spretnosti
leta 2019 33 % prebivalcev, starih 55–64 let, in 16 % prebivalcev,
starih 65–74 let. Glede na izobrazbo je imelo tovrstne spretnosti 32 %
prebivalcev z nizko izobrazbo, 47 % prebivalcev s srednješolsko izobrazbo
in 90 % prebivalcev s terciarno izobrazbo. Poročilo poudarja, da se je
pomen digitalnih spretnosti po izbruhu bolezni COVID-19 s pospešeno digitalizacijo
na vseh področjih življenja in pri delu povečal, zato bi bilo treba okrepiti
vlaganja države v razvoj digitalnih spretnosti odraslih, razvijati
izobraževalne programe ter spodbujati in omogočati vključevanje odraslih vanje.11 Tem
spoznanjem sledita tudi Strateški svet za digitalizacijo, z ustanovitvijo
katerega se je na 198. dopisni seji 10. 4. 2021 seznanila Vlada Republike
Slovenije, in imenovanje Marka Borisa Andrijaniča za ministra, pristojnega za
digitalizacijo, ki je bil v Državnem zboru potrjen 16. julija 2021.
Iz podatkov evropskega statističnega urada Eurostat, ki jih
povzemamo po poročilu Cultural and creative sectors in post-COVID-19
Europe,12 je razvidno, da se je v času prve ustavitve
javnega življenja – v prvem četrtletju 2020 – zmanjšala gospodarska aktivnost v
vseh nefinančnih sektorjih, razen v informacijskih in komunikacijskih
dejavnostih. Največji upad so zabeležili v štirih skupinah dejavnosti:
-       
trgovina, vzdrževanje in popravila motornih vozil,
-       
promet in skladiščenje,
-       
gostinstvo ter
-       
kulturne, razvedrilne in rekreacijske dejavnosti.
V prvem četrtletju 2020 se je BDP v EU zmanjšal za
3,3 %, v drugem četrtletju pa še za 11,4 %. Kulturne, razvedrilne in
rekreacijske dejavnosti so bile v drugem četrtletju 2020 med najbolj prizadetimi
z vidika zmanjšanja števila zaposlenih in bruto dodane vrednosti. Večji upad je
bil samo še v trgovinski dejavnosti.13 Nato je – po sproščanju
zaščitnih ukrepov maja 2020 – večina dejavnosti začela okrevati, razen
gostinstva (in turizma nasploh) ter kulturnih, razvedrilnih in rekreacijskih
dejavnosti.14
Tudi v Sloveniji je bil po poročanju Urada za makroekonomske
analize in razvoj (UMAR)15 vpliv epidemije COVID-19 na
gospodarsko aktivnost (v drugem valu epidemije) zelo izrazit v storitvenih
dejavnostih. Največji upad dodane vrednosti je bil v razvedrilnih (katerim je
prišteta tudi kultura), športnih, rekreacijskih in osebnih storitvah, predvsem
zaradi njihovega zaprtja oziroma omejenega delovanja v času najstrožjih
omejitev spomladi 2020, v zadnjih mesecih leta ter v začetku aprila 2021 zaradi
ohranitve določenih omejitvenih ukrepov fizičnega distanciranja in nošenja mask
ter samozaščitnega obnašanja. Na podlagi UMAR-jeve napovedi gospodarskih gibanj16 spomladi
2021 naj bi storitve, ki jih je epidemija bolj prizadela, začele okrevati v
istem letu in bi večinoma svojo predkrizno raven dosegle do leta 2023.
Vlada Republike Slovenije je k ukrepom za zamejitev širjenja
bolezni COVID-19 na področju kulturnih dejavnosti pristopila z metodo
področnega reševanja posameznih kulturnih dejavnosti, tako da jih ni povsem
zaprla, temveč je omogočala spremenjene oblike in načine delovanja. Zato je v
letu 2020 izplačala vsa v proračunu MK načrtovana programska sredstva, če so
bili projekti izvedeni v prilagojeni ali digitalni obliki, in sicer tako
javnemu kot zasebnemu sektorju.
Prav tako so imeli subjekti, ki delujejo na področju kulture,
možnost prejemanja interventnih sredstev, namreč s prejemanjem 80 %
nadomestila plač ali temeljnega mesečnega dohodka za samozaposlene in
samostojne podjetnike v kulturi, lahko pa so bili oproščeni tudi plačila
prispevkov za socialno varnost. V letu 2020 so subjekti s področja kulture po
zbranih podatkih črpali za 68,5 milijona interventnih sredstev. Za dodatno
okrevanje kulturnega sektorja se uveljavlja tudi bon za izboljšanje
gospodarskega položaja na področju potrošnje v gostinstvu, turizmu, športu in
kulturi, ki ga lahko prejemniki med drugim uporabijo za kulturne dejavnosti,
kot so:

47.610

Trgovina na drobno v
  specializiranih prodajalnah s knjigami


59.140

Kinematografska dejavnost


82.300 

Organiziranje razstav, sejmov,
  srečanj


85.520

Izobraževanje, izpopolnjevanje in
  usposabljanje na področju kulture in umetnosti


90.010

Umetniško uprizarjanje


90.020

Spremljajoče dejavnosti za umetniško
  uprizarjanje


90.040

Obratovanje objektov za kulturne
  prireditve


R91.020

Dejavnost muzejev


R91.040

Dejavnost botaničnih in živalskih
  vrtov, varstvo naravnih vrednot

Spremenjeni pogoji za delovanje kulturnih dejavnosti v
Republiki Sloveniji, zlasti v prvem in drugem valu epidemije bolezni COVID-19,
so pokazali, da so potrebni nujni premiki na področju digitalizacije kulturnih
vsebin in delovanja celotnega kulturnega sektorja, okrepitev javnih zavodov s
tehnično in programsko opremo, sprememba dosedanjih prostorskih rešitev za
kulturno udejstvovanje ter prenova modelov komuniciranja s prejemniki kulturnih
dobrin. Prav tako se je zaradi omejenega prehajanja območij, tako znotraj regij
Republike Slovenije kot med državami EU, pokazala potreba po decentralizaciji
kulturnih dejavnosti, njihovega delovanja in izvajanja dogodkov, njihovi
teritorialni razpršenosti in krepitvi kulturne ponudbe na regionalni in lokalni
ravni, vzpostavitvi novih kulturnih prizorišč in oživljanju kulturne dediščine
na celotnem ozemlju Republike Slovenije in širše, znotraj enotnega slovenskega
kulturnega prostora.
Epidemija bolezni COVID-19 je pokazala določene prednosti
institucionaliziranega, javno financiranega modela kulture v Republiki
Sloveniji v primerjavi z drugimi evropskimi državami, saj je velik delež
kulturnega sektorja kljub zaprtju od države prejemal vsa sredstva za svoje
delovanje, prav tako so ansambli z vajami ohranjali ustvarjalno kondicijo. Vsi,
ki v tem času niso mogli delovati, so bili deležni interventnih ukrepov čakanja
na delo, nadomestila plač v višini 80 %, oprostitve plačila socialnih
prispevkov ali prejemanja temeljnega mesečnega dohodka v mesečni višini 700
evrov. Zato bo prehod k ponovni oživitvi dejavnosti lažji kot v državah, v
katerih je delež BDP, namenjen kulturi, precej nižji od 0,6 %, ki velja za
Slovenijo, saj subjekti, ki delujejo na področju kulture pri nas, zaradi
morebitne insolventnosti niso bili prisiljeni v množično odpuščanje ali trajno
zaprtje.
Poleg posledic bolezni COVID-19 kulturne dejavnosti v
Sloveniji še vedno čutijo posledice finančne krize po letu 2008. Po rasti
proračunskih sredstev za področje kulture v prvem mandatu ministra dr. Vaska
Simonitija (2004–2008) je v obdobju 2009–2012 nastopilo obdobje njihovega
zmanjševanja. Leta 2017, ob koncu izvajanja Resolucije o nacionalnem
programu za kulturo 2014–2017, je Slovenija za kulturne storitve namenila
277,8 milijona evrov oziroma 0,6 % BDP. Podatek 0,6 % BDP velja tudi
za leto 2019, kar nas sicer uvršča med države, ki so nad povprečjem EU-28 (ta
je 0,4 %), vendar se je odstotek BDP za kulturne storitve v Sloveniji v
obdobju 2008–2017 zlagoma zmanjševal. Tudi zasebna vlaganja v kulturo so
skromna in organizacijam v kulturi ne omogočajo pomembnejšega izboljšanja
finančnega stanja.
Večletna odsotnost finančnih razvojnih vlaganj je privedla do
poslabšanja pogojev za delo, dotrajane infrastrukture in slabe tehnične in
tehnološke opremljenosti izvajalcev, na mnogih področjih pa je opazen tudi
razvojni zaostanek pri uvajanju digitalizacije in dostopnosti kulturnih vsebin.
Zaradi več kot desetletje trajajočih finančnih omejitev je tudi javna kulturna
infrastruktura slabo vzdrževana, finančnih vložkov v posodobitev ali nakup
tehnične opreme je malo, pri novogradnjah pa je zaostanek še večji. Znižanje
programskih sredstev je na mnogih področjih povzročilo erozijo kakovosti,
pestrosti in dostopnosti kulturnih vsebin.
V letu 2020 je MK financiralo 73 javnih zavodov: 28 javnih
zavodov, katerih ustanoviteljica je država, ter 45 javnih zavodov, katerih ustanoviteljice
so lokalne skupnosti. Današnje stanje je posledica postopnega prenašanja vse
več finančnih obveznosti z lokalnih skupnosti na državo. Leta 1989 je država
sicer redno financirala 68 javnih zavodov, pri tem pa je treba upoštevati še
dejstvo, da je bil takrat današnji ZVKDS razdeljen na 7 zavodov ter
restavratorski center. Z leti se je povečevalo tudi število zaposlenih. Skupna
sredstva so med leti nihala, od leta 2000 do 2009, ko je bil delež proračuna MK
nad 2 % državnega proračuna, so naraščala. Leta 2009, ko je bil delež
proračuna MK rekordnih 2,2 %, so tudi sredstva za javne zavode dosegla
najvišjo vrednost, 112,5 milijona evrov (55 % celotnega proračuna).
Od leta 2010 do 2015 so upadala, leta 2016 so začela znova nekoliko naraščati.
Leta 2017 je bilo za delovanje javnih zavodov namenjenih dobrih 103 milijone
evrov, kar je predstavljalo približno 67 % celotnega proračuna MK. Od tega
je bila večina financiranja (približno 70 %) namenjena plačam (kot tudi že
vsaj od leta 2008). Razlogov za občutnejšo rast odstotka sredstev v obdobju
2016–2017, ki jih je ministrstvo namenilo za javne zavode, je več: v letih 2016
in 2017 so se v skladu z dogovoroma med vlado in sindikati v javnem sektorju
postopno začeli odpravljati varčevalni ukrepi na področju plač. Znatno
povečanje sredstev je nato sledilo v letu 2020, ko so sredstva za javne zavode
znašala 117 milijonov evrov, ter predvsem v letu 2021, ko je ministrstvo
razpolagalo z rekordnim proračunom v zgodovini v višini 238 milijonov evrov. V
letu 2021 je ministrstvo v javnih zavodih znatno povečalo predvsem sredstva za
nakup najnujnejše opreme in investicijsko vzdrževanje. Javni zavodi imajo poleg
državnega (ali lokalnega) proračuna tudi druge vire prihodkov. MK večinsko
financira tako nacionalne (približno 80 % celotnega njihovega prihodka)
kot občinske javne zavode (približno 60 % njihovega celotnega prihodka).
Javni zavodi si bodo šele z načrtnim zvišanjem investicijskih sredstev v
spremembah proračunov 2021 in 2022 in uveljavitvijo ZZSDNPK opomogli od varčevalnih
ukrepov, ki so bili uvedeni kot odziv na finančno krizo. V zadnjih letih se je
povečala tudi njihova administrativna obremenjenost, to pa še dodatno zmanjšuje
njihovo ustvarjalnost.
Ob tem se je ne glede na majhno rast prebivalstva v Sloveniji
močno povečal delež samozaposlenih v kulturi s pravico do vpisa v razvid, in
sicer s 1803 oseb v letu 2015 na 3258 oseb konec leta 2020, kar predstavlja več
kot 80-odstotno povečanje. Zviševalo se je tudi število samozaposlenih v
kulturi s pravico do plačila prispevkov za socialno varnost, in sicer se je v
samo pet letih povečalo za več kot 30 % (s 1825 oseb leta 2016 na 2405
oseb v letu 2020). S tem so se občutno povečevala tudi proračunska sredstva,
namenjena za plačilo prispevkov za samozaposlene v kulturi (s 6,6 milijona v
letu 2015 na 10,2 milijona v letu 2020). Prav tako se je intenzivno povečevalo
število društev oziroma zavodov, ki imajo status nevladne organizacije v javnem
interesu na področju kulture. V prvem desetletju (2000–2010) je imelo status 143
pravnih subjektov, ki delujejo na področju kulture. V drugem desetletju
(2011–2020) je status dobilo kar 529 pravnih subjektov, to pomeni skoraj
4-kratno povečanje tistih, ki imajo status nevladne organizacije v javnem
interesu na področju kulture. Na dan 1. maja 2021 je bilo v register
vpisanih 696 društev oziroma zavodov, ki imajo status nevladne organizacije v
javnem interesu na področju kulture, od tega samo 11 takih, ki imajo status od
leta 2000. Obe dejstvi, tako skoraj podvojitev števila samozaposlenih, ki so
vpisani v razvid delujočih v kulturi, kot 4-kratno povečanje števila nevladnih
organizacij v javnem interesu na področju kulture, kažeta neselektivnost pri
podeljevanju statusov na področju kulture. S takšno strategijo postaja MK
socialni korektiv, namesto da bi skrbelo in spodbujalo ustvarjalnost in
podpiralo kakovost umetniškega ustvarjanja. Tako izrazito povečanje števila
zainteresiranih deležnikov na sredstva v proračunu ministrstva postaja finančno
nevzdržno, saj prihaja do drobljenja sredstev in zato zniževanja produkcijske
kakovosti, zato je treba področje samozaposlenih v kulturi in nevladnih
organizacij v javnem interesu na področju kulture analizirati in določiti
natančnejša merila za pridobitev statusa.
Med področji kulture so prisotna tudi druga nesorazmerja, ki
jih je treba ustrezno rešiti. V primerjavi z močno institucionalizirano
gledališko dejavnostjo so v slabšem položaju zlasti knjižno, filmsko in likovno
področje, saj je poklicna dejavnost znotraj teh panog skoraj v celoti prepuščena
delu na trgu, delovanju v okviru nevladnih organizacij in samozaposlenim v
kulturi, zato je bilo in je treba ta področja zaradi večje stopnje ogroženosti
v času bolezni COVID-19 in po njej finančno okrepiti. S krčenjem in preobrazbo
medijskega prostora se zmanjšuje tudi vloga umetnostne kritike in refleksije,
ki je nujna za strokovno ovrednotenje pomena in kakovosti umetniškega
ustvarjanja in drugih dosežkov na področju kulture.
V zadnjih desetletjih se krepi tudi povezanost kulture z
drugimi področji, zlasti z znanostjo in izobraževanjem, kultura je vse
pomembnejši spodbujevalec turizma, s tem pa tudi gospodarstva. Pri pridobivanju
sredstev iz evropskih podpornih mehanizmov in učinkovitosti njihovega črpanja
je bil s potrditvijo slovenskega NOO na področju kulture že dosežen vidni
napredek, vendar je treba učinkovitost še okrepiti, prav tako pri uveljavljanju
slovenske kulture v mednarodnem okolju.
Javnofinančne okoliščine, ki so se vzpostavile ob nastopu
gospodarske krize leta 2008, so za več kot desetletje zaznamovale in
osiromašile slovensko kulturo. Posledice varčevalnih ukrepov pomembno vplivajo
na uresničevanje javnega interesa na področju kulture, tako v javnem kot
zasebnem sektorju. Po obdobju delnih sanacijskih in popravljalnih ukrepov sta zdaj
potrebna skupen premislek ter izvedba potrebnih sistemskih sprememb, zlasti
glede možnosti za posodobitev nekaterih mehanizmov za zasebna vlaganja v
kulturo, razvoja novih občinstev ter večje vključenosti prebivalstva v kulturo,
natančnejše opredelitve statusa izvajalcev kulturnih programov, vključno s
samozaposlenimi v kulturi, posodobitve javnega sektorja v kulturi,
infrastrukturnega razvoja ter razvoja novih vsebinskih potencialov, ki so
povezani s tehnološkim in družbenim razvojem. Doslej sprejeti ukrepi so v
najboljšem primeru ohranjali doseženo raven slovenske kulture, s to strategijo
in načrtovanimi ukrepi pa je treba v naslednjem obdobju spodbuditi in omogočiti
že dalj časa pričakovan razvojni preboj in uveljavitev družbenega pomena
slovenske kulture, kar je glavni prednostni cilj te resolucije.
Razvojni potenciali kulture
Uveljavlja se razumevanje o pomembnosti razvojnih potencialov
kulture. Po podatkih Evropske komisije to področje sodi med pomembnejše tvorce
novih delovnih mest, gospodarske rasti ter vključujoče in trajnostne družbe
znanja: »… v skupnem interesu vseh držav članic je, da se v celoti
izkoristijo možnosti izobraževanja in kulture kot gonilne sile za ustvarjanje
delovnih mest, socialno pravičnost, aktivno državljanstvo, pa tudi kot sredstvo
za izražanje identitete Evrope v vsej njeni raznolikosti. Zaradi tega je še
bolj pomembno, da je načrtovanje razvoja tega področja pravočasno, strokovno in
povezano.«17
Mesta, ki vlagajo v kulturo, privabijo več delovnih mest in
človeškega kapitala kot druga primerljiva mesta, kot se je pokazalo pri
Obzorniku kulturnih in ustvarjalnih mest18, ki ga je razvilo Skupno
raziskovalno središče19. Na podeželskih območjih obnova in
izboljšanje kulturne in naravne dediščine prispevata k potencialu rasti in trajnosti.
Celostno upravljanje kulturnih in naravnih dobrin spodbuja ljudi k odkrivanju
in ukvarjanju z njimi. Regionalno in evropsko teritorialno sodelovanje
ustvarjata rast in delovna mesta ter spodbujata Evropo kot destinacijo, tudi
prek makroregionalnih kulturnih poti. Kultura pozitivno vpliva tudi na
ustvarjanje novih delovnih mest, rast in krepitev zunanje trgovine. Na evropski
ravni je zaposlovanje v kulturnem sektorju v obdobju 2011–2019 postopoma
naraščalo in leta 2019 doseglo 7,4 milijona zaposlenih, presežek v trgovini s
kulturnimi dobrinami pa je 3,7 milijarde evrov20. Smiselno je
spodbujati inovacije, to potrjujejo številni primeri dobrih praks iz tujine,
denimo na področju ustvarjalnih vozlišč, v katerih sodelujejo, se povezujejo in
soustvarjajo samostojni ustvarjalci in prebivalci.
Center OECD za raziskave in inovacije na področju
izobraževanja poskuša kot inovativno področje spodbuditi učenje ustvarjalnega
in kritičnega mišljenja, h kateremu lahko prispeva umetnost v smislu potrebnega
širjenja in uporabe na vseh ravneh izobraževanja in usposabljanja.21
Evropska komisija je Evropskemu parlamentu, Evropskemu svetu,
Evropskemu ekonomsko-socialnemu odboru in Odboru regij maja 2018
posredovala Novo evropsko agendo za kulturo22, s katero
se je odzvala na poziv evropskih voditeljev, naj se s kulturo in izobraževanjem
doseže več za ustvarjanje bolj povezane družbe in podobo privlačne EU. Njen
cilj je izkoristiti celoten potencial kulture za pomoč pri vzpostavitvi bolj
vključujoče in pravične Unije, ki podpira inovacije, ustvarjalnost ter
trajnostna delovna mesta in rast: »Evropa se po hudi finančni krizi spopada z
naraščajočimi socialnimi neenakostmi, raznolikimi populacijami, populizmom,
radikalizacijo in terorističnimi grožnjami. Nove tehnologije in digitalna
komunikacija preoblikujejo družbo s spreminjanjem življenjskih slogov, vzorcev
porabe in razmerij moči v gospodarskih vrednostnih verigah. V teh
spreminjajočih se razmerah je vloga kulture pomembnejša kot kdaj koli prej.«
Nova agenda se osredotoča na tri strateške cilje: (1) izkoriščanje moči kulture
in kulturne raznolikosti za socialno kohezijo in blaginjo, (2) podpiranje na
kulturi temelječe ustvarjalnosti v izobraževanju in inovacijah ter za delovna
mesta in rast ter (3) krepitev mednarodnih kulturnih povezav. Ob tem pa
poudarja dve področji ukrepanja politike na ravni Evropske skupnosti, ki bosta
prispevali k doseganju omenjenih ciljev: zaščito in vrednotenje kulturne
dediščine ter Digital4Culture. Delovni načrt za obdobje 2019–2022 med prednostnimi
temami za evropsko sodelovanje v oblikovanju kulturnih politik navaja: (1)
trajnost kulturne dediščine, (2) kohezijo in blaginjo, (3) podporno okolje za
umetnike, kulturnike in ustvarjalce ter evropske vsebine, (4) spolno enakost
ter (5) mednarodne kulturne odnose.
Z letom 2021 se je začela nova evropska finančna perspektiva
evropske kohezijske politike. Cilji kohezijske politike 2021–2027, ki jih bodo
prioritetno uresničevali razvojni projekti, so: pametnejša Evropa s
spodbujanjem inovativne in pametne gospodarske preobrazbe, bolj zelena,
nizkoogljična Evropa s spodbujanjem prehoda na čisto in pravično energijo,
zelene in modre naložbe, krožno gospodarstvo, prilagajanje podnebnim spremembam
ter preprečevanje in upravljanje tveganj, bolj povezana Evropa z izboljšanjem
mobilnosti in regionalne povezljivosti IKT, bolj socialna Evropa za izvajanje
evropskega stebra socialnih pravic ter Evropa, ki je bliže državljankam in
državljanom, in sicer s spodbujanjem trajnostnega in celostnega razvoja mest,
podeželja in obalnih območij ter lokalnih pobud. MK bo v medresorskih
usklajevanjih zagotovilo ustrezen delež sredstev iz evropskih strukturnih in
investicijskih skladov za sofinanciranje najpomembnejših razvojnih programov na
področju kulture, zlasti za ohranjanje kulturne dediščine in njeno vključevanje
v turistično ponudbo Slovenije, razvoj obstoječih in novih občinstev,
uveljavitev slovenske umetnosti in ustvarjalnosti v tujini, dejavnosti na
področju KUV, digitalizacijo in uvedbo novih tehnologij, razvoj kulturnega in
kreativnega sektorja ter kulturnega turizma, spodbujanje razvoja distribucijske
mreže ter zmanjševanje regionalnih razvojnih zaostankov na področju kulture,
vključno s tako grajenim okoljem, ki je prijazno do narave in upošteva
dediščino.
Za zagotavljanje enakomernega razvoja na področju kulture,
dostopnosti do kulturnih dobrin, konkurenčnosti slovenskega jezika v digitalnem
okolju in ohranjanja najbolj ogrožene kulturne dediščine so se z ZZSDNPK za
obdobje 2021–2027 zagotovila dodatna sredstva v višini 122.600.000,00 evrov. Po
menjavi vlade marca 2020 je bila uveljavitev zakona v proračunih za leti 2021
in 2022 uspešna v mandatu ministra dr. Vaska Simonitija, poskrbeti pa je treba
za finančno kontinuiteto pri njegovem izvajanju v proračunih od leta 2023
dalje. Sredstva državnega proračuna so na podlagi ZZSDNPK namenjena naslednjim
nujnim programom:
-       
sanaciji najbolj ogroženih in najpomembnejših kulturnih spomenikov v
lasti Republike Slovenije ter v lasti lokalnih skupnosti in drugih pravnih ter
fizičnih oseb,
-       
ureditvi osnovnih prostorskih pogojev in nakupu opreme za javne zavode s
področja kulture, katerih ustanoviteljica je država ali lokalna skupnost,
-       
podpori razvoju sodobnih knjižničnih storitev v potujočih knjižnicah s
sofinanciranjem nakupa ali obnov bibliobusov,
-       
ohranjanju in obnovi najbolj ogrožene in najpomembnejše slovenske
filmske, glasbene, baletne in plesne dediščine ter digitalizaciji kulturne
dediščine,
-       
gradnji najbolj ogroženih gradnikov infrastrukture za slovenski jezik v
digitalnem okolju,
-       
zagotavljanju najnujnejših prostorskih pogojev in opreme za razvoj
ljubiteljske in nevladne kulture v lokalnih skupnostih in mladinske kulturne
dejavnosti ter
-       
odkupom predmetov kulturne dediščine in sodobne umetnosti.
Posebna priložnost za krepitev prepoznavnosti slovenske
kulture v Evropi in svetu so v tem obdobju predsedovanje Republike Slovenije
Svetu Evropske unije v drugi polovici leta 2021, predstavitev Republike
Slovenije v okviru častnega gostovanja na knjižnem sejmu v Frankfurtu leta 2023
in Nova Gorica kot evropska prestolnica kulture leta 2025. Pri tem se je treba
zavedati, da je slovenska kultura v Evropi in svetu zanimiva, kolikor se
razlikuje od drugih nacionalnih kultur, zaradi česar je treba ohranjati naše
narodne posebnosti in kulturno identiteto.
Vključenost v kulturno udejstvovanje
Rezultati evropske raziskave Eurobarometer23 iz
leta 2017 so pokazali, da je 53 % sodelujočih Evropejcev menilo, da imajo
države članice podobne skupne vrednote, 41 % pa jih je menilo, da to ne
drži. Kultura je na vrhu seznama dejavnikov, za katere je najverjetneje, da
prispevajo k oblikovanju občutka povezovanja in skupnosti, vendar podatki te
raziskave kažejo tudi, da več kot tretjina Evropejcev sploh ne sodeluje v
kulturnih dejavnostih. Kulturno udejstvovanje vpliva na zdravje in dobro
počutje ljudi, več kot dve tretjini anketirancev (71 %) sta se strinjali,
da se z »bivanjem v bližini krajev, povezanih z evropsko kulturno dediščino,
lahko izboljša kakovost življenja«.24 Ti podatki potrjujejo, da
dostopnost kulture predstavlja drugi najpomembnejši dejavnik dobrega počutja,
takoj za odsotnostjo bolezni. Večina ljudi s fizičnimi ali intelektualnimi
ovirami je še vedno prikrajšanih, podobno je tudi pri marginaliziranih
skupinah. Dostopnost je načelo, ki vpliva na mnoga področja posameznikovega
življenja, razumeti jo je treba na različnih ravneh sposobnosti in potreb –
gibalni, senzorni, kognitivni in čustveni. V zadnjem obdobju je bilo narejenih
nekaj pozitivnih premikov na področju vključevanja različnih segmentov
prebivalstva v kulturno udejstvovanje, za celovitejše premike pa je potreben
sistemski pristop; zlasti zaskrbljujoča je situacija med revnejšimi sloji
prebivalstva in starejšimi.
Dostop do kulture omogoča tudi slovenski
vzgojno-izobraževalni sistem, vendar je tudi ta dostop omejen in ne zadošča za
razvoj polne vključenosti in vzpostavitev trajnega odnosa posameznika do
kulture. Z vidika zagotavljanja enakih možnosti je treba posebno skrb nameniti
dostopnosti do kulture tako vzgojno-izobraževalnim zavodom kot Slovenkam in
Slovencem v zamejstvu in po svetu ter pripadnicam in pripadnikom ranljivih
skupin v Republiki Sloveniji, zlasti v okviru ljubiteljske dejavnosti.25
Živimo v času digitalne preobrazbe celotne družbe, obseg in
narava teh sprememb sta že in še bosta zaznamovala našo bivanjsko izkušnjo.
Razvoj na tem področju prinaša nove in inovativne oblike umetniškega
ustvarjanja in oblikovanja novih kulturnih, umetniških in družbenih kontekstov
ter bolj demokratičen dostop do različnih vsebin. Odprava fizičnih ovir pri
dostopnosti objektov in prizorišč za ljudi z gibalnimi ovirami, tudi pri
izgradnji in prenovi kulturne infrastrukture, je danes samoumevna, nenazadnje
jo narekujejo tudi predpisi, bolezen COVID-19 pa je še posebej izrazito
pokazala, da je treba pospešeno razvijati tudi digitalno dostopnost kulturnih
vsebin.
Zasnova ReNPK 2022–2029
Trenutno velja več področnih strategij, ki jih je v obdobju
od leta 2016 sprejela Vlada Republike Slovenije. To so: Strategija
razvoja nacionalnega programa filmske vzgoje (2016), arhitekturna
politika Slovenije Arhitektura za ljudi (2017), Strategija
kulturne dediščine 2020–2023 (2019) ter Nacionalna strategija
za razvoj bralne pismenosti za obdobje 2019–2030 (2019). Za
področje kulture so pomembne tudi nekatere druge strategije – Strategija
razvoja slovenskih splošnih knjižnic 2013–2020 ter Strategija
razvoja Slovenije 2030, še posebej pa Resolucija o nacionalnem
programu za jezikovno politiko 2021–2025 (2021).
ReNPK 2022–2029 celostno obravnava in povezuje vrsto različnih
področij, njen cilj pa je oblikovanje celovite in heterogene strategije na
področju kulture ter določitev prioritet. K vsakemu izmed področij pristopa
posamično, a hkrati z zavedanjem, da je o sistemskih predlogih treba
razmišljati celostno in povezovalno. Temelji na ugotovitvah o razvojnem
potencialu in družbenih prispevkih kulture, hkrati pa izhaja iz temeljnega
razumevanja, da sta kultura in umetnost vrednoti sami po sebi. Strategija ima
ambicijo utemeljiti in podpreti skupno zavezo deležnikov področja, da se
kulturo, umetnost in ustvarjalnost v Republiki Sloveniji umesti v središče
družbe. Ob naglih in pogosto tudi nepredvidljivih družbenih in tehnoloških
spremembah moramo biti pripravljeni na vznikanje vedno novih umetniških in
skupnostnih praks, zato je treba vzpostaviti tudi mehanizme njihovega razvoja.
Pomembno je namreč, da se kultura razvija in vzpostavlja kot družbeno
povezovalen in vključujoč družbeni podsistem, ki spodbuja in omogoča
individualno in skupnostno ustvarjalno (samo)uresničevanje in refleksijo.
ReNPK 2022–2029 opredeljuje vlogo kulture v razvoju Republike
Slovenije in slovenskega naroda ter javni interes zanjo, področja kulture, na
katerih se zagotavljajo kulturne dobrine kot javne dobrine, in prednostne cilje
kulturne politike ter predvideva usmeritve na področju investicij v javno
kulturno infrastrukturo v prihodnjem osemletnem obdobju.
Poslanstvo ReNPK 2022–2029
Poslanstvo ReNPK 2022–2029 je, da se slovensko kulturo
uveljavi kot pomemben družbeni dejavnik, ki omogoča razvoj, rast in
prepoznavnost slovenske narodne substance tako doma kot v svetu ter zagotavlja
pogoje za ustvarjalnost, svobodo izražanja in (avto)refleksijo posameznika. Za
dosego tega se povezuje z drugimi sektorji, s ciljem sooblikovanja ustvarjalne,
povezane in trajnostno usmerjene demokratične družbe.
Prednostni cilji ReNPK 2022–2029 so:
-       
okrepiti vlogo kulture kot povezovalne in združevalne sile v javnem
življenju, še posebej pri oblikovanju slovenske narodne identitete in
domoljubja ter pri utrjevanju državotvorne zavesti, družbene etike, dialoga,
medsebojnega spoštovanja ne glede na spol, generacijske in socialne razlike ter
politično pripadnost,
-       
zagotavljati kulturni pluralizem, svobodo izražanja in enake možnosti za
ustvarjanje ter za kulturno raznolikost, s posebno pozornostjo za
vzpostavljanje enakih možnosti ne glede na spol, starost, socialni položaj ali
druge danosti,
-       
skrbeti za slovenski jezik, vključno z narečji, ter okrepiti vlogo in
pomen slovenskega jezika znotraj enotnega slovenskega kulturnega prostora in v
mednarodnem okolju, vključno s skrbjo za jezik in kulturo Slovenk in Slovencev
v zamejstvu in po svetu,
-       
skrbeti za ohranjanje in razvijanje kulturne identitete avtohtone
italijanske in madžarske narodne skupnosti, romske skupnosti, pripadnic in pripadnikov
etničnih skupin ter krepitev podpore za izvajanje in promocijo kulturnih
dejavnosti pripadnic in pripadnikov ranljivih skupin v Republiki Sloveniji,
-       
spodbuditi medresorsko povezovanje kulture, še posebej z gospodarstvom,
turizmom, izobraževanjem, socialo in družino ter zagotoviti prisotnost
kulturnih vsebin znotraj politik drugih resorjev,
-       
zagotoviti vzpostavitev vzdržnega, učinkovitega, stabilnega in
transparentnega sistema financiranja kulture, vključno z načrtovanjem
nadaljevanja ZZSDNPK po letu 2027 in proučitvijo možnosti za ustrezno
oblikovano in učinkovito davčno okolje, ki bo spodbujalo tudi zasebna vlaganja
v kulturo,
-       
upoštevati trenutno situacijo in razvojne perspektive na področju
kulturnega sektorja ter vzpostaviti pogoje za njegovo prilagodljivost na
spremembe in razvoj z zmanjševanjem administrativnih ovir, izobraževanjem in
usposabljanjem,
-       
pospešiti digitalizacijo, uvajanje novih tehnologij in sodobnih
pristopov na področju kulture in organizacije kulturnega sektorja,
-       
zagotoviti posodobitev in izgradnjo nujno potrebne javne kulturne
infrastrukture,
-       
zaščititi in promovirati slovensko kulturno dediščino, vključno s
prizadevanji za ohranjanje naravnega okolja in kulturne krajine,
-       
okrepiti vključenost prebivalstva v kulturno dogajanje, razvijati
ljubiteljsko kulturo in zagotavljati KUV kot vseživljenjsko učenje – razvijati
kulturno zavest in izražanje pri otrocih in mladih,
-       
decentralizirati slovenski kulturni prostor in povečati dostopnost
kulture na celotnem ozemlju Republike Slovenije in širše znotraj enotnega
slovenskega kulturnega prostora – doseči večjo zastopanost kulture na
regionalni in lokalni ravni,
-       
okrepiti navzočnost kulturnih vsebin v medijih in vzpodbuditi refleksijo
o kulturnih oziroma umetniških dosežkih v Republiki Sloveniji in tujini,
-       
okrepiti mednarodno promocijo slovenske kulture oziroma umetnosti ter
doseči večjo prepoznavnost Republike Slovenije in njene kulturno-umetniške
dejavnosti v mednarodnem okolju.
Namen ReNPK 2022–2029 je pripraviti izhodišča za
učinkovitejše vključevanje kulture pri načrtovanju razvoja slovenske družbe in
osebne rasti slehernega posameznika. Ta bodo temeljila na poglobljenem
razumevanju javnega interesa in skupnega dobrega, sodobnih znanstvenih
dognanjih ter oblikovanju spodbudnega okolja za varovanje in uresničevanje
širokega nabora potencialov slovenske kulture in naših kulturnih vrednot.
III. NAČRT
Republika Slovenija bo na ustvarjalnosti in inovativnosti
temelječa država, s kulturo, ki bo zavzemala enakovredno mesto ob drugih
pomembnih družbenih podsistemih in bo skupaj z jezikom prepoznana kot
zgodovinski temelj za oblikovanje naše nacije ter uveljavljena kot dejavnik
spodbujanja in razvijanja ustvarjalnih sposobnosti posameznika ter
soustvarjanja družbene blaginje, oblikovanja družbenih vrednot, temelječih na
krepitvi vloge slovenskega jezika, spoštovanju naših narodnih posebnosti ter
obenem na trajnostnem razvoju in povezanosti v skupnost. Kultura in umetnost
bosta Republiko Slovenijo v mednarodnem prostoru uveljavili kot prepoznavno in
pomembno evropsko regionalno ustvarjalno središče z intenzivno izmenjavo
kulturnih in umetniških vsebin, obnovljena in oživljena kulturna dediščina pa
bo s sodobnimi pristopi, tudi raznovrstnimi umetniškimi praksami, privlačen del
prenovljenega kulturnega in turističnega utripa Slovenije, namenjenega
različnim ciljnim skupinam, lokalnim skupnostim, obiskovalkam in obiskovalcem.
Državljanke in državljani Republike Slovenije, Slovenke in Slovenci v zamejstvu
in po svetu ter druge osebe, ki živijo in ustvarjajo v Republiki Sloveniji, se
bodo v kulturno dogajanje vključevali v vseh starostnih obdobjih, umetnice in
umetniki ter drugi poklici v kulturi bodo prepoznani kot družbena skupina, ki
pomembno prispeva h kakovosti življenja družbe in posameznika. Splošno sprejeto
bo razumevanje, da je kultura pomembna za varovanje individualnih in družbenih
vrednot, svobode mišljenja in delovanja ter sodobnih demokratičnih procesov.
Učinkovit kulturni sektor bo znatno vplival tudi na razvoj in mednarodno
konkurenčnost slovenskega gospodarstva, razvoj na področju digitalizacije pa bo
omogočal visoko raven dostopnosti ter vključenosti vsebin in občinstev. S
spodbujanjem različnih kulturnih izrazov in medkulturnega dialoga se bo
okrepilo medsebojno zaupanje, vzpostavili se bodo odnosi, temelječi na
spoštovanju in medsebojnem razumevanju. Učinkovita promocija slovenske kulture
in umetnosti prek razvejene in strokovno usposobljene diplomatske mreže,
kulturnih središč v strateško pomembnih državah ter uspešno izvedenih programov
gostovanj in izmenjav bo zagotovila, da bo Republika Slovenija tudi v tujini
prepoznana kot ustvarjalna, inovativna in razvita, s tem pa za sodelovanje
privlačna kulturna skupnost.
Poslanstvo MK oziroma Vlade Republike Slovenije je oblikovati
kulturi naklonjene razmere, ki bodo omogočile uresničitev inovacijskih,
ustvarjalnih, ekonomskih in družbenih potencialov tega področja. Za doseganje
teh ciljev nameravata razvijati in uveljaviti potrebne spremembe in izboljšave
kulturno-političnega sistema, to pomeni zagotovitev višje stopnje medsektorske
povezanosti in vpetosti kulture v trajnostne razvojne strategije, izboljšavo in
posodobitev sistema nosilcev kulturnih dejavnosti, prenovo in izgradnjo javne
kulturne infrastrukture ter pospešeno uvajanje novih tehnologij in pristopov,
digitalno preobrazbo, vzpostavitev vzdržnega in obenem stabilnega sistema
financiranja, višjo stopnjo vključenosti prebivalstva in vseh družbenih skupin
v kulturno dogajanje, vpetost kulturnih vsebin v izobraževalne procese in
učinkovito mednarodno promocijo in mednarodno prepoznavnost slovenske kulture.
IV. CILJI
1. Uveljavitev pomena kulture za identiteto naroda: v
javnosti ozavestiti prispevek in pomen kulture za družbeni napredek in dobrobit
državljank in državljanov Republike Slovenije ter Slovenk in Slovencev v
zamejstvu in po svetu
Splošna in zainteresirana javnost, predstavniki državne in
lokalnih oblasti, ključni deležniki na področju kulture ter predstavniki drugih
področij prepoznavajo vlogo in pomen kulture za trajnostni razvoj slovenske
družbe in ohranjanje ter krepitev temeljnih humanih vrednot državljank in
državljanov Republike Slovenije ter Slovenk in Slovencev v zamejstvu in po
svetu. Posebnosti slovenske kulture, ki temelji na bogati ljudski kulturi s
prazgodovinskimi koreninami in z alpskimi, panonskimi, mediteranskimi in
osrednjeslovenskimi prvinami26 in še posebno s slovenskim
jezikom, ki z bogastvom petdesetih narečij, porazdeljenih v sedem večjih
skupin,27 predstavlja jezikovno izvirno posebnost, so temelj za
ohranjanje identitete slovenskega naroda. Z razvijanjem teh posebnosti se
krepijo tudi spoštovanje naše države, pridobljene v procesu osamosvajanja,
domoljubna zavest in ljubezen do slovenskega jezika in naše krajine. Kultura,
umetnost in ustvarjalnost so vključene na vseh ravneh formalnega in
neformalnega izobraževanja, spodbujajo ustvarjalno mišljenje, zanimanje za
kulturne vsebine ter ukvarjanje z različnimi kulturnimi dejavnostmi, podpirajo
razvoj prožnih oblik vseživljenjskega učenja ter prispevajo k razvoju različnih
splošnih kompetenc, še posebej pa pomagajo oblikovati slovensko narodno,
domoljubno in državotvorno zavest ter temeljne etične vrednote posameznika. S
sistematičnim vključevanjem kulturnih vsebin v izobraževalni sistem tako
pomagajo pri opolnomočenju vseh Slovenk in Slovencev pri njihovi rabi
slovenščine kot maternega jezika, spodbujanju narodne zavesti, umetniškem
izražanju in njihovem oblikovanju kot kulturno osveščenih osebnosti.
2. Zagotavljanje kulturnega pluralizma, svobode
izražanja in enakih možnosti za ustvarjanje
Kulturni pluralizem je eden od osrednjih temeljev nacionalne
kulturne politike. Zagotavljati je treba ustrezne pogoje za delovanje tudi
zunajinstitucionalnih (nevladnih) oblik ustvarjanja, omogočati široko paleto
ustvarjalnosti, od tradicionalnih praks do sodobnih umetniških iskanj in
raziskovanj. Pri tem mora biti kulturna politika nevtralna do idejnih,
duhovnih, estetskih, slogovnih usmeritev, obenem pa poudarjati kriterije
izvirnosti, visoke kakovosti, miselne, estetske in etične vrednosti ter
vzpostaviti ločnico med odličnostjo in populizmom.
3. Krepitev vloge in pomena slovenskega jezika znotraj
enotnega slovenskega kulturnega prostora
Sprejeta Resolucija o nacionalnem programu za
jezikovno politiko 2021–2025 je strateški dokument, ki daje pravno
podlago za izvajanje dejavnosti na področju skrbi za slovenski jezik. Glede
splošne jezikovne krajine ugotavlja, da so zakonodajne podlage za krepitev
vloge in pomena slovenskega jezika ponekod pomanjkljive in premalo zavezujoče,
zato so potrebne določene spremembe, prav tako je treba okrepiti tudi delovanje
inšpekcijskih služb na tem področju. Za splošno javno rabo slovenskega jezika
je pomembno nadaljevati postopke digitalizacije in razvijanje tehnoloških
pogojev za strojno prevajanje, posebej za ranljive skupine. Dodatno je treba
poskrbeti za promocijo slovenskega jezika v okviru pristojne službe MK in dvig
bralne pismenosti in bralne kulture, zlasti pri otrocih in mladih, z
dejavnostmi JAK, drugih pristojnih resorjev in inštitucij, ki skrbijo za to
področje.
Posebno pozornost pri krepitvi jezikovnih zmožnosti je treba
namenjati Slovenkam in Slovencem v zamejstvu in po svetu, in sicer z
razvijanjem ustrezne kulturne infrastrukture in podporo kakovostnim programom
slovenskih ustanov, društev in skupin zunaj mej matične domovine. Zagotoviti je
treba povezovanje njihove kulturne dejavnosti z matično domovino in pomen
slovenskega jezika krepiti s celovito promocijo slovenske kulture oziroma
umetnosti v Evropi in po svetu.
4. Skrb za ohranjanje in razvijanje kulturne identitete
avtohtone italijanske in madžarske narodne skupnosti, romske skupnosti,
pripadnic in pripadnikov etničnih skupin ter krepitev podpore za izvajanje in
promocijo kulturnih dejavnosti pripadnic in pripadnikov ranljivih skupin v Republiki
Sloveniji
Tudi pri izvajanju kulturne politike je treba dosledno
upoštevati z ustavo zagotovljene pravice avtohtone italijanske in madžarske
narodne skupnosti, njihovo pravico do rabe maternega jezika, povezovanja z
matičnima narodoma in ohranjanja kulturne dediščine. Upoštevati je treba tudi
zakone in mednarodne dokumente o pravici do kulture v skrbi za romsko skupnost.
Skrbeti je treba za kulturno udejstvovanje pripadnic in pripadnikov etničnih
skupin ter pripadnic in pripadnikov ranljivih skupin v Republiki Sloveniji.
Njihova prisotnost in dejavnost bogatita slovenski kulturni prostor, zato je
treba spodbujati njihova prizadevanja za ohranjanje njihove kulture in
identitete, kulturno-umetniško izražanje in predstavljanje njihove dejavnosti
slovenski javnosti.
5. Povezovanje z drugimi področji
Kulturna politika se mora povezovati z drugimi nacionalnimi
politikami, še posebej z izobraževalnimi, okoljskimi, socialnimi,
gospodarskimi, regionalnimi, turističnimi politikami ter zunanjo politiko.
Vključena je v razvojne strategije vladnih organov, agencij in lokalnih
skupnosti. S predstavniki drugih sektorjev je vzpostavljeno sodelovanje, ki
prispeva k učinkovitejšemu reševanju problemov in boljšim rešitvam. Pestro
kulturno življenje naj ima pomemben vpliv na dobrobit državljank in državljanov
Republike Slovenije, Slovenk in Slovencev v zamejstvu in po svetu ter drugih
oseb, ki živijo in ustvarjajo v Republiki Sloveniji, vplivati mora na kakovost
bivalnega okolja in mednarodno prepoznavnost Republike Slovenije.
Kulturne vsebine se intenzivno vključijo v izobraževalne
procese na vseh stopnjah in v vseh oblikah izobraževanja. Stalna strokovna
usposabljanja in vseživljenjsko učenje, ki so značilni za področje kulture,
prispevajo k visoki stopnji ključnih kompetenc na tem področju, omogočajo lažje
vključevanje na trg dela, ohranjanje zaposlitvenih in samozaposlitvenih
možnosti, poklicne mobilnosti in kariernih prehodov ter oblikovanje etičnih
osebnostnih vrlin. Vplivajo tudi na boljšo konkurenčnost in prepoznavnost
posameznika ter slovenske ustvarjalnosti in povečujejo inovativnost ter
podjetnost. Potekajo prek formalnih in neformalnih izobraževalnih programov, in
sicer s pomočjo štipendiranja, mentorstev, usposabljanj na delovnih mestih ali
z vključevanjem v projekte, to pa pripomore k razvoju ustvarjalnega
razmišljanja in sodobnih inovativnih izdelkov, k povezanosti z okoljem ter k
razvoju v skladu s potrebami gospodarstva, turizma, znanosti in akademskega
okolja. Pri tem se upošteva enotni slovenski kulturni prostor.
6. Ustrezno financiranje in učinkovito upravljanje
Zagotoviti je treba ustrezen, vzdržen, učinkovit, fleksibilen
in transparenten sistem financiranja kulture, ki bo zagotavljal veliko pestrost
kulturnih vsebin, njihovo enakomerno teritorialno razpršenost in visoko
umetniško kakovost, obenem pa učinkovite in administrativno manj obremenjujoče
mehanizme, ki omogočajo dolgoročno in razvojno naravnano načrtovanje ter
učinkovit nadzor nad porabo javnih finančnih sredstev. Za področje kulture je
treba zagotavljati različne vire financiranja, s pomočjo spodbud in olajšav
tudi zasebne, zbiranje teh sredstev v skladih in fundacijah ter spodbujati
mecenstvo (donatorstvo) in sponzorstvo.
Pred iztekom obdobja (so)financiranja nujnih programov na
področju kulture s strani Republike Slovenije, določenega v ZZSDNPK, je treba
pripraviti temeljito analizo njegovih učinkov in vzpostaviti podlage za
morebitno nadaljevanje po letu 2027. Proučujejo se možnosti o zakonski ureditvi
virov financiranja po vzoru sklada, določenega v Zakonu o nevladnih
organizacijah (Uradni list RS, št. 21/18, v nadaljnjem besedilu: ZNOrg).
Navedeni sklad se namreč financira tudi iz tistih sredstev dohodnine, ki jih
davčni zavezanci niso namenili za financiranje namenov, določenih v Zakonu o
dohodnini (Uradni list RS, št. 13/11 – uradno prečiščeno besedilo, 9/12 –
odl. US, 24/12, 30/12, 40/12 – ZUJF, 75/12, 94/12, 52/13 – odl. US, 96/13,
29/14 – odl. US, 50/14, 23/15, 55/15, 63/16, 69/17, 21/19, 28/19 in 66/19), pa
bi jih lahko. Glede na določbe ZNOrg se nenamenjeni del dohodnine v celoti
prenese v sklad iz navedenega zakona, zaradi česar bi bilo treba vzpostaviti
ustrezne pravne podlage za delitev teh sredstev. Obenem se preverja možnosti za
zagotovitev sredstev iz promocijske takse, tudi na način, da se promocijska
taksa poveča za toliko, da se doseže želeni cilj, pri čemer je smiselno, da se
v ustreznem zakonu jasno določi namen porabe promocijske takse oziroma določi
deleže, ki se namenijo za določen namen.
Zasnova in izvedba kulturnih politik temeljita na načelih
natančne določitve javnega interesa na področju kulture. MK spremlja področje,
nadzoruje izvajanje javnega interesa za kulturo ter opravlja naloge pri
oblikovanju aktivnih kulturnih politik, posebej tudi na ravni medresorskega
umeščanja kulture in zagotavljanja ustreznega deleža proračunskih sredstev,
financiranja in nadzora nad porabo financ.
7. Izobraževanje in usposabljanje z namenom pridobivanja
ključnih kompetenc
Za lažje vključevanje na trg dela, ohranjanje zaposlitvenih
in samozaposlitvenih možnosti, poklicne mobilnosti, kariernih prehodov ter
vplivanje na večjo konkurenčnost in prepoznavnost slovenske ustvarjalnosti je
treba razvijati ključne kompetence posameznikov, ki delujejo v kulturi, kar
povečuje inovativnost, kreativnost ter podjetnost. V javnih zavodih bi bilo
treba povečati konkurenčnost zaposlitev tudi za neumetniške poklice. Razvijati
je treba usposabljanja v okviru zaposlitve, podporo novim kariernim
perspektivam na področju kulture za mlade do 29 let, štipendije za specializirane
poklice v kulturi, usposabljanja in mentorstvo.
8. Digitalizacija in uvajanje novih tehnologij ter
sodobnih pristopov
Izkušnja z boleznijo COVID-19 je v letu 2020 in prvi polovici
leta 2021 že terjala delno preusmeritev k digitalnemu podajanju kulturnih
vsebin in komuniciranju z javnostjo. S sredstvi v okviru ZZSDNPK se do leta
2027 načrtujeta sistematično digitaliziranje in arhiviranje gradiva na področju
plesne, glasbene, gledališke in filmske dejavnosti. V okviru Načrta za
okrevanje in odpornost se zagotavlja vzpostavitev platform e-Dediščina ter
e-Arhiv in nacionalne platforme za kulturne vsebine e-Kultura.
Integracija kulture v digitalno okolje prispeva h krepitvi
področja, vzpostavitvi bolj učinkovitih ustvarjalnih procesov ter razvoju
inovativnih izdelkov in storitev. Način sprejemanja kulture je spremenjen, ne
le zaradi naprednih oblik dostopa, produkcije in razširjanja, pač pa tudi na
ravni ustvarjanja, učenja in vključevanja kulture v tehnološko napredno družbo.
Od znanosti in inženiringa se tehnologija obrača k umetnosti in oblikovanju,
digitalni prehod pa omogoča nove, inovativne oblike umetniškega ustvarjanja
skozi vizualizacijo, virtualizacijo in igrifikacijo vsebin. Nadgradnja
človekovega odnosa do tehnologije in njeno osmišljanje na način, da se spodbuja
razvoj enostavne, transparentne, učinkovite in smiselne uporabe njenih
zmožnosti in storitev, sta ključna za kulturo in družbo 21. stoletja.
Oblikovanje tehnologije v dobro in po meri ljudi je skupaj z umetno inteligenco
temeljni postulat humanizacije tehnologije.
9. Izgradnja nujne javne kulturne infrastrukture
Z uveljavitvijo ZZSDNPK se do leta 2027 zagotavljajo sredstva
za obnovo javne kulturne infrastrukture na državni in občinski ravni. Že v
proračunu MK za leto 2021 so se izdatno povečala sredstva za investicije, ki
morajo biti namenjena predvsem izgradnji novih javnih stavb za kulturne
dejavnosti. V okviru ReNPK 2022–2029 se določita seznam in ocenjena vrednost
nujno potrebnih investicij v javno kulturno infrastrukturo. Rešitev prostorskih
težav in visokokakovostna tehnična oprema, ki ustreza standardom 21. stoletja,
sta nujna pogoja za dobro načrtovanje in uspešno izvajanje arhivske,
knjižnične, muzealske in umetniške dejavnosti. Investicije v kulturi so eden od
prednostnih ciljev ReNPK 2022–2029, predvsem zaradi zaostanka v razvoju javne
kulturne infrastrukture, ki so posledica krčenja investicijskih sredstev za
javne zavode v preteklem desetletnem obdobju. Poskrbeti je treba za
kontinuiteto vzdrževanja in izgradnje javne kulturne infrastrukture tudi po
letu 2027 ter pripraviti pogoje za nadaljevanje ZZSDNPK tudi za to področje.
10. S pomočjo dediščine prispevati h kakovosti življenja
in k bolj povezani družbi, pospešiti trajnostni razvoj Republike Slovenije in
izboljšati odnos družbe do naše dediščine
Z uveljavitvijo ZZSDNPK se do vključno leta 2027 zagotavljajo
sredstva za sistematično obnavljanje kulturnih spomenikov v državni, občinski
in zasebni lasti in tudi za ohranjanje kulturnega okolja. V okviru Načrta za
okrevanje in odpornost se 47 milijonov evrov nameni obnovi kulturnih spomenikov
za turistično in kulturno revitalizacijo manjših središč, s ciljem oživitve
grajskih stavb in njihove vpetosti v trajnostno naravnan kulturni turizem.
Ustrezno varovana in učinkovito upravljana kulturna dediščina v vsej svoji
pojavnosti pomembno prispeva k ohranjanju slovenskega kulturnega izročila,
narodnih vrednot in identitete ter k razvoju novih visoko kakovostnih
proizvodov in storitev, zlasti v turizmu, pa tudi k mednarodni uveljavitvi
Republike Slovenije. Dediščino ustvarjajo ljudje in jo s svojim aktivnim
sodelovanjem ohranjajo in bogatijo. Kulturna politika mora tovrstne prispevke
podpirati, ob tem pa omogočati oblikovanje novih inovativnih vsebin, tudi v
povezavi s celovito digitalizacijo področja.
11. Razvoj občinstev, krepitev vključenosti prebivalstva
v kulturno dogajanje in decentralizacija
Novi modeli komunikacije, tudi znotraj področja kulture,
zahtevajo spremembe na področju razvoja in pridobivanja občinstev. Novi
pristopi morajo biti zasnovani na načelih čim širše družbene vključenosti, in
sicer ne glede na generacijsko pripadnost, socialni status, spol ali kraj
bivanja. Posebno pozornost je treba v okviru KUV posvečati mladim. Z
decentralizacijo in širjenjem ponudbe kulturnih vsebin na regionalni in lokalni
ravni se okrepi prisotnost kulture na podeželju in med ranljivimi skupinami.
Prek dejavnosti državnih in lokalnih javnih zavodov ter knjižnic, ki izvajajo
svojo dejavnost zunaj večjih naselij, in v okviru JSKD se dosežejo večja dostopnost,
pestrost in kakovost kulture na celotnem območju države. Pri snovanju kulturnih
politik se upošteva enotni slovenski kulturni prostor, evropska finančna
sredstva (tako v okviru Načrta za okrevanje in odpornost kot Večletnega
finančnega okvira (VFO) 2021–2027) pa se načrtuje za kulturni prostor Republike
Slovenije, s posebno pozornostjo do kulturno manj razvitih predelov, obmejnih
območij in vzhodne regije.
12. Navzočnost kulturnih vsebin v medijih in
vzpodbujanje refleksije o kulturnih dosežkih doma in v tujini
Medije je treba spodbujati, da v svoje objave sistematično in
kontinuirano vključujejo kulturne vsebine, ne samo v okviru opredeljene javne
službe nacionalne televizije in radia, ampak tudi v komercialnih in lokalnih
sredstvih sporočanja. Krepiti je treba spoznanje, da je kultura, enako kot
šport, del našega bivanjskega vsakdana, o kateri mora biti javnost obveščena.
Kulturna politika spodbuja ozaveščenost medijev o njihovi vlogi znotraj
kulture, to je, da z njeno slabitvijo v družbi slabijo tudi položaj medijev in
možnosti za njihov nadaljnji obstoj. Zato mediji izvajajo vse oblike
predstavljanja kulturnih vsebin, od poročanja do bolj poglobljene analize in
refleksije o kulturnih dosežkih.
13. Promocija in večja prepoznavnost slovenske kulture v
mednarodnem okolju
Za mednarodno promocijo Republike Slovenije in nacionalne
kulture so v naslednjem obdobju posebej pomembni učinki predsedovanja Republike
Slovenije Svetu Evropske unije v drugi polovici leta 2021, Expa v Dubaju od
oktobra 2021 do marca 2022, nastopa Republike Slovenije kot častne gostje na
mednarodnem knjižnem sejmu v Frankfurtu leta 2023 in predstavitve Nove Gorice
kot evropske prestolnice kulture leta 2025. Načrtujeta se kontinuirano
predstavljanje slovenskih umetnic in umetnikov na svetovno uveljavljenih
festivalih in kulturnih dogodkih (npr. Beneški bienale, Ars electronica …) ter
aktivno sodelovanje z Ministrstvom za zunanje zadeve pri načrtovanju promocije
slovenske kulture prek slovenskih predstavništev v tujini. Internacionalizacija
kulture prispeva k razvoju na različnih področjih, spodbuja izvozno kapaciteto
države ter krepi njeno podobo doma in v tujini. Učinkovita mreža slovenskih
kulturnih centrov v tujini in razvita kulturna diplomacija podpirata mednarodno
dejavnost producentov različnih kulturnih vsebin. Ministrstvi, pristojni za
kulturo in zunanje zadeve, tudi z mehanizmi za sofinanciranje iz evropskih
sredstev zagotavljata pogoje za napredek pri mednarodni uveljavitvi slovenske
kulture in ustvarjalnosti.
V. JAVNI INTERES NA PODROČJU KULTURE
Slovenska kultura je odprta za inventivnost ter za
vključevanje v evropske in svetovne kulturne tokove. Ob znanosti je kultura
najvišji izraz ustvarjalnosti slovenskega naroda, njen temelj je slovenski
jezik. Kot (so)ustvarjalke in (so)ustvarjalci jo ustvarjajo in sooblikujejo
državljanke in državljani Republike Slovenije, Slovenke in Slovenci v zamejstvu
in po svetu ter druge osebe, ki živijo in ustvarjajo na ozemlju Republike
Slovenije.
Javni interes na področju kulture obsega interes za
ustvarjanje, posredovanje in varovanje kulturnih dobrin na državni ravni in
lokalnih ravneh, kulturno osveščenost in dostopnost do visokokakovostnih
kulturnih vsebin. Naloga vsakokratnega nacionalnega programa za kulturo je
opredelitev izhodišč in prednostnih ciljev za njihovo uresničevanje. Ukrepe in
kazalnike za dosego teh ciljev natančneje opredeljuje akcijski načrt, ki bo
oblikovan na osnovi sprejete resolucije o nacionalnem programu za kulturo.
ZUJIK kot splošni predpis na področju kulture kot nosilca javnega interesa
določa državo in lokalne skupnosti, ki morajo zagotavljati pogoje za skladen
kulturni razvoj.
Zakon o varstvu kulturne dediščine (Uradni list RS,
št. 16/08, 123/08, 8/11 – ORZVKD39, 90/12, 111/13, 32/16 in 21/18 – ZNOrg;
v nadaljnjem besedilu: ZVKD-1) kot specialni predpis nadalje določa načine
varstva kulturne dediščine (v nadaljnjem besedilu: dediščina) ter
pristojnosti pri njenem varstvu z namenom omogočiti celostno ohranjanje
dediščine. Cilje, razvojne usmeritve in ukrepe, ki uresničujejo javni interes
na področju kulturne dediščine, določa Strategija kulturne dediščine
2019–2023 (https://www.gov.si/assets/ministrstva/MK/DEDISCINA/STRAT_KD_2019.pdf).
Cilji in razvojne usmeritve, zapisani v tej strategiji, se ob ustreznih
dodatnih opredelitvah s področja kulturne dediščine v tej resoluciji upoštevajo
kot razvojni cilji nacionalnega programa za kulturo. Ukrepi, določeni s to
strategijo, bodo podlaga za pripravo akcijskega načrta, ki ga bo nato sprejela
vlada v skladu z ZUJIK na podlagi nacionalnega programa za kulturo.
Kultura v javnem interesu je pomemben družbeni dejavnik, ker
omogoča ustvarjanje in svobodo, skrbi za osebnostni razvoj posameznika in družbe
kot celote ter posreduje, podpira in varuje kulturne dobrine na mednarodni,
državni in lokalni ravni. Država in lokalne skupnosti v javnem interesu
zagotavljajo pogoje za ustvarjanje, posredovanje in varovanje kulturnih dobrin,
ki se na trgu ne zagotavljajo v zadostnem obsegu ali kakovosti, zaradi
dostopnosti najširšemu krogu uporabnikov v obliki oziroma na način javne službe
in s podporo posamičnim kulturnim projektom ter javnim kulturnim programom.
Kadar je v javnem interesu treba zagotavljati javne kulturne dobrine trajno in
nemoteno, jih zagotavlja država oziroma lokalna skupnost neposredno, in sicer z
ustanovitvijo ustreznega javnega zavoda na področju kulture. Javne kulturne
dobrine se zagotavljajo kot javne službe ali na podlagi eno- ali večletnega
kulturnega programa drugih kulturnih izvajalcev, ki ga financira država oziroma
lokalne skupnosti.
Javni interes za kulturo je interes družbe za kulturno
ustvarjalnost, raznolikost, dostopnost in recepcijo kulture na vseh ravneh, od
ljubiteljske kulturne ustvarjalnosti do profesionalnih umetniških dosežkov.
Nastaja na osnovi zagotovljene svobode izražanja in mišljenja posameznika v
demokratični družbi, se navezuje na izročilo in tradicijo slovenske in evropske
kulture ter se ustvarjalno odziva na globalne usmeritve in izzive prihodnosti.
Javni interes za kulturo je v nacionalnem programu za kulturo
opredeljen s splošnimi cilji kulturne politike ter s področnimi cilji in
ukrepi, ki so opredeljeni v akcijskem načrtu. S tem daje nacionalni program za
kulturo, skupaj s področnimi predpisi in lokalnimi programi za kulturo, podlago
za uresničevanje javnega interesa za kulturo, tj. podlago za izvedbene načrte
nosilcev javnega interesa za kulturo, neposredne pozive, javne razpise in javne
pozive za financiranje javnih kulturnih programov in kulturnih projektov, akte
o ustanovitvi javnih zavodov, njihove strateške načrte in (več)letne programe
dela, javne razpise za oddajo in uporabo javne kulturne infrastrukture in
upravne odločbe.
Uresničevanje javnega interesa na področju kulture temelji na
načelih kakovosti in izvirnosti, raznolikosti kulturnega izraza in vključenosti
enotnega slovenskega kulturnega prostora, dostopnosti kulturnih vsebin vsem
zainteresiranim deležnikom, razvoja novih občinstev, varovanja in predstavitve
kulturne dediščine, povezovanja kulture z drugimi področji družbenega
življenja, na tehnološkem napredku ter skrbi za slovenski jezik. V javnem
interesu je torej kakovostna, raznolika, dostopna, vključujoča in povezovalna
kultura, ki prispeva k ohranjanju in krepitvi slovenske narodne identitete,
demokratičnosti družbe in njenemu razvoju.
Področja kulture v javnem interesu so slovenski jezik in
jezikovna politika, literarna ustvarjalnost, založništvo in knjižničarstvo,
uprizoritvene in glasbene umetnosti, vizualne umetnosti, arhitektura,
oblikovanje ter kulturne in kreativne industrije, filmska in AV dejavnost,
intermedijske, raziskovalne in medpodročne umetnosti, varovanje in
predstavljanje vseh zvrsti kulturne dediščine, arhivska dejavnost, refleksija o
kulturi in mediji, KUV, kulturna raznolikost kot človekova pravica,
posredovanje kulturnih dobrin in razvoj novih občinstev ter ljubiteljska
kulturna dejavnost. Vsa področja kulture prečijo nekatere teme, ki pomembno
vplivajo na področje kulture ter dejavno sooblikujejo okoliščine njenega
razvoja. To so: izobraževanje, strokovno usposabljanje ter študij in poklicno
usposabljanje, medijske dejavnosti, religijske in duhovne prakse, mobilnost,
kulturni turizem, razvoj digitalnih okolij, kritiška refleksija in analitično
spremljanje ter raziskovanje stanja na področju kulture pa tudi povezovanje
znanosti in tehnologije z umetnostjo.
Izvajalci vsebin so javni zavodi na področju kulture in
zasebni sektor v kulturi, v katerega spadajo tudi nevladne organizacije v
javnem interesu na področju kulture in samozaposleni v kulturi. Sodelovanje med
obema sektorjema v kulturi je pomembno za doseganje načrtovanih smernic razvoja
kulture v javnem interesu. Na številnih področjih delujejo institucije, ki jim
pripisujemo nacionalni, regionalni ali lokalni pomen. Kulturni sistem je pri
nas sestavljen iz javnega sektorja, ki je nosilec javne službe na področju
kulture, prek katere so država in občine v skladu z javnim interesom za kulturo
zavezane zagotavljati čim bolj kakovostno, raznoliko in dostopno kulturno
ponudbo, ter zasebnega sektorja, kolikor ta deluje v javnem interesu na
področju kulture ter vključuje tudi nevladne organizacije na področju kulture
in ustvarjalce v kulturi, ki samostojno ali v sodelovanju z javnim sektorjem
zagotavljajo kulturne dobrine in storitve v javnem interesu na vseh področjih
umetnosti, še posebej z vsebinami, ki jih javni sektor ne pokriva. Prav tako
pomembno mesto ima sektor ljubiteljske kulture, ki povezuje ustvarjalce, ki
delujejo nepoklicno, v javnem interesu pa je tudi razvejeno in kontinuirano
kulturno udejstvovanje Slovenk in Slovencev v zamejstvu in po svetu, ki zunaj
mej Republike Slovenije ohranjajo slovenski jezik, izročilo in kulturo.
Nosilci kulturne politike so: Vlada Republike Slovenije
oziroma MK, Državni zbor Republike Slovenije, Državni svet Republike Slovenije,
JAK, SFC, JSKD ter pristojni organi na regionalni in lokalni ravni. Vlada in v
njenem imenu MK, Državni zbor Republike Slovenije in Državni svet Republike
Slovenije oblikujejo kulturno politiko in skrbijo za njeno uresničevanje. S
svojimi stališči seznanjajo Nacionalni svet za kulturo in širšo javnost. Javni
sklad in javni agenciji izvajajo kulturno politiko na nacionalni ravni,
pristojni organi pa na regionalni in lokalni ravni.
Javni interes v kulturi je določen v vsakokratnem nacionalnem
programu za kulturo, na lokalni ravni pa z lokalnimi kulturnimi programi, kakor
je opredeljeno v 9., 10. in 24. členu ZUJIK. Javni interes se uresničuje z
letnimi izvedbenimi načrti javnih skladov in javnih agencij, javnimi razpisi in
javnimi pozivi za financiranje javnih kulturnih programov in kulturnih
projektov, akti o ustanovitvi javnih zavodov, njihovimi strateškimi načrti in
letnimi programi dela ter javnimi razpisi za oddajo javne kulturne
infrastrukture.
VI. NOSILCI JAVNEGA INTERESA V KULTURI
Nosilci javnega interesa v kulturi so pristojni organi (Vlada
Republike Slovenije, Državni zbor Republike Slovenije, ministrstva in organi
lokalnih oblasti) ter osebe javnega prava (javni skladi, javne agencije), na
katere je z javnim pooblastilom preneseno izvajanje posameznih nalog. Za
področje kulture so nosilci javnega interesa dve agenciji (za področje knjige
in filma) ter en sklad (za področje ljubiteljskih kulturnih dejavnosti).
Uresničevanje javnega interesa za ustvarjanje, izdajanje,
promocijo in spremljanje položaja kakovostne knjige na trgu, za ohranjanje in
razvoj bralne kulture ter opravljanje strokovnih, razvojnih in izvršilnih nalog
na področju knjige zagotavlja JAK. Podobne naloge ima v zvezi z omogočanjem in
spodbujanjem razvoja domače filmske in AV produkcije (izbor in sofinanciranje
projektov), s promocijo in predstavljanjem slovenskega filma doma in v tujini
(skrb za festival slovenskega filma, pomoč in podpora pri prijavah in
sodelovanju na mednarodnih festivalih ipd.) ter s filmsko vzgojo in razvojem
občinstva SFC. JSKD z razvejeno mrežo izpostav deluje zlasti kot organ podpore
ljubiteljski kulturni dejavnosti (strokovna podpora pri organizaciji
dejavnosti, izobraževanj, revij in festivalov, analitično spremljanje
dejavnosti itn.).
VII. IZVAJALCI POSAMEZNIH NALOG JAVNE SLUŽBE
Javni sektor v kulturi
Javni sektor je neposredno odgovoren za izvajanje javne
službe na področju kulture in za trajno ter nemoteno zagotavljanje javnih
kulturnih dobrin. Deluje na nacionalni, regijski in lokalni ravni ter tudi na
območjih, na katerih živita obe avtohtoni narodni skupnosti. Na ta način je
organiziran pretežni del javne službe na področju kulture v Republiki
Sloveniji, za področje kulturne dediščine skoraj v celoti, delno tudi za
področje medijev (RTV Slovenija in Slovenska tiskovna agencija). Splošni okvir
delovanja javnih zavodov določa Zakon o zavodih (Uradni list RS,
št. 12/91, 8/96, 36/00 – ZPDZC in 127/06 – ZJZP), razen če ZUJIK ne določa
drugače. Poleg tega nekatere posebnosti urejajo še drugi specialni zakoni, npr.
ZVKD-1, ter izvedbeni predpisi.
Razvojni cilji:
-       
Krepitev vloge javnih zavodov kot osrednjih izvajalcev javne službe na
področju kulture: S finančno podporo za dvig kakovosti in obsega programa ter z
izboljšanjem prostorskih pogojev javnih zavodov in njihove tehnične
opremljenosti je treba doseči višjo raven kakovosti izvajanja javne službe pri
uresničevanju javnega interesa v kulturi.
-       
Zagotovitev trajnostnih pogojev za delovanje javnih zavodov: Treba je
doseči večjo stopnjo odgovornosti javnih zavodov pri izvajanju načrta in ciljev
kulturne politike, njihovo finančno stabilnost, vlaganja v infrastrukturo,
debirokratizacijo in administrativne razbremenitve, spremembe področne
zakonodaje, transparentnost in dolgoročno načrtovanje delovanja v skladu z
vsakokratnim nacionalnim programom za kulturo, izobraževanje in usposabljanje
zaposlenih, v dogovoru z občinami je treba doseči poenotenje kriterijev za
sofinanciranje javnih zavodov, katerih ustanoviteljice so občine.
-       
Omogočanje prilagodljivejših oblik zaposlovanja v javnih zavodih:
Omogočiti je treba bolj prilagodljive oblike zaposlovanja, vezane na mandat
direktorja oziroma za določen čas, prekvalifikacije in lažje prehajanje med
delovnimi mesti znotraj javnega sektorja ter urediti upokojevanje zaposlenih
umetnic in umetnikov z beneficiranim delovnim stažem.
-       
Krepitev programskega in organizacijskega povezovanja med posameznimi
področji kulture in umetnosti ter povezovanja ali združevanja javnih zavodov:
Zagotoviti je treba večjo pretočnost informacij in boljše sodelovanje, tudi
povezovanje med javnimi zavodi, tako znotraj istega področja kot med različnimi
področji kulture, ter omogočati tudi sodelovanje javnih zavodov z zasebnim
sektorjem.
-       
Skrb za javno kulturno infrastrukturo: Uveljavitev ZZSDNPK v proračunih
2021 in 2022 že omogoča izvajanje nujnih ukrepov na področju javne kulturne
infrastrukture (sanacije, ureditve osnovnih prostorskih pogojev, prilagoditve
prezračevalnih sistemov, nakupi opreme, razvoj sodobnih storitev, ohranjanje in
obnova kulturne dediščine in novogradnje), prav tako je treba učinkovito črpati
predvidena sredstva za obnovo in razvoj infrastrukture v okviru Načrta za
okrevanje in odpornost.
Zasebni sektor
Izvajalec kulturnih programov in projektov v javnem interesu
je lahko tudi zasebni sektor, znotraj njega tudi samozaposleni in nevladne
organizacije, ki so pravne osebe zasebnega prava s sedežem v Republiki
Sloveniji, so neprofitne, nepridobitne in neodvisne od drugih subjektov.
Njihovo delovanje lahko sofinancirajo tako država kot lokalne skupnosti ali se
prijavljajo neposredno na evropske razpise. Ker gre za subjekte zasebnega
prava, se lahko finančno podprejo le programi in projekti, ki se skladajo s
pričakovanji javnega interesa na področju kulture oziroma komplementarno
zapolnjujejo manko, ki se ga ne da ali ga ni smotrno pokriti v okviru javne
službe. Leta 2018 sprejet ZNOrg opredeljuje nekatere ukrepe in vlogo nevladnih
organizacij tudi za področje kulture, za razvoj področja pa je pomemben še
strateški dokument Strategija razvoja nevladnih organizacij in
prostovoljstva do leta 2023. Sistemsko podporo ljubiteljskim nevladnim
organizacijam zagotavlja JSKD.
MK omogoča samostojnim ustvarjalcem registracijo samostojnega
poklicnega opravljanja kulturnih dejavnosti z vpisom v razvid samozaposlenih v
kulturi z dodatno možnostjo pridobitve pravice do plačila prispevkov za
socialno varnost iz državnega proračuna. Samozaposlitev v kulturi zagotavlja
možnost delovanja posameznikov na različnih področjih kulture, katerih narava
dela temelji na samostojnem in neodvisnem ustvarjalnem avtorskem delovanju.
Cilj tega ukrepa je spodbujanje vrhunske umetniške ustvarjalnosti in
deficitarne kulturne dejavnosti, to pa zahteva natančnejšo opredelitev.
Razvojni cilji:
-       
Debirokratizacija, digitalizacija in poenostavitev postopkov za
delovanje nevladnih organizacij in samozaposlenih s področja kulture:
digitalizacija in optimizacija razpisnih mehanizmov za programsko in projektno
financiranje ter poenostavitev administrativnih postopkov; preprostejše,
učinkovitejše, preglednejše in za vse vpletene v postopke bolj funkcionalno
uveljavljanje pravic ustvarjalcev ter spremljanje njihovega izpolnjevanja
obveznosti, uvedba celovite digitalizacije z vzpostavitvijo kakovostnih
e-storitev oziroma podpornega okolja za urejanje pravic in obveznosti
samozaposlenih.
-       
Omogočanje drugih oblik podpore zasebnemu sektorju: zagotavljanje
evropskih kohezijskih sredstev kot možnega dodatnega načina sofinanciranja
zasebnega sektorja, spodbujanje možnosti za dodatne vire financiranja
(mecenstvo, donatorstvo), spodbujanje sodelovanja in povezovanja z drugimi
področji, omogočanje izobraževanja in usposabljanja z namenom pridobivanja
ključnih kompetenc.
-       
Sistemske spremembe: natančnejša opredelitev kriterijev za pridobitev
statusa (za samozaposlene: obdobje delovanja v kulturi, kakovost dosežkov,
deficitarnost, avtorski značaj dela, odmevnost v domačem in mednarodnem
prostoru; za nevladne organizacije: število članstva oziroma število
zaposlenih, izpolnjevanje vseh statutarnih pogojev, oblika organiziranosti,
ustreznost letnih poročil o delovanju v javnem interesu na področju kulture).
-       
Vzpostavitev mehanizmov za transparentnejše delovanje zasebnega sektorja
in odpravo sive ekonomije.
-       
Okrepitev sistema podeljevanja delovnih štipendij: uvedba diferenciranih
delovnih štipendij glede na upravičence (različni pogoji, ki jih izpolnjujejo)
in glede na višino dodeljenih sredstev (glede na vsebino dejavnosti in namen
štipendije).
VIII. RAZVOJNI CILJI PO PODROČJIH KULTURE
Slovenski jezik in jezikovna politika
Osrednji cilj slovenske jezikovne politike je oblikovanje
skupnosti samostojnih govorcev z razvito jezikovno zmožnostjo v slovenščini,
zadostnim znanjem drugih jezikov, z visoko stopnjo jezikovne samozavesti in
ustrezno stopnjo pripravljenosti za sprejemanje jezikovne in kulturne
različnosti. Jezikovna politika je usmerjena v ohranjanje, krepitev in razvoj
slovenskega jezika in slovenske jezikovne skupnosti, tudi v širšem okviru
jezikovne politike EU. Z ustreznimi, predvsem spodbujevalnimi ukrepi skrbi, da
bo obseg zasebne in javne rabe slovenskega jezika pri domačih govorcih čim
večji, čim bolj dostopna pa bo slovenščina tudi za govorce drugih jezikov.
Republika Slovenija slovenščini zagotavlja prevladujočo vlogo v uradnem in
javnem življenju, upoštevajoč jezikovno politiko javne in uradne rabe
italijanskega ali madžarskega jezika na območjih občin, v katerih živita
avtohtoni narodni skupnosti, obenem pa svojim državljankam in državljanom in
drugim prebivalcem omogoča sporazumevanje in obveščanje v tujih jezikih.
Zavzema se za krepitev in dosledno uresničevanje jezikovnih pravic slovenske
narodne skupnosti v sosednjih državah ter pravic govork in govorcev slovenščine
kot enega izmed uradnih jezikov EU v poslovanju z institucijami EU. Na ravni
jezikovnega izobraževanja bo jezikovna politika v naslednjem obdobju posebno
skrb namenila jezikovnemu pouku slovenščine v vzgojno-izobraževalnem sistemu
Republike Slovenije, raziskavam slovenskega jezika ter evalviranju in
raziskovanju jezikovnega izobraževanja v slovenščini. Skušala bo ozaveščati o
pomenu jasnega in razumljivega uradovalnega jezika. Na področju jezikovne
opremljenosti so nujni spodbujanje digitalizacije, gradnja, posodabljanje in
vzdrževanje temeljnih jezikovnih tehnologij za slovenščino ter omogočanje
prostega dostopa za vse obstoječe jezikovne vire in priročnike. Treba je
sistematično skrbeti za prisotnost slovenščine v digitalnem okolju, tj. da se
bo slovenščina enakovredno s tujimi jeziki uveljavila v različnih aplikacijah
(vmesnikih v elektronskih napravah, npr. avtomobilih, telefonih), kot to določa
drugi odstavek 20. člena Zakona o javni rabi slovenščine (Uradni list RS,
št. 86/04 in 8/10); enako velja za pretočne internetne storitve (prevode
tujih filmov, oddaj). Za dejavno večjezičnost prebivalcev EU bo treba na
visokošolski strokovni ravni omogočati učenje strokovne slovenščine in
znanstvenega pisanja hkrati z ustreznim obvladovanjem strokovnega sporazumevanja
v drugih jezikih. Za razvoj slovenščine v znanosti se mora spodbujati tudi
kakovostno objavljanje v slovenskem jeziku. Država mora podpirati znanstveno
produkcijo v slovenskem jeziku, ki je dragocen vir slovenskega strokovnega
izrazja in strokovnega izražanja, tudi nastajanje kakovostnih terminoloških
virov, pri katerih sodelujejo strokovnjaki z obravnavanih področij in
jezikoslovci. Ker je terminologija hitro razvijajoči se del vsakega jezika, je
pomembno sistematično podpirati tudi terminološko svetovanje. Jezikovna
politika upošteva, da slovenski jezik ni samo današnji knjižni oziroma
standardni jezik, temveč so to tudi številna in zelo besedilno bogata narečja.
Z njimi spoznavamo posebnosti slovenskih narečij ter tako ohranjamo zavest o
zvrstnosti slovenskega jezika in o narečju kot eni od njegovih različic ter
podpiramo ustvarjanje v lokalnih knjižnih različicah.
Razvojni cilji:
-       
Stalno spremljanje in evalviranje slovenske jezikovno politične
situacije glede na družbene spremembe tako znotraj kot zunaj Republike
Slovenije ter spremljanje javne rabe slovenščine v odnosu do drugih jezikov.
-       
Ozaveščanje o pomenu in vlogi rabe slovenščine na celotni vertikali
izobraževanja in v javnih medijih ter o pomenu lektorskih storitev na vseh
področjih javnega življenja (mediji, gospodarstvo, javne ustanove itd.).
-       
Evalvacija ustreznosti in učinkovitosti formalnopravnih vidikov
slovenske jezikovne politike (predpisi in strateški akti) ter priprava pravnih
sprememb.
-       
Nadzor nad rabo slovenščine na mednarodnih javnih dogodkih v Republiki
Sloveniji ter zagotavljanje rednega prevajanja in tolmačenja v institucijah EU
v vse uradne jezike EU s pomočjo urejenega institucionalnega ustroja.
-       
Vključevanje v mednarodne raziskave bralne pismenosti otrok in odraslih
ter razvoj vsestranske podpore bralne kulture.
-       
Spodbujanje digitalizacije in uporabe sodobnih tehnologij pri razvoju in
posodabljanju jezikovnih tehnologij in virov, vključno z uporabniškimi
vmesniki.
-       
Promocija slovenskega jezika, s poudarkom na enotnem slovenskem kulturnem
prostoru, ob upoštevanju raznolikosti slovenskega jezika, tako regionalnih
posebnosti kot jezikov ranljivih jezikovnih skupin.
Knjiga in založništvo
V zadnjih desetih letih je področje založništva doživelo
resne pretrese predvsem v finančnem smislu, saj so leta 2008 prihodki
slovenskega založništva znašali 117,7 milijona evrov, po desetih letih znašajo
le še 62,5 milijona. Prav tako se je zmanjšalo število redno zaposlenih z 870
na 523. Panoga se je po prihodkih razpolovila, število izdanih knjig pa je v
istem obdobju upadlo za petino: 6.953 knjig in brošur leta 2009 in 5.627 leta
2017. Po podatkih zadnje raziskave o bralni kulturi in nakupovanju knjig v
Sloveniji v letu 201928, ki jo je naročila JAK, je slovensko
založništvo kot celota tudi v obdobju od leta 2014 zabeležilo nadaljnje
upadanje prodaje, razen pri nekaterih zvrsteh nizko in srednje cenovnih knjig.
V letih 2020 in 2021 je bila zaradi izbruha bolezni COVID-19 knjigotrška veriga
občasno zaprta, vendar se je okrepila prodaja knjig na spletu, prav tako je bil
v digitalni obliki izveden 36. Slovenski knjižni sejem. Za lajšanje posledic
epidemije v knjigotrški in založniški dejavnosti so se v proračunu 2021
sredstva za JAK zvišala za približno 1,3 milijona evrov, prav tako je bilo za
pospešitev prodaje knjig prek neposrednih knjigotrških kanalov založnikov na
podlagi 129. člena Zakona o začasnih ukrepih za omilitev in odpravo
posledic COVID-19 (Uradni list RS, št. 152/20, 175/20 – ZIUOPDVE, 82/21 –
ZNB-C, 112/21 – ZNUPZ, 167/21 – odl. US in 206/21 – ZDUPŠOP) od 24. oktobra
2020 do 30. aprila 2022 zamrznjeno izvrševanje Zakona o enotni ceni knjige
(Uradni list RS, št. 11/14 in 152/20 – ZZUOOP; v nadaljnjem besedilu:
ZECK). Za sanacijo posledic izpada prihodkov v knjigotrški mreži pa je bila v okviru
Zakona o interventnih ukrepih za pomoč gospodarstvu in turizmu pri omilitvi
posledic epidemije COVID-19 (Uradni list RS, št. 112/21 in 187/21 –
ZIPRS2223) raba bona razširjena tudi za nakup knjig, dejavnost
47.610 Trgovina na drobno v specializiranih prodajalnah s knjigami.
Za opravljanje strokovnih, razvojnih in izvršilnih nalog na
področju knjige in založništva je Republika Slovenija leta 2008 ustanovila JAK.
Namen njenega delovanja je zagotovitev ustreznih pogojev za razvoj področja
knjige, strokovno in neodvisno odločanje o izbiri programov in projektov, ki se
financirajo iz državnega proračuna, ter promocija nacionalne literature v
domačem in mednarodnem prostoru. JAK si prizadeva za zagotovitev pogojev za
usklajeno delovanje vseh členov knjižne verige na področju leposlovja in
humanistike ter pozitivne rezultate na področju ustvarjanja, izdajanja,
distribucije in branja kakovostnih knjig in revij (bralna kultura). Med
temeljne naloge na tem področju sodijo tudi skrb za kakovostne otroške in
mladinske knjige ter revije, prevode slovenskih del v tuje jezike ter prevode
vrhunskih del tujih avtorjev v slovenski jezik, pa tudi predstavitve slovenske
literarne ustvarjalnosti v domačem in mednarodnem prostoru. V javnem interesu
je tudi zagotavljanje okoliščin za delovanje ustvarjalcev na področju
leposlovja in humanistike, digitalni prehod, delovanje knjigotrške mreže ter
razvoj bralne kulture pri vseh starostnih skupinah. Ključni izzivi ostajajo
nespremenjeni: spodbujanje izvirne ustvarjalnosti in vzpostavitev ustreznega
razmerja med subvencioniranjem izvirnih avtorskih in prevodnih del, omogočanje
boljših pogojev avtorjem knjižnih del za njihovo ustvarjalnost, povečanje
prodaje knjig, krepitev bralne kulture ter večja povezanost in učinkovitost
akterjev s področja knjige.
Ob krčenju področja in zmanjšanju obsega prodaje slovenskih
knjig je izražen interes, da se Mladinsko knjigo Trgovino zaradi izjemnega
pomena za delovanje slovenske knjigarniške mreže opredeli kot strateško državno
naložbo, s ciljem, da se ohrani ta steber slovenskega knjigotrštva; njena
ohranitev in razvoj bi morala biti opredeljena v javnem interesu.
Razvojni cilji:
-       
Spodbujanje kakovosti in učinkovitega digitalnega prehoda, izvajanje
programov usposabljanja in razvoja kompetenc na področju novih in inovativnih
tehnologij ter razvoja, distribucije, promocije in uporabe e-knjig, spodbujanje
že obstoječih platform za promocijo e-knjig in avdioknjig ter razvoj posebne
platforme e-Knjiga s pomočjo sredstev iz Načrta za okrevanje in odpornost.
-       
Krepitev, spodbujanje in razvoj sistema povezanih podpornih ukrepov za
vse člene knjižne verige: omogočanje visoke stopnje profesionalnega delovanja,
krepitev založništva in delovanje založniškega trga ter celovit razvoj področja
knjige.
-       
Vzpostavitev dolgoročnega spremljanja bralne kulture in nakupovanja
knjig ter rednih nacionalnih promocijskih kampanj za širšo uveljavitev
družbenega pomena knjige ter spodbujanje bralnih navad pri vseh starostnih
skupinah prebivalstva. Pri tem bo poudarek tudi na posredni promociji slovenske
knjige prek slovenskega jezika in intenzivnejšem medresorskem povezovanju pri
promociji bralne kulture.
-       
Dejavnosti za mednarodno uveljavitev slovenske literarne in
publicistične dejavnosti, s poudarkom na predstavitvi Republike Slovenije kot častne
gostje na knjižnih sejmih v Bologni in Frankfurtu ter podporo prevajanju
slovenske literature v tuje jezike.
-       
Analiza upravičenosti učinkov ZECK, ki je začel veljati februarja 2014,
ter analiza njegove zamrznitve za enoinpolletno obdobje in določitev novih
razvojnih ciljev na tem področju, ki bodo izhajali iz opravljenih analiz.
-       
Prizadevanja, da se Mladinsko knjigo Trgovino opredeli za strateško
državno naložbo, s ciljem ohranitve njenih jedrnih dejavnosti na področju
knjigotrštva.
Knjižnična dejavnost
Knjižnična javna služba na področju kulture je sistemsko
povezano delovanje nacionalne knjižnice in mreže splošnih knjižnic,
informacijsko podprto z vzajemnim bibliografskim sistemom COBISS.29 Baze
podatkov so temeljna infrastruktura za delovanje knjižnic, z vključenostjo vseh
tipov knjižnic v enoten vzajemni bibliografski sistem z enotno tehnološko
podporo. Z vzajemno bibliografsko bazo knjižnic se tesno povezuje informacijski
sistem o raziskovalni dejavnosti oziroma podatki znanstvenoraziskovalnega dela.
Zakon o knjižničarstvu (Uradni list RS, št. 87/01, 96/02 – ZUJIK in 92/15)
je predpisal več mehanizmov, s katerimi naj bi vzdrževali nenehno rast sistema
in njegovo prilagajanje družbenim spremembam, ter standarde in strokovna
priporočila, s katerimi naj bi stroka določala strateške usmeritve ter
normative za zagotavljanje pogojev za izvajanje knjižnične dejavnosti kot javne
službe in njeno ustrezno financiranje. Z zniževanjem sredstev za knjižnično
dejavnost, ki je imelo največji negativni vpliv v obdobju 2012–2018, državne
spodbude za realizacijo razvojnih potencialov tako narodne kot tudi splošnih
knjižnic niso bile več zadostne. Zniževanje sredstev za reden dotok
knjižničnega gradiva, njegovo predstavljanje in zagotavljanje pogojev za
samostojno uporabo različnim skupinam uporabnikov slabša možnosti za
izobraževanje in informiranje prebivalcev za njihov osebni razvoj in njihovo
aktivno vlogo pri reševanju osebnih in družbenih problemov. Nižje vrednosti
kazalnikov od pričakovanih so neposredno povezane z nižjimi sredstvi za
delovanje knjižnic in nakup knjižničnega gradiva vse do leta 2021. Šele s
spremembo proračuna za leto 2021 so se sredstva za nakup knjižničnega gradiva v
splošnih knjižnicah povečala za 500.000 evrov. Zniževanje vrednosti letnih
kazalnikov je bilo mogoče opaziti tudi pri vsebinah, povezanih z delovanjem
nacionalne knjižnice, za katero so se v letu 2021 povečala sredstva za nakup
opreme in investicijsko vzdrževanje, digitalizacijo, nakup nacionalno pomembnih
predmetov pisne dediščine, plače, splošne stroške delovanja ter programske
materialne stroške v skupni višini 900.133 evrov. Nacionalna knjižnica
prav tako še nima zagotovljenih možnosti za izboljšanje pogojev za nakup
knjižničnega gradiva temeljne znanstvene in strokovne literature ter zbiranje,
dostop in trajno hranjenje kulturne dediščine v fizični in digitalni obliki. V
njej v skladu z možnostmi sicer razvijajo orodja za zajem in hranjenje
elektronskih publikacij, vendar se srečujejo z omejitvami pri zagotavljanju
ustreznih kadrovskih virov in pri vlaganju v tehnološko infrastrukturo.
Spremenjene družbene in ekonomske razmere, tehnološki napredek, evropske in
nacionalne strategije in smernice ter specialna zakonodaja so povečali obseg
nalog in aktivnosti slovenskih knjižnic. Zato je treba za knjižnično javno
službo, ki bo omogočala dostop do knjižnic oziroma do knjižničnega gradiva in
knjižničnih storitev, tako na strani države kot občin zagotoviti ustrezno
podporo in potrebne spodbude, ki bodo zagotovile pogoje (kadrovske, tehnične in
tehnološke) za realizacijo razvojnih potencialov nacionalne in splošnih
knjižnic, po drugi strani pa bi morale tudi splošne knjižnice zagotoviti
kadrovsko ustrezno strukturo za izvajanje predpisanih nalog, poskrbeti za
izobraževanje kadra za uspešno reševanje novih tehnoloških in vsebinskih
izzivov ter izvesti določene organizacijske in sistemske spremembe.
Bolezen COVID-19 je otežila dejavnost knjižnične izposoje,
vendar so lahko knjižnice delo opravljale celotni drugi, tretji in četrti val
epidemije ter v spletnem okolju v obsegu nabavljenega e-gradiva. Bile so prva
kulturna dejavnost, ki so v prilagojenih pogojih lahko opravljale delo z
uporabniki. Izkušnja z epidemijo je pokazala tudi izrazito potrebo po
digitalizaciji tako knjižnega gradiva kot postopkov dela z uporabniki. V
zadnjem obdobju so splošne knjižnice z integracijo sistema za oddaljeni dostop
do elektronskih knjig izboljšale dostopnost do tega segmenta knjižničnega
gradiva.
Razvojni cilji:
-       
Izboljšanje dostopnosti do znanja in informacij v knjižnični javni
službi za vse, vključno z nabavo vseh vrst knjižničnega gradiva in
knjižnično vlogo kot kulturno-izobraževalnih središč (gl. sprejeto Nacionalno
strategijo za razvoj bralne pismenosti za obdobje 2019–2030).
-       
Sistematična digitalizacija slovenike, temeljne nacionalne zbirke
knjižničnega gradiva, ki je pisna dediščina slovenskega naroda, vključno s
posebno pomembnimi pisnimi deli ter zbirkami (nacionalno zaščitene zbirke,
Unescova dediščina).
-       
Spodbujanje digitalnega prehoda za uporabnike in dostopnost
digitaliziranih knjižničnih gradiv, vključno s programsko podporo za dostopnost
e-knjig in avdio knjig in zagotovitvijo podlag za trajnejšo delovanje platform
za oddaljen dostop do elektronskih knjig.
-       
Vzpostavitev enotne dediščinske platforme, v katero bo vključen tudi
knjižnični sistem, za nacionalno povezovanje dediščinskih ustanov v skupen
digitalni uporabniški sistem.
-       
Posebna skrb za knjižnice v obmejnih regijah, ki skrbijo za ohranjanje
in krepitev slovenskega jezika na območjih, na katerih živi avtohtona slovenska
narodna manjšina, in ki zagotavljajo knjižnično gradivo za avtohtono
italijansko in madžarsko narodno skupnost v Republiki Sloveniji.
Uprizoritvene umetnosti
Področje uprizoritvenih umetnosti vključuje vse zvrsti,
prakse in vsebine na področju gledališke ustvarjalnosti. Sem sodijo
tradicionalne gledališke zvrsti, kot sta dramsko in lutkovno gledališče, kakor
tudi vsi sodobni načini odrskega ustvarjanja: postdramsko gledališče, sodobni
ples, fizično gledališče, ambientalno in ulično gledališče ter razne
eksperimentalne in raziskovalne gledališke prakse. Vključuje tudi festivale,
refleksijo, raziskovanje, KUV, arhiviranje in dokumentiranje gledališke
dediščine ter digitalizacijo. Zvrsti, prakse in vsebine se z leti vedno bolj
razločujejo, razvejijo in množijo, hkrati pa je prišlo do uvrščanja na področje
uprizoritvenih umetnosti tudi nekaterih mejnih zvrsti (npr. performansi, ki
sicer v drugih državah sodijo pod vizualne umetnosti). Zaradi tako širokega
razpona in množenja praks in zvrsti na področju uprizoritvenih umetnosti je
opazno vedno večje število potencialnih deležnikov v okviru zasebnega sektorja.
Izvajalci javnega interesa na področju uprizoritvene
umetnosti so javni zavodi, katerih ustanovitelj je država, javni zavodi,
katerih ustanoviteljice so lokalne skupnosti, nevladne in druge zasebne
kulturne organizacije s statusom pravne osebe, samostojni ustvarjalci na
področju kulture ter drugi ustvarjalci na področju kulture s statusom fizične
osebe. Že leta 2016 je neformalni kolegij direktorjev javnih gledališč
posredoval pobudo za sprejetje posebnega področnega zakona (in drugih pravnih
aktov), ki bi uredil izhodišča za financiranje gledališč z različnimi
ustanovitelji in upošteval posebnosti na področjih varstva pri delu,
opredelitve delovnih obveznosti, načinov zaposlovanja, infrastrukture.
Posledice varčevalnih ukrepov, ki so močno vplivali na
področje uprizoritvenih umetnosti, še niso povsem odpravljene in se pomembno
odražajo na celotni programski, kadrovski in infrastrukturno-tehnični ravni
področja. So se pa v spremenjenem proračunu za leto 2021 in postopoma tudi v
načrtovanih spremembah proračuna za leto 2022 že povečala sredstva za javne
zavode, projektne in programske razpise na področju uprizoritvenih umetnosti.
Prav tako sta uveljavitev ZZSDNPK in tudi dvig sredstev, namenjenih
investicijam v javne zavode, že omogočila nekatere nujne investicijske obnove
tudi v javnih zavodih s področja uprizoritvenih umetnosti, in sicer v skupni
višini 2.907.556,00 evrov za leto 2021.
Bolezen COVID-19 je najdlje onemogočala prav nemoteno
delovanje uprizoritvenega sektorja in izvajanje glasbenih umetnosti, saj je to
področje vezano na stik z živim občinstvom. Za blaženje posledic bolezni
COVID-19 so bili omogočeni delovanje ansamblov v t. i. mehurčkih za ohranjanje
ustvarjalne kondicije, digitalna izvedba načrtovanega programa ter uvedba bona
za področje umetniškega uprizarjanja oziroma objekte za kulturne prireditve, s
spremembami proračuna za leto 2021 pa so se zvišala tudi sredstva za projektne
in programske razpise na področju uprizoritvenih umetnosti.
Razvojni cilji:
-       
Sprejetje področnega zakona o scenskih umetnostih, ki bo celovito urejal
področje gledališke in glasbene umetnosti, pri čemer bo vključeval tudi
refleksijo, raziskovanje, KUV, trajno hrambo in dokumentiranje gledališke in
glasbene dediščine in digitalizacijo. Na področju gledališča bo formaliziral
mrežo institucionalnih gledališč, natančno opredelil načela za določitev višine
financiranja (delež v odnosu do lokalnih ustanoviteljev), določil poklicne
standarde in normative, povečal obseg avtonomije in stopnje odgovornosti
organov javnih zavodov, opredelil vloge strokovnih komisij (načine
sofinanciranja, standarde in normative, zaposlovanje). Hkrati bodo potrebne
ustrezne spremembe na področju zaposlovanja s ciljem oblikovanja sodobnejšega
in bolj prilagodljivega modela zaposlovanja na področju uprizoritvenih praks.
-       
Prenova pravnih aktov: Pravilnik o merilih za doseganje naziva prvak in
vrhunski glasbenik (Uradni list RS, št. 82/08) ter Merila in kriteriji za
zasedbo delovnih mest priznanih ustvarjalcev (Uradni list RS, št. 82/08).
-       
Kontinuirano izvajanje programov KUV ter skrb za razvoj občinstev.
-       
Razvijanje platform za kritiško dejavnost s področja uprizoritvenih
umetnosti in spodbujanje kakovostne gledališke, plesne in operne kritike.
Glasbene umetnosti
Področje glasbene umetnosti je izjemno široko, saj vključuje
predstavljanje vseh zvrsti, praks in vsebin, ki jih družijo raziskovanje zvoka
in glasbeno ustvarjanje ter balet. Sem sodijo tradicionalne glasbene zvrsti, ki
so se razvijale skozi dolgo zgodovino glasbene umetnosti: opera, komorna in
orkestralna glasba, etno in stara glasba, jazz, zborovsko petje in
glasbeno-scenske predstave, kot tudi vsi sodobni načini glasbenega in baletnega
izražanja. Medsebojno primerljive umetniške vsebine in forme se izvajajo v zelo
različnih organizacijskih in institucionalnih okvirih, na primer koncertni
cikel ali glasbeni festival lahko poteka pod okriljem nacionalnega javnega
zavoda, zasebnih ustanov, v organizaciji lokalnega društva, podjetij in celo
posameznikov. Digitalni prehod na področju glasbene umetnosti prinaša nove
pristope v vseh njegovih temeljnih oblikah. Uvajajo se novi produkcijski in
poslovni modeli, spreminjata se interakcija in odnos do občinstev, razvoj in
spremembe pa zahtevajo ustrezne in pravočasne sistemske in organizacijske
prilagoditve področja. Kljub izjemno bogati zgodovini in mednarodno
prepoznavnim glasbenim dosežkom je slovenska glasbena dediščina slabo poznana,
to pa vpliva tudi na šibko uresničevanje razvojnih potencialov in produkcijskih
priložnosti. V okviru izvajanja javne službe je v Republiki Sloveniji treba v
obstoječih javnih zavodih zagotoviti visoke umetniške kriterije in tehnično
opremljenost. Eden od večjih problemov tudi v javnih zavodih na področju glasbe
je, da sredstva za pokrivanje stroškov dela, ki so zakonsko opredeljeni,
predstavljajo vedno večji proračunski delež MK, ob tem pa izstopa tudi
kadrovska problematika. Treba bi bilo vzpostaviti takšno organizacijsko obliko
javnega zavoda, ki bo glede na poslanstvo lahko realizirala nacionalno
programsko politiko na najvišji ravni, omogočala uveljavitev in konkurenčnost v
mednarodnem prostoru ter zagotavljala pogoje za ohranjanje slovenske glasbene
dediščine in njeno dostopnost. V zvezi s tem bi bilo treba spremeniti predpise,
ki zavirajo fleksibilnejše delo javnih zavodov, doseči programsko profiliranost
javnih zavodov na nacionalni ravni ter podpirati gostovanja vrhunskih predstav
javnih zavodov v mednarodnem prostoru na referenčnih mednarodnih prizoriščih in
festivalih.
Za ohranitev in razvoj mednarodno uveljavljenih slovenskih
glasbenih festivalov ter razpršenih iniciativ za predstavljanje manj zastopanih
nekomercialnih glasbenih vsebin je treba uvesti stabilne načine sofinanciranja.
Glasbene in notne zbirke, koreografije in številna druga gradiva, nastala v
javnih zavodih, so bistvene tako za izvajanje kot raziskovanje glasbe, zato je
treba omogočiti in spodbuditi celovit digitalni prehod, dostopnost in hrambo na
tem področju.
Treba je rešiti problematiko upokojevanja neaktivnih baletnih
plesalcev in opernih pevcev. Sedanja ureditev ne spodbuja upokojevanja
umetnikov, ki zaradi dosežene starosti niso več zmožni ustrezno opravljati
svojega poklica. Povprečna starost zaposlenih baletnikov je zelo visoka,
najemanje zunanjih kadrov povečuje izdatke javnih zavodov za stroške dela,
zaposlovanje mladih baletnikov je tako skrajno omejeno. Javni zavodi podlegajo
bremenu visokih stroškov dela. Možne rešitve bi bilo treba iskati v naslednjih
ukrepih:
a)    
prenehanje delovnega razmerja, ko baletni plesalec izpolni pogoje za
pridobitev poklicne ali starostne pokojnine (lahko kakšna izjema za
kratkotrajno podaljšanje v trenutku, ko bi mu prenehalo delovno razmerje ali
premestitev),
b)    
možnost enkratnega izplačila zbranih sredstev v okviru poklicnega
zavarovanja,
c)    
možnost sklepanja pogodb o zaposlitvi za določen čas od 1 do 5 let, brez
omejitev števila sklenjenih pogodb; podaljšanje skupnega trajanja sklepanja
pogodb o zaposlitvi za določen čas, npr. na 15 let (trenutna omejitev je 10
let),
d)    
premestitev na drugo delovno mesto, če delavec na umetniškem ali
strokovnem delovnem mestu zaradi psihofizičnih lastnosti, ki so pogoj za
opravljanje dela na tem določenem delovnem mestu, tega ne more več kakovostno
opravljati (lahko bi veljalo na splošno, in ne zgolj za baletne plesalce),
e)    
trajna prezaposlitev v drug javni zavod, brez javnega razpisa za
zaposlitev.
Razvojni cilji:
-       
Vzpostavitev centra za digitalizacijo produkcije in programskih gradiv v
javnih zavodih s področja glasbe in baleta, in sicer v okviru že obstoječih
javnih zavodov s področja glasbe, in trajne hrambe in dokumentiranja glasbene
in baletne kulturne dediščine, kar bo omogočalo enotno interaktivno
predstavitev raznolike glasbene dediščine Slovenije, tako za domačo kot tujo
zainteresirano javnost, ter začetek usklajenih procesov hranjenja, urejanja in
digitalizacije vsebin slovenske glasbene dediščine z vzpostavitvijo zbirke
zvočnih posnetkov, notne zbirke, zbirke posnetkov in/ali zapisov koreografij.
-       
Zagotovitev stabilnega financiranja glasbenih projektov in programov, ki
bi omogočil smotrno načrtovanje programov za več let in s tem tudi trdne
dogovore z domačimi in mednarodnimi umetniki. To pomeni, da bi tudi financerji,
MK in občine, imeli bolj pregledno sliko o potrebah in porabi sredstev v
državnih in nevladnih zavodih; to bi omogočilo lažje oblikovanje razpisov na
osnovi dejanskih potreb, povezovanje žanrsko in organizacijsko sorodnih
subjektov ter decentralizacijo, dolgoročno načrtovanje dejavnosti in razvoj
prizorišč ter občinstev, razvoj posameznih glasbenih žanrov, vključno z
deficitarnimi, nacionalno in mednarodno povezovanje ustvarjalcev in producentov
ter boljše pogoje za samozaposlene.
-       
Sprejetje področnega zakona o scenskih umetnostih, ki bo celovito urejal
področje gledališke in glasbene umetnosti, pri čemer bo vključeval tudi
refleksijo, raziskovanje, KUV ter skrb za razvoj občinstev, trajno hrambo in
dokumentiranje gledališke in glasbene dediščine in digitalizacijo.
-       
Prenova pravnih aktov: Pravilnika o merilih za doseganje naziva prvak in
vrhunski glasbenik (Uradni list RS, št. 82/08) ter Merila in kriteriji za
zasedbo delovnih mest priznanih ustvarjalcev (Uradni list RS, št. 82/08).
-       
Ureditev statusa baletnega plesalca oziroma opernega pevca (možnosti
upokojitve).
-       
Izboljšanje pogojev za glasbeno kritiko.
-       
Kontinuirano izvajanje programov KUV ter skrb za razvoj občinstev.
Vizualne umetnosti
Področje obsega vse likovne zvrsti, ki jih druži raziskovanje
podobe in prostora ter njunih transformacij skozi različne postopke in tehnike.
Sem sodijo tako tradicionalne zvrsti: slikarstvo, kiparstvo in arhitektura kot
tudi vsi sodobni načini izražanja, ki so jih uveljavile zgodovinske avantgarde
20. stoletja in interdisciplinarne ustvarjalne prakse s preloma drugega in
tretjega tisočletja. Sodobna likovna umetnost pogosto uporablja izrazna
sredstva in postopke, sorodne drugim področjem umetnosti; z njimi se povezuje
in soustvarja celostne umetnine. Z intermedijskimi umetnostmi in gledališčem se
na primer srečuje predvsem v performansu, scenografiji in kostumografiji, s
filmom pri animiranem filmu. Prispeva pa tudi nepogrešljive likovne elemente,
knjigo soustvarja z ilustracijo in oblikovanjem njene celostne podobe itd. Ker
se ukvarja s podobo in prostorom, je njena vloga nepogrešljiva tudi pri
oblikovanju do človeka in narave prijazno grajenega okolja ter uporabnih
predmetov in vidnih sporočil. Ohranja in revitalizira tisočletja stare podobe
in ustvarja umišljene vizije prihodnosti.
Področje vizualne umetnosti obsega spodbujanje in podporo
umetniški ustvarjalnosti, skrb za njen skladen razvoj na nacionalni in lokalni
ravni, predstavljanje izvirnih in vrhunskih dosežkov v mednarodnem prostoru kot
pomembne kulturne identitete ter krepitev zavesti o pomenu vizualne umetnosti.
Za prizadevanje k temu pa je treba spoštovati in ohranjati njeno raznovrstnost,
dostopnost in svobodo izražanja.
Razvojni cilji:
-       
Vzpostavitev enotnega portala galerij, ki bi vključeval tako javne
zavode kot galerije nevladne in zasebne provenience ter ustvarjalce in jih
medsebojno povezal. Tako organizirani deležniki bodo lažje ohranjali potrebno
strokovnost, bolj profesionalno in ambiciozno zastavljali produkcije in
koprodukcije, s katerimi se bodo predstavljali v domačem in mednarodnem
prostoru. Večja preglednost in manjše drobljenje sredstev ne bosta koristila le
kakovostnim skupnim projektom, temveč bosta dobrodošla tudi za umetnike.
-       
Vzpostavitev pogojev za likovno kritiko in vrnitev stroke v vse dele
področja, od prispevanja recenzij v javnih občilih, prek vrednotenja umetnin za
odkupe muzejev, pa vse do podpore delovanju trga.
-       
Vključevanje vsebin vizualne umetnosti v vse stopnje formalnega
izobraževanja in njihova splošna dostopnost vsem na neformalni ravni; skrb za
sistematičen razvoj vizualne pismenosti vseh prebivalcev.
-       
Nadzor nad izvajanjem Zakona o spremembah in dopolnitvah Zakona o
uresničevanju javnega interesa za kulturo ZUJIK-G (Uradni list RS,
št. 61/17), ki govori o nujnem umetniškem deležu v javnih investicijskih
projektih.
-       
Prizadevanja za sistemsko ureditev umetniškega trga in mehanizmov za
njegovo delovanje (proučitev možnosti za uvedbo 5-odstotnega DDV na vizualne
umetnine) za preprečitev morebitne sive in črne ekonomije.
Arhitektura, oblikovanje ter kulturni in kreativni sektor
Glede na širok razpon ustvarjalnih praks likovne umetnosti se
področji arhitekture30 (s krajinsko arhitekturo in urbanizmom)
in oblikovanja, kljub temu da ju je zgodovina umetnosti vsa stoletja
obravnavala skupaj s slikarstvom in kiparstvom, zaradi svojih posebnosti od
njih toliko razlikujeta, da potrebujeta posebno obravnavo. S strokovnega vidika
je velikokrat sporna uporaba enake metodologije in vrednotenja pri obravnavi
njunega položaja in vloge v sodobni družbi, kar je posebej težavno pri razpisih
MK, prek katerih ta sofinancira mednarodno in nacionalno pomembne kulturne
projekte, saj sta področji arhitekture in oblikovanja vpeti v kulturni in
kreativni sektor, ki je izrazito medsektorski in na več segmentih preči
različna področja (gospodarstvo, okolje, znanost, kulturno dediščino in druga).
Dosje Arhitektura v povezavi s trajnostnim razvojem, ki ga je
kot članica EU podpisala tudi Republika Slovenija, arhitekturo in oblikovanje
prostora postavlja med ključne dejavnike za kakovost bivanja, uspešnost razvoja
mest, njihovo raznolikost in konkurenčnost.
Slovenski prostor z naselji, s stavbami in krajino je
temeljni pojav zgodovine, kulture in življenja v Sloveniji. Predstavlja najbolj
opazen način izražanja v vsakdanjem življenju državljank in državljanov. V
javni interes na področju arhitekture zato sodijo vse zvrsti s področja
načrtovanja prostora: arhitektura, krajinska arhitektura in urbanizem.
V javni interes na področju oblikovanja sodijo vse zvrsti:
umetna obrt, grafično, unikatno oblikovanje, vizualne komunikacije,
industrijsko in socialno oblikovanje.
Splošni cilj je povečati izobrazbeno raven na področju
prostorske kulture (arhitekture, krajinske arhitekture, urbanizma) in na
področju oblikovanja (industrijskega, grafičnega in unikatnega oblikovanja ter
vizualnih komunikacij), ju popularizirati na vseh ravneh, od izobraževanja do
raziskovanja in predstavljanja dobrih praks, ter povečati njuno prepoznavnost v
domačem in mednarodnem okolju.
EU je v svojih dokumentih31 prepoznala arhitekturo
kot tipičen primer horizontalnega značaja kulture, ki ni vključen zgolj v
kulturno politiko, temveč v več javnih politik. Posledice odsotnosti področja
arhitekture v kulturni politiki in drugih politikah opažamo v naglem nižanju
kakovosti življenja in življenjskega okolja ter dejanske vrednosti prostora. Z
arhitekturno politiko, ki jo je sprejela Vlada Republike Slovenije (Arhitektura
za ljudi32, 31. avgust 2017), je bil postavljen okvir za
razpravo o kakovostno grajenem okolju v Sloveniji. V slovenskem prostoru se še
dogajajo nesmotrni posegi v prostor, ki širijo območja suburbanizacije in celo
razpršene gradnje, erozijo kulturne dediščine, skrb vzbujajočo okoljsko
onesnaževanje, zapletanje infrastrukturnih sistemov in posledično slabe urbanistične
in arhitekturne rešitve, ki ne premorejo nujne dolgoročne vizije. Z vizualnim,
energetskim in ekološkim onesnaževanjem povzročajo zmanjšanje urejenosti in
prepoznavnosti prostora ter vizualne kulture prebivalstva, šibijo nacionalno
ekonomijo in manjšajo dejansko vrednost prostora, s tem pa negativno vplivajo
na kakovost življenja in življenjskega okolja. Zaradi gradbeniške krize v
drugem desetletju 21. stoletja so se tudi dejavnosti v arhitekturi skoraj
prepolovile. Javni interes na tem področju je utemeljen v strokovnem
prizadevanju vseh vpletenih dejavnikov za splošen dvig prostorske kulture in
tudi estetike oblikovanja.
Razvojni cilji:
-       
Podporne dejavnosti in financiranje projektov za mlade oblikovalce v
okviru podpornih programov za kulturni in kreativni sektor.
-       
Prednostna podpora trajnostno naravnanim projektom in projektom, ki
vključujejo tradicionalne gospodarske panoge (npr. lesnopredelovalno,
tekstilno, kovaško in steklarsko industrijo), ohranjajo in obujajo
tradicionalne obrti in druga tradicionalna znanja in procese, po načelih
krožnega gospodarstva in prehoda v brezogljično družbo, v sodelovanju z drugimi
resornimi ministrstvi (Ministrstvom za gospodarski razvoj in tehnologijo ter
Ministrstvom za okolje in prostor).
-       
Vzpostavitev kriterijev in vzpodbud za uveljavljanje kakovosti grajenega
okolja (znak kakovosti, natečaji …), posebej za vse javne in z javnimi sredstvi
financirane objekte.
-       
Medresorska podpora projektom KUV, ki skrbijo za ozaveščanje otrok in
mladih ter širše javnosti o pomenu arhitekture in kakovostnega grajenega
prostora za kakovost našega bivanja ter zeleno preobrazbo družbe.
-       
Skrb za kulturo oblikovanja in grajenega okolja z upoštevanjem
dediščine, omejenih naravnih virov in spremenjenih okoljskih in družbenih
razmer.
-       
Spodbujanje in razvoj kulturnega in kreativnega sektorja na osnovi
povezovanja z drugimi resorji, ki lahko zagotovijo dodatne finančne in druge
oblike podpor ter s tem ustrezno omogočajo razvoj področja.
Film in AV dejavnost
Filmi in druga AV dela so danes med najbolj razširjenimi
umetniškimi in kulturnimi vsebinami, saj digitalizacija in novi načini
distribucije povečujejo njihovo dostopnost; tako širijo občinstvo, a hkrati
spreminjajo navade gledalcev oziroma uporabnikov. Prav tako pa sodobne
tehnologije pomembno spreminjajo načine filmske in AV-produkcije. Slovenska
filmska in AV-produkcija je vedno bolj vpeta v globalno ekonomijo. Spremembe se
pozitivno kažejo v koprodukcijski uspešnosti in kakovosti slovenske produkcije,
ki pridobiva zaupanje občinstva in mednarodni ugled.
Ustvarjalnost in umetniška identiteta slovenske filmske in AV
kulture se pretežno razvijata v okviru slovenskega jezikovnega in
družbeno-kulturnega okvira, zato morata na globalnem kinematografskem in
digitalnem trgu čim bolj uspešno in konkurenčno izrabiti prav prednost izvirnih
vsebin. Svoboda ustvarjanja in izražanja ter kulturna raznolikost sta namreč
pogoj in dodana vrednost pri razvoju sektorja.
V okviru nacionalnih institucij Republika Slovenija
zagotavlja pogoje za filmsko in AV ustvarjalnost (sofinanciranje programov in
projektov, tehnična podpora in visokošolsko izobraževanje), za strokovno hrambo
nacionalne filmske dediščine ter za predstavljanje domače in svetovne filmske
dediščine. Pri vzgoji in širjenju občinstev ter prikazovanju nekomercialnih
filmskih in AV del imajo pomembno vlogo tudi lokalni javni zavodi, art kino
mreža in javni nacionalni medijski servis.
Vzporedno s klasično (evropsko) filmsko ustvarjalnostjo se
razvija produkcija AV del, ki je deloma bolj komercialna, vsekakor pa zaradi
izredno dinamične oblike, sledenja tehnološkim spremembam in prilagajanja novim
distribucijskim oblikam zahteva hitro odzivno in učinkovito podporno okolje.
Zaradi svojevrstnosti, kompleksne produkcije in
multiplikativnih učinkov AV dejavnost kljub svoji v osnovi umetniški intenci
presega področje kulture. Uveljavlja se kot kreativna industrija in je hitro
rastoča gospodarska panoga, ki ima številne srednjeročne in dolgoročne
pozitivne učinke tudi na področjih turizma, gostinstva in mednarodnih sodelovanj
ter na prepoznavnost in ugled Republike Slovenije. Slednje lahko po zgledu
drugih držav dosegamo predvsem z denarnimi povračili za snemanja tujih filmskih
produkcij na slovenskih lokacijah.
V okviru uresničevanja javnega interesa na področju kulture
je treba izboljševati razmere za slovensko AV kulturo. Pri tem je treba slediti
razvoju ukrepov, vzpostavljenih za konkurenčen in trajnostno vzdržen evropski
AV in medijski trg. Kot ključne elemente, ki bremenijo delovanje in razvoj tega
področja, smo prepoznali neučinkovitost organizacije, neusklajenost in
nepovezanost delovanja deležnikov na AV področju, nezadostno in deloma
neustrezno opremljenost javnega zavoda, ki izvaja tehnično realizacijo filmskih
projektov, ki se sofinancirajo z državno pomočjo, ter posledično podhranjenost
slovenske kinematografije, ki se odraža v programski raznolikosti in
produkcijski kakovosti posameznih projektov. Zato je treba na filmskem in AV
področju vzpostaviti učinkovito in prožno organizacijo, ki bo zagotavljala
gospodarno in smotrno rabo javnih sredstev, ter najti dodatne vire
financiranja, ki bodo prispevali h krepitvi kakovosti, obsega in raznovrstnosti
ustvarjanja na področju AV kulture.
Razvojni cilji:
-       
Upoštevanje deležnikov s celotnega filmskega, kinematografskega in AV
področja (ustvarjalci, producenti, promocija, distribucija, prikazovanje,
filmska vzgoja, izobraževanje) pri oblikovanju smernic za razvoj filmskega in
AV področja, s poudarkom na spodbujanju kulturno raznolike filmske in AV
produkcije, profesionalizacije filmskega okolja, razvoja talentov in poklicev v
AV sektorju.
-       
Racionalna in učinkovita organizacija javne službe na področju
zagotavljanja sredstev in pogojev za izvedbo programov in projektov, ki so
prepoznani v javnem interesu na področju filmske in AV dejavnosti.
-       
Povečevanje dostopnosti kakovostnih slovenskih filmov in AV del na vseh
distribucijskih platformah, razvoj filmskih občinstev in spodbujanje
gledanosti.
-       
Večanje udeležbe Republike Slovenije v koprodukcijskih mehanizmih in
spodbujanje tujih investicij. Promocija Republike Slovenije kot privlačne
snemalne destinacije s spodbudnim regulativnim okoljem.
-       
Učinkovitejša promocija in trženje slovenskega filma v mednarodnem
okolju.
Za izvajanje naštetih razvojnih ciljev je treba ob spremembah
predpisov poskrbeti tudi za ustrezno organizacijo podpornega okolja, zagotoviti
ustrezno kadrovsko in tehnično opremljenost ter strokovnost, za kar je treba:
-       
zagotoviti stabilno financiranje, vsaj na ravni načrtovanih proračunov
2022 in 2023, za spodbujanje kinematografske, filmske in AV dejavnosti, ob
upoštevanju javnega interesa na področju filmske in AV kulture;
-       
zagotoviti izvenproračunske vire sofinanciranja programov in projektov
filmskega in AV področja v sodelovanju in soglasju z drugimi pristojnimi institucijami
ter deležniki;
-       
umestiti področje filmske in AV industrije med MK in druga ministrstva,
predvsem Ministrstvo za gospodarski razvoj in tehnologijo, ki že pokriva
kinematografsko dejavnost, z namenom izkoriščanja številnih multiplikativnih
učinkov te hitro razvijajoče se kreativne industrije na druge gospodarske
panoge in na mednarodno prepoznavnost države;
-       
medresorsko sodelovati pri odpravljanju administrativnih ovir za
pridobitev dovoljenj in vzpostavljanju ugodnega regulativnega okolja z večjo
odzivnostjo in prožnostjo odločevalcev.
Intermedijske umetnosti
Področje obsega sodobne umetnostne rabe izraznih sredstev in
sodobnih komunikacijskih tehnologij, vključuje širok spekter umetnostnih praks
v tematskem, izraznem in predstavitvenem smislu, ki so v razmeroma kratkem času
nekaj zadnjih desetletij pridobile status svojevrstnega, široko razvejenega
sodobnega umetniškega področja. Pri sodobnih umetniških praksah, ki prečijo
različna umetnostna področja ter v svojih hibridnih pojavnih oblikah segajo tudi
na področje naravoslovnih, družboslovnih in humanističnih znanosti, se osnovno
načelo spajanja izkazuje kot izrazito kompleksno. Medijsko gledano predstavlja
sodobno razširjeno različico tistega, kar se npr. na področju uprizoritvenih
umetnosti že tisočletja dogaja na analogni ravni. Sem sodijo projekti, ki
vključujejo različne oblike, prakse in izraze na presečišču sodobne umetnosti,
znanosti in tehnologije. To so projekti, ki na umetniški način, ustvarjalno,
razmišljujoče in raziskovalno vrednotijo ter osmišljajo procese, proizvode in
vplive sodobnih tehnologij na pojave v sodobni družbi. Kljub sodobnosti,
aktualnosti in tehnološki privlačnosti je to področje v splošni javnosti še
vedno slabše prepoznavno, zaradi česar mnogi mladi umetniki na začetku svoje
ustvarjalne poti težje prodrejo na trg, številni že uveljavljeni umetniki pa na
njem le stežka vztrajajo. Področje je neinstitucionalizirano, kar predstavlja
še dodatno razvojno in afirmacijsko težavo, tudi na področju slabo izkoriščenih
možnosti za povezovanje z visokotehnološkimi podjetji.
V zadnjem obdobju so se med drugim začele aktivneje izvajati
dejavnosti, financirane s pomočjo javnega razpisa MCRUK, katerega namen je bilo
zagotoviti trajnostno usmerjeno komponento ter povezovanje v skladu z izhodišči
pametne specializacije na možnih stičiščih umetnosti, znanosti, tehnologije in
gospodarstva. S pomočjo evropskih kohezijskih sredstev se želi doseči
vzpostavitev pogojev za delo regionalnih središč, ki bodo po načelu
soustvarjanja in mreženja tvorila celovito in mednarodno privlačno platformo za
razvoj sodobnih raziskovalnih umetnosti v Sloveniji. Slovenski umetniki in
producenti so v zadnjih letih naredili tudi nekaj pomembnih korakov v smeri
mednarodne prepoznavnosti slovenske intermedijske produkcije. Težnja je, da bi
Slovenija postala eno od mednarodnih središč za intermedijsko umetnost. K
razvoju intermedijskih umetnosti v Sloveniji in k predstavljanju tovrstnih
umetnosti širši javnosti pomembno prispevajo tudi specializirani festivali, ki
v okvir svojih programov vključujejo tudi organizacijo predavanj, simpozijev in
delavnic ter druge izobraževalne programe.
Razvojni cilji:
-       
Povezovanje področja z visokotehnološkimi podjetji v Republiki
Sloveniji, vključno s štipendijsko shemo za ustvarjalce in novimi oblikami
njihovega vključevanja v razvojno usmerjeno delo v podjetjih ter vzpostavitvijo
mednarodnega centra za sodobno raziskovalno dejavnost za razvoj velikih
mednarodnih produkcij in možnosti razvoja kariernih perspektiv slovenskih in
mednarodnih umetnikov ter internacionalizacijo njihovega ustvarjanja.
-       
Vzpostavitev intermedijske platforme, ki bo ustvarjalno vozlišče za to
področje, za načrten razvoj KUV na področju ter za mednarodna sodelovanja.
-       
Vzpostavitev pogojev za kritiko na področju intermedijskih umetnosti.
-       
Kontinuiran razvoj občinstva za intermedijske umetnosti, vključno z
izvajanjem intermedijske vzgoje.
-       
Podpora festivalskim platformam, ki imajo pomembno vlogo pri
predstavljanju intermedijskih umetnosti širši javnosti.
Kulturna dediščina
Kulturna dediščina je vrednota v vseh svojih pojavnih oblikah
in pomemben, nedeljiv del lokalne, regionalne, nacionalne in evropske
identitete. Vpliva na kakovost življenjskega okolja in je dejavnik
uravnoteženega razvoja regij ter Republike Slovenije. Dediščina je temelj
kulturne pestrosti, ki se prepleta z izjemno krajinsko in biotsko
raznovrstnostjo, in temelj privlačnosti države za življenje, izobraževanje,
razvoj, umetniško ustvarjanje, turizem in druge gospodarske dejavnosti. Pravica
do dediščine sodi med človekove pravice, saj njeno ohranjanje in njena
trajnostna uporaba spodbujata človekov družbeno-kulturni razvoj in izboljšujeta
kakovost življenja. Dediščina ima pomembno vlogo tudi pri graditvi bolj
povezane in demokratične družbe ter obenem pospešuje trajnostni razvoj in
spodbuja kulturne raznolikosti in sodobno ustvarjalnost. Razvoj področja
temelji na načelu celostnega ohranjanja kulturne dediščine kot temelja
nacionalne identitete in kulturne raznolikosti Republike Slovenije, vira
navdiha sodobne ustvarjalnosti in ključnega dejavnika prepoznavnosti Republike
Slovenije v mednarodnem prostoru. Doseči ga je mogoče z bolj usklajenim
sodelovanjem med vsemi javnimi, institucionalnimi in zasebnimi dejavniki.
Doslej se je v Republiki Sloveniji to sodelovanje uveljavilo le deloma, in to
pri vključevanju varstva dediščine v prostorsko načrtovanje in graditev ter pri
dopolnjevanju dediščinskih vsebin v izobraževalnem procesu. Razvojni cilji na
tem področju so zasnovani tako, da prispevajo k dvigu kakovosti življenja in
bolj povezani družbi, spodbujajo trajnostni razvoj, dvigujejo odpornost
kulturne dediščine in celotne družbe pred naravnimi in drugimi nesrečami ter
podnebnimi spremembami ter dejavno razvijajo odnos družbe do naše narodne
dediščine in slovensko nacionalno identiteto. Konec leta 2019 sprejeta Strategija
kulturne dediščine 2020–202333 uveljavlja celostno
ohranjanje dediščine v treh družbenih podsistemih, v besedilu imenovanih trije
nosilni stebri: družba (v ožjem pomenu), razvoj in znanje.34 Namen
strategije je spodbuditi in podpreti vlogo dediščine pri doseganju splošnih
strateških ciljev, kot so vključujoča družba, uravnotežen – pametni razvoj in
nenehno prenašanje znanj, glavni izziv pa je ustvariti sinergijo med
obstoječimi sektorskimi cilji, usmeritvami in ukrepi na področjih, pomembnih za
ohranjanje dediščine, ter jih izboljšati ali dopolniti, kjer je to potrebno.
Razvojni cilji:
-       
Upoštevanje kulturne dediščine kot razvojnega vira pri snovanju razvojne
in sektorske politike, zakonskih in razvojnih dokumentov ter prostorskih aktov
na državni, regionalni in občinski ravni.
-       
Zagotovitev pogojev za morebitne dodatne vire financiranja (zasebni
viri, evropska sredstva).
-       
Izvedba dejavnosti za uveljavitev pomena in vloge kulturne dediščine v
družbi ter višja stopnja vključevanja različnih skupin v dediščinske dejavnosti
in pridobivanja novih občinstev, še posebej v okviru vzgoje in izobraževanja
(KUV).
-       
Spodbujanje večje vključenosti dediščine v mednarodne okvire in
projekte, vključno z nominacijami za mednarodne izbore dediščine. Vključevanje
prostorov dediščine v javne prostore in javno dostopne dele objektov.
-       
Spodbujanje razvoja kulturnega turizma, kulturnega in kreativnega
sektorja in drugih novih produktov in storitev z uporabo dediščinskih virov.
-       
Spodbujanje digitalnega prehoda, razvoja e-storitev (tudi za
kulturno-vzgojne namene) ter večje uporabe e-storitev na vseh področjih
dediščine.
-       
Vzpostavitev enotne dediščinske platforme v okviru sredstev za
e-Dediščino iz Načrta za okrevanje in odpornost za nacionalno povezovanje
dediščinskih ustanov v skupen digitalen uporabniški sistem.
-       
Priprava natančnejših pravnih podlag in sistemskih sprememb za področje
muzealstva v okviru nove strategije za kulturno dediščino.
-       
Spodbujanje predlogov in postopkov za vpis slovenske kulturne dediščine
na Unescov seznam svetovne kulturne dediščine.
-       
Skrb za sistematično e-hrambo digitalizirane in izvorno digitalne
kulturne dediščine.
-       
Drugi razvojni cilji, ki so podrobneje opredeljeni v Strategiji
kulturne dediščine 2020–2023.
Arhivska dejavnost
Arhivsko javno službo opravljajo državni arhiv in regionalni
arhivi. Naloge državnega arhiva opravlja Arhiv Republike Slovenije, naloge
regionalnih pa izvajajo Zgodovinski arhiv Ljubljana, Pokrajinski arhiv Maribor,
Zgodovinski arhiv Celje, Pokrajinski arhiv Koper, Pokrajinski arhiv v Novi
Gorici in Zgodovinski arhiv na Ptuju. V javnem interesu morajo skrbeti za
varstvo arhivskega gradiva in zagotavljati njegovo dostopnost, saj je področje
povezano tudi z uveljavljanjem pravic posameznikov in pravnih subjektov. V tem
smislu so temeljne naloge arhivov prevzemanje, urejanje, popisovanje, hramba in
omogočanje uporabe arhivskega gradiva. Arhivsko gradivo, od srednjeveških
pergamentnih listin, rokopisnih kodeksov, spisovnega in katastrskega gradiva, načrtov,
zemljevidov, zapuščin, fotografij in filmov do sodobnih digitalnih zapisov na
različnih medijih, pa tudi gradivo, ki nastaja v slovenskih skupnostih in pri
rojakih po svetu, predstavlja nenadomestljivo pričevanje o preteklih dogodkih
ter je pomemben del slovenske kulturne dediščine in nacionalnega spomina. S
financiranjem slovenskih javnih arhivov skrbimo za ustrezno hrambo in
dostopnost arhivskega gradiva, ki ima trajen pomen za državo Republiko
Slovenijo, za slovenski narod, pa tudi za posameznike. Arhivsko gradivo pa ne
predstavlja le povezave z dediščino in preteklostjo, močno je vpeto tudi v naše
vsakodnevno življenje. Arhivi namreč skrbijo tudi za varstvo arhivskega
gradiva, ki nastaja pri poslovanju javnopravnih oseb na ravni državne uprave ali
na ravni samoupravnih lokalnih skupnosti. Tako predstavlja pomemben del
nacionalnega spomina – državi, lokalnim skupnostim ter njihovim ustanovam in
posameznikom pa zagotavlja pravno varnost. Zato sodobni pogledi na arhive
poudarjajo predvsem človekove pravice, demokracijo, zaupanje in dostopnost vsem
interesentom.
Razvojni cilji:
-       
Zagotovitev ustreznih prostorskih in kadrovskih pogojev za izvajanje
javne arhivske službe: reševanje prostorske problematike javnih arhivov z
namenom zmanjševanja tveganj nepopravljivih posledic zaradi unikatnosti
arhivskega gradiva in izboljšanja pogojev za izvajanje nalog javne arhivske
službe v skladu z dejavnostmi iz 53. člena Zakona o varstvu dokumentarnega
in arhivskega gradiva ter arhivih (Uradni list RS, št. 30/06 in 51/14),
zaustavitev trenda upadanja števila zaposlenih v javnih arhivih, vzpostavitev v
preteklosti že doseženega števila zaposlenih s poudarkom na kadrih s širšim
spektrom strokovnega znanja, še zlasti pa usposobljenih za nova vsebinska
področja, povezana z elektronskim arhiviranjem gradiva.
-       
Vzpostavitev, vzdrževanje in nadgradnja stabilnega in zaupanja vrednega
slovenskega elektronskega arhiva e-ARH.si kot ustrezne informacijske
infrastrukture in drugih pogojev za zavarovanje nacionalne arhivske kulturne dediščine
ter s tem omogočanje njene uporabe v elektronski obliki, zagotovitev stabilnega
financiranja obstoječih rešitev e-arhiviranja, njihovega vzdrževanja in
potrebne nadgradnje zaradi zakonskih ali tehnoloških sprememb.
-       
Sistematična digitalizacija ogroženega, poškodovanega oziroma najbolj
uporabljanega arhivskega gradiva, zagotavljanje nadaljnjega razvoja strojne in
programske opreme ter procesov, ki zagotavljajo dolgoročno hrambo in dostopnost
arhivskega gradiva v elektronski obliki, vpeljevanje e-storitev ter s tem
zagotavljanje dostopnosti arhivskega gradiva širšemu krogu uporabnikov,
zagotavljanje bolj enostavnega in učinkovitega dostopa do njega, zmanjšanje
tveganja poškodb in uničenja originalnih zapisov ter s tem povečanje stopnje
njegove zavarovanosti kot kulturnega spomenika z njegovo kontinuirano
digitalizacijo.
-       
Ozaveščanje širše javnosti, še posebej otrok in mladih o pomenu arhivske
dejavnosti in uporabi arhivov v vsakdanjem življenju ter za različne strokovne
namene.
Mediji
Slovensko medijsko okolje zaznamuje omejenost na majhen
medijski trg ob hkratni vpetosti v digitalno ekonomijo, ki jo obvladujejo
globalni tehnološki velikani. Posebnosti razvoja medijev ter njihovega
urejanja, pogojenega z globalnimi trendi, so ključni problemi na področju medijev
in tudi novinarstva, z javnim medijskim servisom vred. Temeljna vprašanja se
osredotočajo na dolgoročno vzdržnost poslovanja in možnosti za njihov razvoj,
pa tudi ohranjanje verodostojnosti, etičnosti in zavezanosti mednarodnim
standardom ter zaupanje vseh državljank in državljanov in mednarodne javnosti
vanje, kot tudi zmožnost kritične interakcije z njimi.
V takem okolju je zagotavljanje pluralističnega in
transparentnega medijskega prostora z zadovoljivo ravnijo dostopnosti do
kakovostnih in raznolikih medijskih vsebin poseben izziv, ki zahteva vrsto s
širšo javnostjo usklajenih ukrepov.
Ob posodobitvi opredelitve medijev in določitvi dopustnega
obsega državnega poseganja na to področje mora biti del ukrepov usmerjen v
zagotavljanje ustreznih razmer za poslovanje in enakih pogojev za medije,
ki se potegujejo za ista občinstva, ter za vzpostavitev mehanizmov za odgovorno
in pregledno delovanje digitalnih posrednikov pri distribuciji vsebin.
Oblikovati je treba mehanizme za preglednost medijskega lastništva in
preprečevanje škodljivih vplivov koncentracije in monopolizacije medijskih,
oglaševalskih in elektronsko-komunikacijskih trgov. Prilagoditi je treba
sisteme subvencioniranja medijskih projektov, ki zagotavljajo vsebine v širšem
javnem interesu ali tržno manj zanimive vsebine, kot so vsebine javnih,
lokalnih in neprofitnih medijev ter medijev, ki naslavljajo posebne javnosti,
in podpirati inovativne medijske in novinarske projekte. Krepiti je treba
zaupanje javnosti v medije, spodbujati pregledne uredniške procese in
samoregulacijo kot enega ključnih elementov odgovornega in neodvisnega
novinarstva. Okrepiti je treba medijsko in informacijsko pismenost vseh
družbenih skupin, s posebnim poudarkom na skupinah, ki spadajo na družbeno
obrobje (invalidi, starejši), za razumevanje tveganj in za aktivno
soustvarjanje odgovornih medijskih praks ter zmanjševanje digitalnega razkoraka
(digital divide).
Spremembe v načinih produkcije, distribucije in dostopa do
medijskih vsebin odpirajo vprašanja, ki presegajo okvire predpisov, ki urejajo
medije, zato mora sprejetju novele Zakona o medijih (Uradni list RS,
št. 110/06 – uradno prečiščeno besedilo, 36/08 – ZPOmK-1,77/10 – ZSFCJA,
90/10 – odl. US, 87/11 – ZAvMS, 47/12, 47/15 – ZZSDT, 22/16, 39/16, 45/19 – odl.
US, 67/19 – odl. US in 82/21; v nadaljnjem besedilu: ZMed) slediti prenova
drugih relevantnih predpisov, med drugim tudi Zakona o Radioteleviziji
Slovenija (Uradni list RS, št. 96/05, 109/05 – ZDavP-1B, 105/06 – odl. US,
26/09 – ZIPRS0809-B in 9/14; v nadaljnjem besedilu: ZRTVS-1). Poleg tega mora
Republika Slovenija v svoj pravni red prenesti evropske normativne novosti in
standarde na področju medijev in elektronskih komunikacij. Novela ZMed zato
predstavlja prvi in pomemben del širše medijske in komunikacijske reforme, ki
jo podpirajo drugi predpisi, kot so Zakon o avdiovizualnih medijskih storitvah
(Uradni list RS, št. 87/11, 84/15 in 204/21), Zakon o elektronskih
komunikacijah (Uradni list RS, št. 109/12, 110/13, 40/14 – ZIN-B, 54/14 –
odl. US, 81/15, 40/17 in 189/21 – ZDU-1M) in ZRTVS-1, ter ukrepi na področju
davčne politike, kot sta že uveljavljeno znižanje davčne stopnje za tiskane in
elektronske publikacije ter obdavčitev digitalnih oglaševalskih storitev.
Ta bi prinesla dodatna finančna sredstva za nadomestitev izpada
fiskalnih prilivov zaradi nižjih stopenj davka na dodano vrednost ter za javne
podporne sheme, namenjene spodbudam za ustvarjanje medijskih vsebin.
Za naštete in druge nujne ukrepe je treba ob spremembah
navedenih predpisov poskrbeti tudi za ustrezno organizacijo in pooblastila
regulatorjev ter zagotoviti njihovo neodvisnost, ustrezno kadrovsko in tehnično
opremljenost ter strokovnost.
Razvojni cilji:
-       
Raznovrstnost medijske ponudbe glede na uporabo in distribucijo
medijskih vsebin, lastništvo medijev, nadzor medijev, vrste medijev in
organizacijske oblike ter raznolike in različnim starostnim skupinam
prilagojene medijske vsebine v izražanju političnih, gospodarskih, kulturnih,
lokalnih, regionalnih, manjšinskih in drugih družbenih pogledov.
-       
Posodobitev opredelitve javnega interesa na področju medijev in javnih
shem financiranja, namenjenih ohranjanju delovnih mest v medijih, usposabljanju
novinarjev in krepitvi samoregulacije.
-       
Spodbujanje neodvisnih, profesionalnim in etičnim standardom zavezanih
medijev ter preiskovalnega novinarstva in ustvarjanje pogojev za krepitev
zaupanja v medije.
-       
Ustvarjanje pogojev za produkcijo in distribucijo izvirnih medijskih
vsebin, zlasti zahtevnejših, specifičnih, inovativnih in manj zastopanih, kot
so preiskovalno novinarstvo, kulturna in umetniška ustvarjalnost, vsebine,
namenjene spremljanju in kritični refleksiji kulture in umetnosti, ter lokalne
informativne vsebine.
-       
Spodbujanje razvoja medijske vzgoje pri otrocih in mladih ter razvoja
medijske pismenosti za zagotavljanje kritičnega razmišljanja pri presoji in
ustvarjanju medijskih vsebin, razlikovanje med mnenji in dejstvi, prepoznavanje
neresničnih in zavajajočih informacij v medijih.
-       
Enakovredna dostopnost medijskih vsebin, ne glede na kraj prebivanja in
osebne okoliščine, s spodbudami za ustvarjanje lokalnih vsebin, medijskih
projektov, ki so namenjeni manjšinam, ter ustvarjanje in razširjanje
medijskih vsebin v tehnikah, ki so prilagojene potrebam posameznikov, zlasti
osebam z invalidnostmi in starejšim.
-       
Ustvarjanje razmer, ki bodo javnemu medijskemu servisu omogočale
neodvisno in profesionalno izvajanje javne službe ter uresničevanje javnega
interesa na področju medijev ob ustreznem odzivanju na spremembe v širšem
medijskem okolju in praksah občinstev.
-       
Spodbujanje predstavljanja kulturnih vsebin v medijih in vzpodbujanje
refleksije o kulturnih dosežkih doma in v tujini.
Kulturno-umetnostna vzgoja
Po vsebini in poslanstvu je to področje na presečišču
kulturnega in vzgojno-izobraževalnega sektorja, zato je njen načrtni razvoj v
večinskem segmentu skupna naloga ministrstev, pristojnih za kulturo in
izobraževanje. Temelji na povezovanju med vzgojno-izobraževalnimi zavodi in
profesionalnimi kulturnimi ustanovami35, pomembno pa je tudi
partnerstvo z drugimi resorji. V javni interes sodi skrb za dostopnost
kakovostne KUV kot temeljne pravice vsakega posameznika ter hkrati krepitev
zavesti o njenem pomenu za celosten razvoj posameznika in družbe kot celote.
Načrtno je treba skrbeti za prepoznavanje in promoviranje vloge in pomena KUV v
celotnem vzgojno-izobraževalnem sistemu in širši družbi. Zagotavljati je treba
razpršeno dostopnost profesionalne KUV-ponudbe po vsej Sloveniji, s posebnim
poudarkom na dostopnosti kakovostne ponudbe za otroke in mladino, tako v okviru
formalnega kot tudi neformalnega izobraževanja – kultura in umetnost morata
postati pomemben del otrokovega vsakdana (kakovostno in ustvarjalno
preživljanje učnega in prostega časa, razvoj bralne pismenosti in bralne
kulture ipd.). Otrokom in mladim je treba v okviru formalnega izobraževanja
omogočiti spoznavanje različnih področij kulture in umetnosti z vidikov
sprejemanja in spoznavanja (mladi kot aktivni, razmišljujoči in kritični
bralci, gledalci, udeleženci, obiskovalci kulturnih dogodkov), raziskovanja
umetnosti (tako sodobne umetnosti kot kulturne dediščine) in ustvarjalnosti
(mladi kot ustvarjalci in aktivni udeleženci kulturnih dejavnosti) na vseh
področjih kulture. Za razvoj področja je ključna zagotovitev kakovostne
KUV-ponudbe profesionalnih kulturnih ustanov na nacionalni in lokalni ravni.
Vsako področje kulture mora prepoznati pomen KUV za celovit razvoj področja ter
zagotoviti dostopnost programov in projektov, namenjenih različnim ciljnim
skupinam otrok in mladih. Udejanjanje načrtne KUV in njena vključitev v ključne
dokumente kulture ter vzgoje in izobraževanja sledita tudi evropskim in
mednarodnim smernicam na tem področju (Unescove smernice Road Map for
Arts Education, 2006; Seoul Agenda: Goals for the Development of
Arts Education, 2010; Cultural Awareness and Expression Handbook,
2016). Zaradi prepoznanih učinkov na celosten razvoj posameznika ter družbe kot
celote pa je pomembno njeno umeščanje na vsa področja človekovega delovanja in
bivanja ter v vsa obdobja posameznikovega življenja, zato je njeno izvajanje
naloga in odgovornost tudi drugih resorjev (sociala, zdravje, turizem, okolje,
gospodarstvo in drugo). V javnem interesu je v ospredju tudi načrtna skrb za
kakovostno usposabljanje strokovnih delavcev v vzgoji, izobraževanju in kulturi
ter vzpostavitev partnerskega sodelovanja tako na nacionalni kot lokalni ravni.
Po vzoru različnih tujih dobrih praks poleg nacionalne skrbi za strokovna
usposabljanja na tem področju od leta 2014 MK, MIZŠ in Zavod Republike
Slovenije za šolstvo v sodelovanju s Centrom Republike Slovenije za poklicno
izobraževanje in Andragoškim centrom Republike Slovenije gradijo nacionalno
mrežo KUV, ki vključuje Nacionalni odbor za KUV, nacionalne koordinatorje na
vseh kulturno-umetnostnih področjih ter koordinatorje v vzgojno-izobraževalnih
zavodih, kulturnih ustanovah in lokalnih skupnostih.
Razvojni cilji:
-       
Medresorska umestitev KUV v področne strategije in operativne načrte na
področju vzgoje in izobraževanja (Bela knjiga v vzgoji in izobraževanju itd.)
ter v druge sektorske razvojne politike (vseživljenjsko učenje, zdravje,
družinska in mladinska politika itd.).
-       
Medresorska priprava nacionalnih smernic razvoja KUV za obdobje
2023–2028: na podlagi pregleda razvoja KUV v kulturnih ustanovah na nacionalni
ravni v obdobju 2006–2021 se pripravi nacionalne smernice razvoja KUV v
kulturnih ustanovah na vseh področjih kulture za kakovostno izvajanje KUV v
okviru formalnega in neformalnega izobraževanja.
-       
Otrokom in mladim v okviru formalnega in neformalnega izobraževanja zagotoviti
dostopnost kakovostne KUV ter razvoj pozitivnega odnosa do kulture: podpora
kakovostnim KUV-programom in projektom profesionalnih kulturnih ustanov in
samostojnih kulturnih ustvarjalcev na vseh področjih kulture na nacionalni in
lokalni ravni ter povezovanje resorjev, ki skrbijo za programe in projekte za
otroke in mlade – razvoj kreativnega partnerstva.
-       
Medresorska skrb za razvoj nacionalne mreže KUV in načrtno dodatno
strokovno usposabljanje strokovnih delavcev – skrb za promocijo KUV v strokovni
in širši javnosti: vzpostavitev medresorske podporne službe za KUV na
nacionalni ravni (programska, organizacijska in informacijska podporna služba,
ki deluje v okviru nacionalnega medresorskega projekta Kulturni bazar, ki
načrtno skrbi tudi za strokovna usposabljanja Kulturni bazar in Kulturni bazar
v regiji ter usposabljanja koordinatorjev kulturno-umetnostne vzgoje v mreži
KUV), vzpostavitev regionalnih informacijsko-svetovalnih KUV-točk v okviru že
obstoječih državnih javnih zavodov, v sodelovanju z JSKD, splošnimi knjižnicami
in lokalnimi skupnostmi, gradnja področnih KUV-mrež (npr. mreža za gledališko
pismenost, za glasbeno vzgojo, filmsko vzgojo …). Mrežna organizacijska
struktura bo zagotavljala razvoj, promocijo in dostopnost kakovostnih KUV-vsebin
in dejavnosti na vseh področjih KUV za različne ciljne skupine na lokalni,
regionalni in nacionalni ravni.
-       
V okviru nacionalnega spletnega stičišča za KUV www.kulturnibazar.si, ki se razvija v
nacionalno informacijsko-programsko bazo KUV, se bo povezalo kakovostne
nacionalne področne KUV-portale (npr. Zlata paličica, Šola filma, Nacionalni
mesec skupnega branja …). V vsebinsko načrtovanje spletnega stičišča je treba
obvezno pritegniti javne zavode s področja kulture ter obe agenciji in sklada,
ki so izvajalci javnega interesa za kulturo.
Kulturna raznolikost kot človekova pravica
Prizadevanja so usmerjena v vzpostavitev pogojev za širšo in
učinkovitejšo družbeno integracijo in demarginalizacijo kulturnega življenja za
vse, ki živijo in ustvarjajo v Republiki Sloveniji. Javni interes na področju
človekovih pravic in varovanja kulturnih raznolikosti se uresničuje tako, da se
zagotavljajo pogoji za kulturno dejavnost in ustvarjalnost avtohtone
italijanske in madžarske narodne skupnosti, romske skupnosti, pripadnic in
pripadnikov etničnih skupin ter pripadnic in pripadnikov ranljivih skupin.
Kulturna politika bo sledila načelu enakopravnega in njim prilagojenega
vključevanja pripadnic in pripadnikov ranljivih družbenih skupin (zlasti
invalidov in multiplo ranljivih) pri zadovoljevanju njihovih ustvarjalnih in
drugih kulturnih potreb.
Razvojni cilji:
-       
Krepitev podpore organizacijam ter ustvarjalkam in ustvarjalcem
ranljivih družbenih skupin za izvajanje in promocijo kulturnih dejavnosti ter
spodbujanje ohranjanja, razvoja in promocije kulture, jezika in kulturne
identitete obeh avtohtonih narodnih skupnosti, romske skupnosti in pripadnic in
pripadnikov etničnih skupin, širjenje zavedanja državljank in državljanov o
njihovi kulturi in jeziku.
-       
Podpora socialni vključenosti pripadnic in pripadnikov ranljivih
družbenih skupin na področju kulture, dvig kompetenc deležnikov na področju
kulture za uspešno delo s pripadnicami in pripadniki ranljivih družbenih skupin
ter usposabljanje zaposlenih v kulturi za vključevanje ljudi z različnimi
invalidnostmi.
-       
Digitalizacija gradiv z vseh področij kulturnega in umetniškega
ustvarjanja ter spodbujanje razvoja in dostopnosti digitalnih vsebin za
pripadnice in pripadnike ranljivih družbenih skupin v Republiki Sloveniji.
Ljubiteljska kulturna dejavnost
Ta dejavnost ima pomembno vlogo v družbenih procesih, ker
omogoča vsakomur, da se skladno s svojim talentom in ambicijami aktivno
vključuje v kulturno ustvarjanje, zato ima v Republiki Sloveniji v primerjavi s
podobnimi oblikami po svetu posebne razsežnosti in družbene funkcije ter
posebno mesto v sodobnosti in zgodovini kulturnih in družbenih dogajanj. Na
operativni ravni s pojmom ljubiteljstvo opredeljujemo tiste kulturne
dejavnosti, ki jih neposredni izvajalci (člani pevskih zborov, orkestrov,
gledaliških in lutkovnih skupin, folklornih skupin, filmskih, plesnih in
literarnih skupin, likovnikov) ne izvajajo kot svoj poklic, ampak praviloma
neprofitno. Na izvedbeni ravni pa za podporo strokovnemu in mentorskemu delu
delujejo tudi profesionalni ustvarjalci.
V javnem interesu sta na tem področju vsa kontinuirana,
strokovno pripravljena in kakovostno izvedena kulturna ustvarjalnost in
poustvarjalnost, še posebej tisti, povezani z ohranjanjem nesnovne kulturne
dediščine. K temu sodijo tudi pregledi nastalih dosežkov in strokovna srečanja,
izobraževanje širokega kroga ljubiteljskih in bodočih profesionalnih kulturnih
ustvarjalcev ter mentorjev, društvena dejavnost, ki spodbuja zanimanje za
kulturo in jo v svojem okolju krepi, mednarodno sodelovanje in povezovanje ter
informatizacija in digitalizacija. V okviru tega področja sta pomembna tudi
kulturno udejstvovanje pripadnic in pripadnikov ranljivih skupin v Republiki
Sloveniji ter avtohtone italijanske in madžarske narodne skupnosti, romske
skupnosti, pripadnic in pripadnikov etničnih skupin v Republiki Sloveniji kakor
tudi sodelovanje z organizacijami Slovenk in Slovencev v zamejstvu in po svetu
ter mednarodnimi organizacijami. Poleg umetniške in kulturne funkcije je
ljubiteljska kultura pomemben element socialnega vključevanja, aktivnega
sodelovanja ljudi v kulturnem življenju, medgeneracijskega povezovanja,
dvigovanja kompetenc posameznikov in medsektorskega povezovanja. Je tudi
pomembna platforma za kulturno-umetnostno vzgojo različnih ciljnih skupin, še
posebej pa za mlade in razvoj občinstev, ter omogoča široko dostopnost do
kulturnih dobrin. Ljubiteljska kultura spodbuja povezovanje, sodelovanje in
odkrivanje novega, krepi medsebojno zaupanje, družbeno povezanost in
spoštovanje med ljudmi ter ima velik razvojni potencial, to pa vpliva na vsa
področja razvoja sodobne družbe. Dvig kakovosti ljubiteljske kulturne
ustvarjalnosti in povečanje dostopnosti do kulturnih dobrin je eden izmed
pomembnih mehanizmov vključujoče družbe, ki v ospredje postavlja socialno
kohezijo in trajnostni razvoj, pri čemer spodbuja številne kulturno-umetniške
prakse in produkcije, ki jih pripravljajo skupine in posamezniki iz različnih
družbenih okolij, med drugimi tudi deprivilegiranih ali marginaliziranih.
Razvojni cilji:
-       
Zagotavljanje ustreznih in stabilnih pogojev za izvajanje ljubiteljskih
dejavnosti s sodelovanjem med državo in lokalnimi skupnostmi.
-       
Zagotavljanje ustrezne prostorske infrastrukture in kadrovskih virov, s
čimer se pomembno krepi razvoj področja, kakovost opravljenih nalog ter
zagotavlja enakomeren kulturni razvoj v enotnem slovenskem kulturnem prostoru.
-       
Nadgradnja sodelovanja kulturnih društev in ustvarjalcev iz Republike
Slovenije s sorodnimi slovenskimi organizacijami v zamejstvu in po svetu,
prenašanje obstoječih dobrih praks in znanj iz tujine ter s tem krepitev
skupnega slovenskega kulturnega prostora.
-       
Preureditev in uskladitev organizacijske strukture ljubiteljskih
dejavnosti za doseganje hitrejšega razvoja, prilagoditev hitrim družbenim
spremembam in aktivnejšega sodelovanja z lokalnimi skupnostmi.
-       
Podpora raziskavam s področja ljubiteljske kulture in skrb za
digitaliziranje kulturnih vsebin s področja ljubiteljske dejavnosti in
vključitev področja v nacionalno platformo e-Kultura v okviru sredstev iz
Načrta za okrevanje in odpornost.
IX. SKUPNI CILJI ZA VSA PODROČJA KULTURE
Mednarodno sodelovanje na področju kulture
Mednarodno sodelovanje na področju kulture je pomembna oblika
utrjevanja vezi s partnerskimi državami, uveljavljanja slovenske kulture in
umetnosti ter promocije Slovenije kot inovativne, kreativne države z bogato
tradicijo in raznolikim aktualnim kulturnim dogajanjem. Mednarodni kulturni
odnosi so sestavni del zunanje politike. Pri tem izhajajo iz širokega
pojmovanja kulture in spodbujajo njeno povezovanje z zunanjo politiko,
izobraževanjem, znanostjo, okoljem, gospodarstvom itd. Mednarodno uveljavljena
kultura je lahko gonilna sila trajnostnega in socialno-ekonomskega razvoja,
zato EU spodbuja razvoj mednarodnih odnosov v kulturi in kulturne diplomacije
ter vzpostavitev kulturnih centrov. Mobilnost (ustvarjalcev in kulturnih
programov) je postala pomembna kulturno-politična kategorija, na tem področju
se izvajajo številni evropski in nacionalni podporni ukrepi, mreženje in
mednarodno sodelovanje producentov pa vse bolj (so)oblikuje povezan evropski
kulturni prostor. V globalizirani družbi, ki jo zaznamujejo hiter tehnološki
razvoj in inovacije, postaja mobilnost vedno bolj pomembna, hkrati pa izraža tudi
potrebo po večji solidarnosti in kulturnem razumevanju. Omogoča krepitev
zmogljivosti in internacionalizacijo kulturnega in drugih ustvarjalnih
sektorjev, prispeva pa tudi z naložbami v skupnost, (evropsko) povezovanje in
kulturno sodelovanje ter prispeva k družbenim spremembam. Razvejeno
mednarodno sodelovanje učinkuje v obeh smereh – bogati slovensko kulturo in jo
postavlja ob bok sodobnim evropskim in svetovnim trendom na različnih področjih
ustvarjalnosti, hkrati pa slovenska kultura bogati evropsko in svetovno
kulturno zakladnico.
Razvojni cilji:
-       
Izvedba celovite analize razvojnih potreb in priložnosti, da bi se
zagotovila učinkovita krepitev mednarodnega sodelovanja v kulturi in kulturne
diplomacije ter povečala stopnja povezanosti s cilji zunanje politike in smotrn
razvoj kulturnih centrov v tujini.
-       
Spodbujanje mobilnosti slovenskih umetnikov in delavcev v kulturi –
vpeljava recipročnih programov izmenjave ustvarjalcev na področju kulture
(štipendije, rezidence …) ter spodbujanje programov za tuje umetnike v
Sloveniji. Spodbujanje udeležbe slovenskih ustvarjalcev (in producentov) na
festivalih in strokovnih sejmih.
-       
Spodbujanje mobilnosti slovenske umetnosti – spodbujanje mednarodnih
koprodukcij in spodbujanje sodelovanj med slovenskimi in tujimi institucijami,
spodbujanje predstavitev uspešnih umetniških projektov na referenčnih tujih
prizoriščih za doseganje cilja prepoznavnosti slovenske kulture in umetnosti.
-       
Spodbujanje sodelovanja in soustvarjanja v bilateralnih in
multilateralnih odnosih, izmenjave dobrih praks, pridobivanja sredstev za
projekte na mednarodnih razpisih itd. Ob tem se spodbuja evropsko sodelovanje v
okviru evropskih nacionalnih inštitutov za kulturo (EUNIC) in v drugih okvirih
s ciljem implementacije strategije EU na področju mednarodnih kulturnih
odnosov. Spodbuja se vsa sodelovanja v evropskih projektih, ki se izvajajo na
podlagi sredstev EU.
-       
Podpora in zagotavljanje medsektorskih povezovanj pri nacionalnih
projektih, ki imajo poleg učinkov v umetnosti in kulturi širši pomen za državo
(npr. Slovenija, častna gostja na mednarodnem knjižnem sejmu v Frankfurtu).
-       
Podpora projektoma Slovenija, častna gostja knjižnega sejma Frankfurt
2023 in GO! 2025 evropska prestolnica kulture Nova Gorica za celovito
predstavitev slovenske kulture in širše Slovenije kot privlačne turistične
destinacije na medresorski ravni.
-       
Krepitev in oblikovanje dodatnih podpornih programov za usposabljanje in
usmerjanje diplomatskih predstavnikov za strokovno izvajanje nalog na področju
kulture.
Digitalna preobrazba
Kultura je bila dolga leta odmaknjena od velikih sprememb, ki
so jih digitalne tehnologije implementirale v druge panoge in segmente družbe.
Načrtovana digitalna preobrazba kulture bo prispevala k njeni večji
dostopnosti, raznolikosti, povezanosti ter večji prisotnosti slovenske kulture
in Republike Slovenije kot take v EU in širšem mednarodnem prostoru. Na tem
področju Republika Slovenija močno zaostaja za mnogimi evropskimi državami, ki
se v skladu z direktivami in agendami EU od digitizacije in digitalizacije že
pomikajo k naslednji fazi, tj. digitalni preobrazbi z uporabo konvergenčnih
tehnologij. Slednja s poudarkom na humanizaciji tehnologije odpira neslutene
možnosti za preboje in prehod v krožno gospodarstvo, nove smeri raziskovanja in
razvoja v kulturi, še boljše možnosti za obvarovanje snovne in nesnovne
kulturne dediščine ter nenazadnje tudi inovativne pristope pri njeni
predstavitvi. Te tehnologije med drugim omogočajo nagovarjanje občinstev, ki
jih celotno področje kulture z obstoječimi metodami dela in načini predstavitev
do sedaj še ni uspelo nagovoriti. Prihodnje spremembe bodo od kulturnega
sektorja zahtevale čedalje hitrejše prilagajanje ter tudi tvorno sodelovanje in
interakcijo med temeljnimi postulati vsake skupnosti: gospodarstvom, znanostjo,
kulturo, izobraževanjem in umetnostjo. Kulturni sektor skupaj s kreativnimi
industrijami in kulturnim turizmom stopa na presečišče z drugimi resorji,
zlasti gospodarstvom, ter s tem postaja ena izmed gonilnih sil za ustvarjanje
novih delovnih mest in za rast BDP. Z intenzivno integracijo kulture v razvojne
in inovacijske procese na mnogoterih področjih pa lahko ta bistveno pripomore k
hitrejšemu prehodu v trajnostno naravnano družbo. Samo družba, ki bo znala
smotrno povezovati ljudi in različne znanstvene discipline z umetnostjo in
kulturo nasploh, bo lahko uspešna na področju vzdržnosti, razvoja in
ustvarjalnosti kot temeljev družbe prihodnosti.
Bolezen COVID-19 je pokazala ranljivost družbe, ki ni
prilagojena potrebam digitalne realnosti, zato je v okviru slovenskega Načrta
za okrevanje in odpornost predvidenih 9,9 milijona evrov sredstev za
vzpostavitev področnih platform in krovne platforme za kulturo (e-Arhiv,
e-Dediščina, e-Kultura).
Razvojni cilji:
-       
Vzpostavitev podpornega okolja za kulturni sektor, zlasti iz sredstev
Načrta za okrevanje in odpornost, ki bo temeljilo na platformah konvergenčnih
tehnologij in bo služilo kot poslovni model oziroma orodje za podporo pri
administrativno-tehničnih storitvah, krepitvi institucionalne usposobljenosti
in izvajanju mentorskih programov.
-       
Spodbujanje inovativnih pristopov pri uporabi novih tehnologij pri
predstavitvah in raziskavah snovne in nesnovne kulturne dediščine.
-       
Spodbujanje in razvoj področnih portalov in njihova povezava v krovno
platformo z vključitvijo kritiških vsebin (npr. vzpostavitev portala za
umetnostno kritiko na področju gledališke, glasbene in likovne ustvarjalnosti).
-       
Povezovanje kulturnega sektorja in gospodarstva s ciljem krepitve
razvojnih oddelkov, oblikovanjem ustvarjalnih ekip, razvojem poklicnih poti in
(z)možnosti ter razvojem novih produktov in poslovnih produkcijskih in
distribucijskih modelov na ravni industrije in družbe, ki spodbujajo trajnostni
razvoj in krožno gospodarstvo.
-       
Spodbujanje digitalne preobrazbe s povezovanjem v mreže ustvarjalnih,
raziskovalnih in inovacijskih vozlišč oziroma aktivnih platform za razvoj
sodobnih raziskovalnih umetnosti.
Evropska sredstva
Z letom 2021 smo vstopili v novo finančno perspektivo
evropske kohezijske politike, ki pa je bila v letu 2020 skupaj s celotnim
večletnim finančnim okvirom EU deležna številnih prilagoditev za odpravo
negativnih posledic bolezni COVID-19. Področje kulture se tako v Sloveniji kot
Evropi sooča s številnimi in večplastnimi posledicami leta 2020 nastale krize,
ki za ponoven zagon delovanja ter ohranjanje in ustvarjanje novih delovnih mest
potrebuje dodatne spodbude v obliki dodatnih finančnih sredstev ter novih,
inovativnejših oblik sodelovanja, tako znotraj področja kot tudi v povezavi z
drugimi gospodarskimi sektorji.
Slovenski Načrt za okrevanje in odpornost kot tudi programski
dokumenti evropske kohezijske politike omogočajo MK, da z ustrezno kombinacijo
reformnih ukrepov in naložb v prihodnosti zagotovi pogoje za trajni razvoj in
večjo odpornost področja kulture. V teh prizadevanjih sledi dvema prednostnima
ukrepoma, in sicer kulturi in trajnostnemu turizmu ter digitalizaciji.
V Nacionalnem načrtu za okrevanje in odpornost, ki se
osredotoča na zeleno, digitalno, podjetno in inovativno, odgovorno ter pametno
Slovenijo, so potrjeni trije ukrepi na področju kulture:
-       
digitalna preobrazba kulture (kot odziv na reformo: Digitalna preobrazba
javnega sektorja in javne uprave), ki bo potekala na treh bistvenih in
enakovrednih področjih kulture: ustvarjalnosti (platforma e-Kultura), dediščine
(sistem e-Dediščina) ter arhivov (sistem e-ARH.si);
-       
trajnostna obnova in oživljanje kulturne dediščine in javne kulturne
infrastrukture ter vključevanje kulturnih doživetij v slovenski turizem (kot
odziv na reformo: Krepitev trajnostnega razvoja turizma);
-       
energetska sanacija kulturnih objektov.
Skupna potrjena vrednost za področje kulture v slovenskem
Načrtu za okrevanje in odpornost je 86,9 milijona evrov.
Cilji kohezijske politike 2021–2027, ki jih bodo prednostno
uresničevali slovenski razvojni projekti, so: pametnejša Evropa s spodbujanjem
inovativne in pametne gospodarske preobrazbe, bolj zelena, nizkoogljična Evropa
s spodbujanjem prehoda na čisto in pravično energijo, zelene in modre naložbe,
krožno gospodarstvo, prilagajanje podnebnim spremembam ter preprečevanje in
upravljanje tveganj, bolj povezana Evropa z izboljšanjem mobilnosti in
regionalne povezljivosti IKT, bolj socialna Evropa za izvajanje evropskega
stebra socialnih pravic ter Evropa, ki je bliže državljankam in državljanom, in
sicer s spodbujanjem trajnostnega in celostnega razvoja mest, podeželja in
obalnih območij ter lokalnih pobud. Ukrepi se ne podvajajo, ampak dopolnjujejo
in celo nadgrajujejo z ukrepi, predvidenimi v Nacionalnem načrtu za okrevanje
in odpornost. V okviru evropske kohezijske politike MK predvideva ukrepe s
področja kulture v štirih izmed petih ciljev politike. Ti ukrepi so še v fazi
načrtovanja. Poudarek bo na izboljšanju inovacijskega sistema in spodbudah za
prenos znanja, razvoju kulturnega in kreativnega sektorja, digitalnem
inoviranju, zlasti na področju slovenskega jezika, energetski in trajnostni
prenovi stavb, ohranjanju in spodbujanju biotske raznovrstnosti, podpornem
okolju za delovanje na področju kulture, štipendijah, mentorstvu in podpori
specializiranim poklicem v kulturi, izboljšanju in krepitvi ključnih kompetenc
kulturne ozaveščenosti, zlasti pri mladih, vključenosti pripadnikov ranljivih
skupin, revitalizaciji kulturne dediščine in kulturnem turizmu.
Drugi cilji iz evropskih sredstev:
-       
Evropsko teritorialno sodelovanje: čim širša umeščenost področja kulture
v načrtovane dokumente čezmejnega, medregionalnega in transnacionalnega
sodelovanja. V preteklem programskem obdobju je bilo MK vključeno v tovrstno
sodelovanje s sedmimi, od tega štirimi čezmejnimi programi, kar nekaj
projektov, ki je povezovalo prednostne naložbe tako z vsebinami raziskav in
razvoja ter inovativnega delovanja kot tudi obnov in revitalizacije kulturne
dediščine, je po kakovosti in obsegu sodelovanja preseglo format klasičnega čezmejnega
sodelovanja. Zato smo v nadaljevanju prizadevanja usmerili tudi v širitev
možnosti nadgradnje tovrstnih projektov prek umeščanja koncepta kulturnih poti
kot dela kreativnega in kulturnega turizma v okvir makroregionalnih strategij.
Na ta način projekti prerastejo iz čezmejnih v mednarodne projekte in hkrati
pridobijo še večjo kakovost.
-       
Podpora delovanju pisarne Ustvarjalna Evropa: Ustvarjalna Evropa
2021–2027 je program EU, ki bo nasledil program Ustvarjalna Evropa 2014–2020.
Glavni cilji programa, ki bo vključeval sklope Kultura, MEDIA in Medsektorski
sklop, so varovanje, razvijanje in spodbujanje evropske kulturne in jezikovne
raznolikosti ter dediščine ter okrepitev konkurenčnosti in gospodarskega
potenciala kulturnih in ustvarjalnih sektorjev, zlasti AV sektorja.
-       
Skupna kmetijska politika v okviru podpor Programa razvoja podeželja
2014–2020, ki se izvaja do leta 2025, in podpor Strateškega načrta Skupne
kmetijske politike 2023–2027.
-       
ESPRA 2021–2027 bo prispeval sredstva za predhodne arheološke raziskave
kulturne dediščine v morju.
Investicije na področju kulture
Javni interes za investicije na področju kulture vključuje
zagotavljanje prostorskih pogojev za izvajanje kulturnih dejavnosti in
izboljšanje dostopnosti do kulture (kulturna infrastruktura) ter celostno
ohranjanje kulturnih spomenikov (prenova, upravljanje in oživljanje).
Uresničuje se s podporo investicijam v kulturne spomenike v državni, občinski
in zasebni lasti ter s podporo vlaganjem v kulturno infrastrukturo. Sredstva,
namenjena investicijam, so se v mandatu ministra dr. Vaska Simonitija izjemno
povečala že v proračunu 2021, trend občutnega dviga sredstev za investicije se
načrtuje tudi v proračunih 2022 in 2023. Financiranje načrtovanih investicij bo
potekalo iz različnih virov, to so:
-       
proračunska sredstva za tekoče vzdrževanje in investicije,
-       
sredstva, prejeta iz najemnin, namenjena vlaganju v najete kulturne
spomenike,
-       
sredstva, namenjena investicijam z uveljavitvijo ZZSDNPK, in sicer v
skupni višini 110,35 milijona evrov od leta 2021 do 2027,
-       
sredstva, namenjena investicijam v javno kulturno infrastrukturo v
okviru NOO, v višini 77 milijonov evrov,
-       
evropska sredstva, načrtovana v okviru VFO 2021–2027.
V obdobju izvajanja te ReNPK si bo Vlada Republike Slovenije
prizadevala zagotoviti vse pogoje, potrebne za izvedbo naslednjih
investicijskih projektov na področju državne javne kulturne infrastrukture.
Pregled ključnih investicij v
javno kulturno infrastrukturo v državni lasti

Št.

Objekt

Pojasnilo

Ocenjena vrednost celotne investicije (EUR)*

Predviden začetek del

Odgovornost


1.

SNG Drama Ljubljana

Celovita prenova

21.000.000

2022

MK


2.

ZVKDS 
OE Kranj

Celovita prenova

800.000

2022

MK


3.

ZVKDS 
OE Nova Gorica

Energetska in statična sanacija objekta

300.000

2022

MK


4.

ZVKDS 
OE Ljubljana

Energetska in statična sanacija objekta

600.000

2022

MK


5.

ZVKDS 
OE Novo mesto 
Grad Grm

Celovita prenova objekta

5.000.000

2023

MK


6.

Tehniški muzej Slovenije 
Bistra

Celovita prenova objekta

20.000.000

2023

MK


7.

Prirodoslovni muzej Slovenije 

Celovita prenova objekta na Metelkovi 6 v Ljubljani

10.000.000

2023

MK


8.

Arhiv RS 
Gruberjeva palača 
in Virantova hiša

Celovita prenova objekta na Zvezdarski ulici 1 v
  Ljubljani in energetska prenova objekta na Levstikovem trgu v Ljubljani

6.700.000

2024

MK


9.

Arhiv RS 

Celovita prenova objekta na Poljanski 40 v Ljubljani

15.000.000

2022

MK


10.

Muzej slovenske osamosvojitve 

Celovita prenova na Poljanski 40 v Ljubljani

7.000.000

2022

MK


11.

Zgodovinski arhiv Ljubljana

Novogradnja

6.000.000

2023

MK


12.

Zgodovinski arhiv Celje

Energetska in statična sanacija objekta

4.100.000

2025

MK


13.

Pokrajinski arhiv Maribor

Novogradnja

6.000.000

2023

MK


14.

Pokrajinski arhiv Maribor 
enota Murska Sobota

Celovita prenova

4.000.000

2022

MK


15.

Zgodovinski arhiv Novo mesto 
Grad Grm

Celovita prenova

7.000.000

2023

MK


16.

Grad Borl s pristavo – neobnovljen del

Dokončanje prenove objekta

5.100.000

2025

MK


17.

Rojstna hiša Franceta Prešerna s pripadajočimi objekti

Energetska in statična sanacija objekta, izgradnja interpretacijskega
  centra

2.000.000

2022

MK


18.

Grad Negova – neobnovljen del

Celovita prenova 
(grad in park)

9.500.000

2022

MK


19.

Grad Turjak – neobnovljen del

Celovita prenova 
(grad in park)

8.000.000

2022

MK


20.

Grad Viltuš

Celovita prenova 
(grad in park)

11.500.000

2022

MK


21.

Dvorec Dornava

Celovita prenova 
(grad in park)

30.000.000

2022

MK


22.

Grad Socerb

Dokončanje prenove objekta

220.000

2025

MK


23.

Grad Gradac

Celovita prenova

4.100.000

2024

MK


24.

Šrajbarski turn

Celovita prenova

5.000.000

2024

MK


25.

Grad Snežnik – neobnovljen del pristav gradu

Dokončanje prenove objekta

2.000.000

2022

MK


26.

Grad Snežnik – gozdarska šola

Celovita prenova

400.000

2022

MK


27.

Grad Predjama – grajska kašča

Celovita prenova

1.300.000

2023

MK


28.

Grad Bizeljsko

Prenova objekta

3.200.000

2025

MK


29.

Grad Polhov Gradec – mlin

Celovita prenova

700.000

2023

MK


30.

Filmski studio VIBA film 
Piran

Prenova objekta

7.000.000

2025

MK


31.

Arboretum 
Volčji Potok

Energetska sanacija objekta (pristava, galerija, trgovina)

830.000

2023

MK


32.

Galerija Božidarja Jakca

Delna prenova

5.000.000

2024

MK


33.

Pokrajinski arhiv Koper

Energetska in statična sanacija objekta

1.400.000

2023

MK


34.

Izgradnja amfiteatra 
SNG Nova Gorica

Novogradnja

2.000.000

2022

MK


35.

Centralni depo za javne zavode

Nakup parcele in novogradnja ali nakup in obnova
  ustreznega objekta

5.000.000

2022

MK


36.

Grajska žitnica 
Ptuj

Rekonstrukcija grajske žitnice za potrebe
  lapidarija 
in razstavnega depoja

4.500.000

2023

MK


37.

Grad Fužine

Obnova neobnovljenega dela gradu

2.000.000

2023

MK


38.

Kulturni dom Črnomelj

Celovita prenova objekta

1.700.000

2023

MK


39.

CUDHg Idrija

Izvedba 2. faze prezentacije topilnice s separacijo

2.236.000

2023

MK

* Vrednost investicije se pri objektih, za
katere dokumentacija projekta za izvedbo še ni izdelana, v času projektiranja
lahko spremeni.
Investicije v objekte Unescove
svetovne dediščine in nosilcev Znaka evropske dediščine

Št.

Objekt

Izvedba projekta

Odgovornost


1.

Prazgodovinska
  kolišča na Igu 
na
  Ljubljanskem barju

2022–2029

MK


2.

Dediščina
  živega srebra v Idriji

2022–2029

MK


3.

Izbrana
  dela Jožeta Plečnika v Ljubljani

2022–2029

MK


4.

Cerkev
  Sv. Duha v Javorci

2022–2029

MK


5.

Partizanska
  bolnica Franja pri Cerknem in Sprejemno-informacijski center

2022–2029

MK


Ocenjena vrednost investicij

20.700.000 EUR


Javni razpisi in pozivi za lokalne skupnosti
Skladno z razpoložljivimi
sredstvi v vsakoletnem proračunu bo MK izvajalo eno-, dvo- ali večletne pozive
in razpise za vlaganja v javno kulturno infrastrukturo v občinski lasti. Poleg
tega so za lokalne skupnosti predvideni še razpisi v okviru NOO in ZZSDNPK.

1.

JP KE

Predmet javnega poziva bo sofinanciranje nujnih programov
  na področju kulture, 
in sicer za ureditev osnovnih prostorskih pogojev in
  nakup opreme za javne zavode 
s področja kulture, katerih ustanoviteljica 
je lokalna skupnost.

9.800.000 EUR

2022–2027

MK


2.

JR za kulturne spomenike

Predmet javnega razpisa bo sofinanciranje nujnih
  programov na področju kulture, 
in sicer za sanacijo najbolj ogroženih in najpomembnejših
  kulturnih spomenikov 
v lasti lokalnih skupnosti ter pravnih 
in fizičnih oseb zasebnega prava.

9.800.000 EUR

2022–2027

MK


3.

JR EU

Predmet javnega razpisa bo sofinanciranje občinskih
  investicij v stavbe kulturne dediščine.

15.000.000 EUR

2022

MK

X. SEZNAM KRATIC

AV 

-       
  avdiovizualen


BDP 

-       
  bruto družbeni proizvod


CUDHg 

-       
  Center za upravljanje z dediščino živega srebra


ESPRA 

-       
  Evropski sklad za pomorstvo, ribištvo in akvakulturo


EU 

-       
  Evropska unija


EUNIC 

-       
  Evropski nacionalni inštituti za kulturo


IKT 

-       
  informacijsko-komunikacijske tehnologije


JAK 

-       
  Javna agencija Republike Slovenije za knjigo


JP 

-       
  javni poziv


JR 

-       
  javni razpis


JSKD 

-       
  Javni sklad Republike Slovenije za kulturne dejavnosti


KE 

-       
  kulturni evro


KUV 

-       
  kulturno-umetnostna vzgoja


MCRUK 

-       
  Mreža centrov raziskovalnih umetnosti in kulture


MIZŠ 

-       
  Ministrstvo za izobraževanje, znanost in šport


MK 

-       
  Ministrstvo za kulturo


NOO 

-       
  Načrt za okrevanje in odpornost


ReNPK 

-       
  Resolucija o nacionalnem programu za kulturo


OE 

-       
  območna enota


OECD 

-       
  Organizacija za ekonomsko sodelovanje in razvoj


RS 

-       
  Republika Slovenija


RTV SLO 

-       
  Radiotelevizija Slovenija


SFC 

-       
  Slovenski filmski center, javna agencija Republike Slovenije


SNG 

-       
  Slovensko narodno gledališče


SURS 

-       
  Statistični urad Republike Slovenije


UMAR 

-       
  Urad za makroekonomske analize in razvoj


VFO 

-       
  Večletni finančni okvir


ZVKDS 

-       
  Zavod za varstvo kulturne dediščine Slovenije

Št. 001-08/21-4/16
Ljubljana, dne 22. februarja 2022
EPA 2382-VIII
Državni zbor
Republike Slovenije
Igor Zorčič
predsednik
______________________
1     Objavljeno
v: Andrej Capuder, Mozaiki svobode: politika in kultura 1985–1991
(1992). Ljubljana: Mihelač, str. 96.
2     Slovenski nacionalni kulturni program: predlog
(2000). Ljubljana: Nova revija, str. 16–17.
3     https://www.gov.si/zbirke/projekti-in-programi/oblikovanje-novega-nacionalnega-programa-za-kulturo-20202027/.
4     De
Voldere, Isabelle, Fraioli, Martina, Blau, Antonia, Lebert, Sina, Amann,
Sylvia, in Heinsius, Joost (2021). Cultural and creative sectors in
post-COVID-19 Europe: Crisis effects and policy recommendations. European
Union: Policy Department for Structural and Cohesion Policies, Directorate-General
for Internal Policies. Dostopno na: https://bit.ly/3jzUNgA.
5     Podatki
temeljijo na redni letni anketni raziskavi, ki jo izvaja SURS, in rezultatih,
katere v podatkovni bazi prikazuje SiStat.
6     Prav tam, str. 31.
7     Predstavitev projekta: https://pro.europeana.eu/page/enumerate.
8     Jan
Nauta, Gerhard, van den Heuvel ,Wietske, in Teunisse, Stephanie. (2017).
Europeana DSI 2– Access to Digital Resources of European Heritage Deliverable:
D4.4. Report on ENUMERATE Core Survey 4, str. 28 (podatek se nanaša na
mediano).
9        V
raziskavi je sodelovalo 35 muzejev, arhivov in knjižnic iz Slovenije. Omenjeni
podatek je mediana. Surovi podatki za izračune po državah so dostopni na: https://pro.europeana.eu/page/results.
10      Poročilo
o razvoju 2021 (2021). Ljubljana: Urad
Republike Slovenije za makroekonomske analize in razvoj. Dostopno na: https://www.umar.gov.si/publikacije/porocilo_o_razvoju/?no_cache=1.
11    Prav tam, str. 44.
12    De
Voldere, Isabelle, Fraioli, Martina, Blau, Antonia, Lebert, Sina, Amann,
Sylvia, in Heinsius, Joost (2021). Cultural and creative sectors in
post-COVID-19 Europe: Crisis effects and policy recommendations. European
Union: Policy Department for Structural and Cohesion Policies,
Directorate-General for Internal Policies. Dostopno na: https://bit.ly/3jzUNgA.
13    Prav tam, str. 26.
14    Prav tam, str. 27.
15    Komentar
podatkov o gospodarski rasti v 4. četrtletju in celem letu 2020: upad BDP lani
manjši od pričakovanega.
16      Pomladanska napoved gospodarskih gibanj 2021,
str. 21.
17    SPOROČILO
KOMISIJE EVROPSKEMU PARLAMENTU, SVETU, EVROPSKEMU EKONOMSKO-SOCIALNEMU ODBORU
IN ODBORU REGIJ, Krepitev evropske identitete s pomočjo izobraževanja in
kulture, Prispevek Evropske komisije k srečanju voditeljev v Göteborgu, 17.
november 2017.
18      https://publications.jrc.ec.europa.eu/repository/handle/JRC117336.
19    https://ec.europa.eu/info/departments/joint-research-centre_sl.
20    https://ec.europa.eu/eurostat/data/database.
21    OECD
(2019): Fostering Students' Creativity and Critical Thinking: What it Means in
School, https://www.oecd-ilibrary.org/education/fostering-students-creativity-and-critical-thinking_62212c37-en
in OECD (2014): Art for Art's Sake? The Impact of Arts Education, https://www.oecd-ilibrary.org/education/art-for-art-s-sake_9789264180789-en.
22      https://eur-lex.europa.eu/legal-content/SL/TXT/PDF/?uri=CELEX:52018DC0267&from=EN.
23    Standard Eurobarometer 88 – Autumn 2017, European
citizenship Report, European Union 2018, str. 54.
24    Special
Eurobarometer 466 – October 2017, Cultural Heritage Report, European Union
2017, str. 4. Podobno ugotavljata še: Fancourt, D., and Finn, S. (2019).
What is the evidence on the role of the arts in improving health and
well-being?. WHO: Regional office for Europe, https://apps.who.int/iris/bitstream/handle/10665/329834/9789289054553-eng.pdf;
Grossi, Enzo, Giorgio Tavano Blessi, Pier Luigi Sacco
in Massimo Buscema (2012). The Interaction Between Culture, Health and
Psychological Well-Being: Data Mining from the Italian Culture and Well-Being
Project. Journal of Happiness Studies, 13, str. 129–148.
25    Simetinger,
T., in Deutsch, T. (2021). Analiza stanja mladih v ljubiteljski kulturi.
Ljubljana: Javni sklad Republike Slovenije za kulturne dejavnosti in Zveza
kulturnih društev Slovenije.
26    Vilko Novak, Sestav slovenske ljudske kulture.
Slovenska ljudska kultura, Ljubljana: DZS, 1960, str. 12.
27      Karta
slovenskih narečij z večjimi naselji. https://fran.si/204/sla-slovenski-lingvisticni-atlas/datoteke/SLA_Karta-narecij.pdf,
pridobljeno: 23. 11. 2021.
28    P. Rupar, A. Blatnik, M. Kovač, S. Rugelj (2019). Knjiga
in bralci VI. Ljubljana: UMco.
29    Šolske
in visokošolske knjižnice prav tako izvajajo javno knjižnično službo, vendar na
področju izobraževanja, raziskovanja in znanosti v pristojnosti Ministrstva za
izobraževanje, znanost in šport.
30    Poimenovanje področja arhitekture in oblikovanja
vedno vključuje tudi krajinsko arhitekturo in urbanizem.
31    https://eur-lex.europa.eu/legal-content/SL/ALL/?uri=CELEX:32001G0306 %2803 %29.
32    https://www.gov.si/teme/arhitekturna-politika/.
33    https://www.gov.si/assets/ministrstva/MK/DEDISCINA/STRAT_KD_2019.pdf.
34    Slovenska
strategija je zasnovana dolgoročno in v celoti sledi Evropski strategiji
kulturne dediščine za 21. stoletje (2017).
35      Izraz
»kulturne ustanove« v celotnem besedilu vključuje vse ustanove, od javnih
zavodov do nevladnih organizacij, združenj in društev, vključuje tudi delovanje
samostojnih kulturnih ustvarjalcev – umetnikov in umetniških skupin, ki
pripravljajo in izvajajo programe in projekte na področju KUV.