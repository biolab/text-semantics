1. člen
(vsebina pravilnika)
Ta pravilnik podrobneje določa postopek in pogoje za
pridobitev knjižničnega nadomestila. V ta namen podrobneje opredeljuje:
-       
namen izvajanja knjižničnega nadomestila,
-       
način določitve višine sredstev na proračunski postavki »knjižnično
nadomestilo«,
-       
vrste knjižničnega gradiva, na katerega se nanaša izvajanje knjižničnega
nadomestila,
-       
upravičence za prejem sredstev iz naslova knjižničnega nadomestila.
2. člen
(namen)
Knjižnično nadomestilo je oblika podpore avtorjem
knjižničnega gradiva, ki je predmet javnega posojanja v splošnih knjižnicah.
Namen izvajanja knjižničnega nadomestila je spodbujati ustvarjalnost
posameznikov na področjih kulture, na katerih se ustvarja knjižnično gradivo in
ki so v javnem interesu. Knjižnično nadomestilo se izvaja v dveh oblikah:
a)    
denarni prispevki živečim avtorjem knjižničnega gradiva za izposojo
njihovih del,
b)    
delovne štipendije za ustvarjalnost.
3. člen
(višina sredstev)
Obseg sredstev knjižničnega nadomestila se določi z letnim državnim
proračunom. Sredstva za izvajanje knjižničnega nadomestila se v okviru letnega
državnega proračuna določijo najmanj v višini 28 % od sredstev, ki jih
ministrstvo, pristojno za kulturo, namenja splošnim knjižnicam za podporo
usklajenemu razvoju knjižnične dejavnosti v proračunskem obdobju, na katero se
nanaša izvajanje knjižničnega nadomestila. Ta sredstva se razporedijo na
proračunsko postavko »knjižnično nadomestilo«.
4. člen
(vrste knjižničnega gradiva)
(1) Knjižnično nadomestilo se nanaša izključno na
izposojo knjižničnega gradiva v splošnih knjižnicah, ki imajo avtomatizirano
izposojo v sistemu COBISS.SI in bibliografske zapise za knjižnično gradivo,
povezane z vzajemno bazo podatkov COBIB.SI.
(2) Knjižnično nadomestilo se nanaša na izposojo naslednjega
knjižnega gradiva v tiskani, elektronski ali zvočni obliki:
-       
izvirne monografske publikacije in
-       
prevedene monografske publikacije.
(3) Knjižnično nadomestilo se nanaša na naslednje vrste
neknjižnega gradiva:
-       
avdiokasete, CD-plošče in druge nosilce glasbe oziroma zvoka, razen
zvočnih knjig,
-       
videokasete, DVD-plošče, plošče Blu-ray in druge oblike nosilcev
avdiovizualnih vsebin.
(4) Serijske publikacije in druge publikacije, ki niso
navedene v drugem in tretjem odstavku tega člena, niso predmet knjižničnega
nadomestila.
5. člen
(upravičenci)
(1) Do knjižničnega nadomestila so upravičeni živeči
avtorji kot fizične osebe, ki imajo stalno prebivališče v Republiki Sloveniji
ali ustvarjajo v slovenščini. Do knjižničnega nadomestila so upravičeni
naslednji avtorji:
a)    
za knjižno gradivo:
- 
pisec besedila monografske publikacije,
- 
prevajalec besedila monografske publikacije,
- 
likovni ustvarjalec ali fotograf, če je pretežni (so)avtor monografske
publikacije;
b)    
za neknjižno gradivo:
- 
avtor glasbe,
- 
avtor besedila,
- 
režiser avdiovizualnega dela,
- 
avtor scenarija,
- 
direktor fotografije.
(2) Kot besedilo monografske publikacije iz prve alineje
točke a) prejšnjega odstavka tega člena se šteje tudi notni zapis tiskanih
muzikalij.
6. člen
(deleži sredstev)
(1) Sredstva na proračunski postavki »knjižnično
nadomestilo « se za posamezno vrsto knjižničnega gradiva določajo po naslednjih
deležih:
-       
avtorji izvirnih monografskih publikacij                                                       60-odstotni
-       
prevajalci monografskih publikacij                                                             20-odstotni
-       
ilustratorji in fotografi monografskih publikacij                                           15-odstotni
-       
avtorji glasbe, avtorji besedil                                                                       2,5-odstotni
-       
režiserji avdiovizualnih del, avtorji scenarijev in direktorji
fotografije         2,5-odstotni
(2) Sredstva, ki so namenjena posamezni vrsti
knjižničnega gradiva, se v enakem razmerju dodeljujejo denarnim prispevkom
živečim avtorjem knjižničnega gradiva za izposojo njihovih del in delovnim
štipendijam za ustvarjalnost.
7. člen
(število izposojenih enot knjižničnega gradiva)
(1) Število izposojenih enot za posamezno vrsto knjižničnega
gradiva in kategorijo avtorstva iz prejšnjega člena je seštevek vseh
izposojenih enot tega gradiva. Če je v bibliografskem zapisu posamezne enote
knjižničnega gradiva v vzajemni bazi podatkov COBIB.SI evidentiranih več
avtorjev iste kategorije, pripada posameznemu avtorju enak delež števila
izposoj.
(2) Posamezni avtor je upravičen do knjižničnega nadomestila,
če skupno število izposoj knjižničnega gradiva, katerega avtor ali soavtor je,
presega spodnji prag števila izposoj glede na naslednje kriterije:


zgornji prag
  števila izposoj

spodnji prag
  števila izposoj


avtorji
  izvirnih monografskih publikacij

50.000 + 20 % nad 50.000

800


prevajalci
  monografskih publikacij

50.000 + 20 % nad 50.000

4.000


likovni
  ustvarjalec ali fotograf monografskih publikacij

25.000 + 20 % nad 25.000

1.000


avtorji
  na avdiovizualnem področju

5.000 + 20 % nad 5.000

75


avtorji
  na področju glasbe

5.000 + 20 % nad 5.000

100


8. člen
(izračun vrednosti knjižničnega nadomestila za posameznega
avtorja)
(1) Denarna vrednost ene izposoje enote knjižničnega
gradiva je količnik razpoložljivih sredstev za posamezno vrsto knjižničnega
gradiva iz 4. člena, kategorijo avtorstva iz 6. člena in seštevka vseh
izposoj avtorjev, kot jih opredeljuje 7. člen. Bruto višina sredstev, do
katerih je avtor upravičen, je zmnožek priznanih izposoj in denarne vrednosti
ene izposoje.
(2) Ena izposoja videokasete, DVD-plošče, plošče Blu-ray
ali drugih oblik nosilcev avdiovizualnih vsebin se razdeli med vse avtorja
gradiva v razmerjih 40 % režiser, 40 % scenarist in 20 % direktor fotografije.
Če je v bibliografskem zapisu posamezne enote knjižničnega gradiva v vzajemni
bazi podatkov COBIB.SI evidentiranih več
avtorjev iste kategorije, pripada posameznemu avtorju enak delež števila
izposoj znotraj kategorije. V primeru, da je isti avtor na enem delu zastopan v
več kategorijah, se ti deleži med sabo seštevajo. Izračun vrednosti ene
izposoje se v kategoriji avdiovizualnih vsebin izračuna tako, da se sredstva
razdelijo med vse upravičene avtorje del v prej navedenih deležih.
9. člen
(postopek dodelitve denarnih prispevkov avtorjem iz naslova
knjižničnega nadomestila)
(1) Institut informacijskih znanosti (v nadaljnjem besedilu:
IZUM) v skladu s 4. členom tega pravilnika do konca januarja tekočega leta
pripravi izpise podatkov o številu izposoj knjižničnega gradiva v splošnih
knjižnicah v preteklem letu za vse avtorje, ki so presegli spodnji prag števila
izposoj iz drugega odstavka 7. člena tega pravilnika, in so njihova imena
vključena v normativno bazo podatkov CONOR.SI.
(2) Javna agencija za knjigo Republike Slovenije (v
nadaljnjem besedilu: agencija) do 10. februarja v Uradnem listu Republike
Slovenije in na svoji spletni strani objavi poziv avtorjem, da v tridesetih
dneh od objave oddajo vlogo za uveljavitev pravice do denarnih prispevkov iz
naslova knjižničnega nadomestila. Skupaj z objavo poziva iz prejšnjega stavka,
agencija objavi seznam iz prejšnjega odstavka in pozove avtorje, da lahko v
tridesetih dneh od objave preverijo objavljen izpis podatkov, konkretneje
statistiko izposoj svojih del, ter da do tega roka na agencijo pošljejo
morebitne pripombe na objavljeno statistiko izposoj, skupaj z dokazili.
Agencija o prejetih pripombah obvesti Narodno univerzitetno knjižnico (v
nadaljnjem besedilu: NUK) in IZUM. NUK najprej pregleda bibliografski zapis in
jamči za ustrezno vsebinsko obravnavo knjižničnega gradiva, šele nato IZUM
preveri statistiko izposoje in ponovno zažene algoritem, če to terjajo popravki
v bibliografskem zapisu.
(3) Besedilo objave poziva iz prejšnjega odstavka mora vsebovati:
1.     
navedbo naziva poziva,
2.     
poziv avtorjem, da lahko preverijo objavljen izpis podatkov iz prvega
odstavka in morebitne pripombe posredujejo na agencijo,
3.     
pogoje za predložitev vlog,
4.     
rok za oddajo vlog,
5.     
vsebino vlog,
6.     
način pošiljanja vlog,
7.     
navedbo uslužbencev agencije, pristojnih za dajanje informacij v zvezi s
pozivom.
(4) Agencija po zaključku poziva IZUM-u pošlje seznam
avtorjev, ki so oddali vloge za uveljavljanje denarnih prispevkov iz naslova
knjižničnega nadomestila za preteklo leto. IZUM na podlagi tega seznama in
popravljenih kataložnih zapisov pripravi dokončni seznam upravičencev in
podatke o izposoji njihovih del.
(5) Agencija na podlagi podatkov iz drugega in četrtega
odstavka tega člena ter v skladu z odločbo ministrstva, pristojnega za kulturo,
o financiranju agencije pripravi izračune, koliko sredstev se nameni posameznim
vrstam knjižničnega gradiva ter koliko sredstev prejmejo posamezni avtorji. Na
podlagi opravljenih izračunov se s posamičnimi odločbami odloči o upravičenosti
in višini sredstev, ki jih prejmejo posamezni avtorji. Odločbe se izdajo
najpozneje v dveh mesecih po zaključku roka oddaje vlog iz drugega odstavka
tega člena. Zoper odločbo je dovoljena pritožba, o kateri odloči ministrstvo,
pristojno za kulturo. 
(6) Agencija izvede nakazila denarnih prispevkov iz naslova
knjižničnega nadomestila upravičenim avtorjem na podlagi izdanih odločb iz
prejšnjega odstavka.
10. člen
(delovne štipendije za ustvarjalnost in izvedba njihove
podelitve)
(1) Delovne štipendije za ustvarjalnost iz 2. člena
tega pravilnika se podeljujejo na petih različnih področjih, kjer nastaja knjižnično
gradivo: leposlovje, prevodi leposlovnih in humanističnih del iz tujih jezikov
v slovenščino ter prevodoslovna dela, ilustracija in fotografija, glasba in
film. Pri dodeljevanju delovnih štipendij se kot kriterij izbire upošteva
kvalitetna izvirnost, ki se ocenjuje na podlagi doseženih publicističnih,
kritiških in strokovnih referenc.
(2) Delovne štipendije za ustvarjalnost se podeljujejo
za tekoče leto. Članstvo avtorja v stanovskem društvu ne sme biti pogoj za
pridobitev delovne štipendije za ustvarjalnost.
(3) Delovne štipendije za ustvarjalnost se podeljujejo na
podlagi javnega razpisa. O dodelitvi oziroma zavrnitvi delovne štipendije za
ustvarjalnost odloči direktor agencije po predhodnem mnenju pristojnih delovnih
komisij.
(4) Podrobnejši kriteriji in merila za dodelitev delovnih
štipendij za ustvarjalnost se določijo v besedilu posameznega javnega razpisa,
ki ga agencija pripravi v sodelovanju s pristojnimi delovnimi komisijami.
(5) Direktor imenuje delovne komisije iz tretjega odstavka
tega člena za vsak posamezen javni razpis, in sicer med uglednimi strokovnjaki,
ki delujejo na področjih iz prvega odstavka tega člena, in sicer tako, da je
večina članov imenovana s področja knjige. Direktor agencije sprejme sklep o
imenovanju članov delovne komisije, s katerim določi predsednika in člane ter
njihove naloge. Za nagrajevanje članov delovnih komisij in načina njihovega dela
se smiselno uporablja pravilnik, ki ureja delo strokovnih komisij agencije.
(6) Javni razpis za dodelitev delovnih štipendij za
ustvarjalnost iz 2. člena tega pravilnika se objavi v Uradnem listu
Republike Slovenije in na spletnih straneh agencije. Obvestilo o javnem razpisu
se lahko objavi tudi v drugih medijih. Javni razpis mora trajati najmanj en
mesec.
(7) Stranka lahko vlogo dopolnjuje oziroma spreminja do
preteka razpisnega roka.
(8) Direktor agencije izmed zaposlenih v agenciji
imenuje komisijo za odpiranje vlog, ki o svojem delu sestavi zapisnik.
(9) Po poteku razpisnega roka komisija za odpiranje vlog
hkrati odpre vse vloge, ki so do tedaj prispele.
(10) Za vsako vlogo komisija za odpiranje vlog ugotovi,
ali je pravočasna, ali jo je podala oseba, ki izpolnjuje v javnem razpisu
določene pogoje (upravičena oseba), in ali je popolna glede na besedilo javnega
razpisa.
(11) Vloga, ki jo je stranka poslala po preteku
razpisnega roka, je prepozna. Vlogo, ki ni pravočasna ali je ni vložila
upravičena oseba, direktor agencije zavrže s sklepom.
(12) Če je vloga formalno nepopolna, se stranka pozove,
da jo dopolni. Stranka mora vlogo dopolniti v petih dneh. Če stranka vloge ne
dopolni v zahtevanem roku, direktor agencije vlogo zavrže s sklepom.
(13) Komisija za odpiranje vlog predloži ustrezne vloge
pristojni delovni komisiji, ki izvede njihovo ocenjevanje in vrednotenje glede
na kriterije oziroma merila, ki so bili določeni v objavi javnega razpisa. Na
podlagi ocenjevanja in vrednotenja delovna komisija pripravi predlog, ki mora
vključevati obrazložitev vsebinskih razlogov za predlagano podelitev ali
zavrnitev delovnih štipendij za ustvarjalnost. Po podaji predloga delovne
komisije direktor agencije s posamično odločbo odloči o vsaki ustrezni vlogi,
prispeli na javni razpis. Direktor agencije lahko zavrne predlog delovne
komisije glede financiranja posamezne delovne štipendije za ustvarjalnost ter
ga z utemeljitvijo vrne delovni komisiji v ponovno presojo, ne more pa sprejeti
drugačne odločitve, kot je predlagana v predlogu delovne komisije. Direktor
agencije lahko posamično vlogo za štipendiranje v ponovno presojo vrne samo
enkrat. Zoper odločbo je možna pritožba, o kateri odloči minister, pristojen za
kulturo.
11. člen
(delovne štipendije za ustvarjalnost na področju prevajanja)
(1) Na področju prevajanja se delovne štipendije za
ustvarjalnost podeljujejo kot delovne in rezidenčne štipendije. Delovne
štipendije se podeljujejo v kategoriji »uveljavljeni prevajalec oziroma
prevodoslovec« in kategoriji »perspektivni prevajalec oziroma prevodoslovec«.
(2) Razpoložljiva sredstva za štipendije iz prejšnjega
odstavka se okvirno porazdelijo v razmerju 70 % za kategorijo »uveljavljeni
prevajalec oziroma prevodoslovec«, 20 % za kategorijo »perspektivni prevajalec
oziroma prevodoslovec« in 10 % za rezidenčne štipendije.
12. člen
(delovne štipendije za ustvarjalnost na področju glasbe)
(1) Na področju glasbe se delovne štipendije za
ustvarjalnost podeljujejo kot štipendije za umetniški razvoj in nagradne
štipendije. Štipendije za umetniški razvoj se podeljujejo kot delovne, izobraževalne
in potovalne, nagradne štipendije pa kot nagradna štipendija za vrhunske
dosežke, nagradna štipendija za najboljšo skladbo na področju popularne glasbe
in nagradna štipendija za najboljšo skladbo na področju jazz glasbe.
(2) Razpoložljiva sredstva za štipendije iz prejšnjega
odstavka se okvirno porazdelijo v razmerju 40 % za štipendije za umetniški
razvoj in 60 % za nagradne štipendije.
13. člen
(delovne štipendije za ustvarjalnost na področju leposlovja)
(1) Na področju leposlovja se delovne štipendije za
ustvarjalnost podeljujejo kot delovne, raziskovalne in izobraževalne štipendije.
(2) Vse tri vrste štipendij iz prejšnjega odstavka se
podeljujejo v kategoriji »uveljavljeni ustvarjalci« in v kategoriji
»perspektivni ustvarjalci«. V kategorijo »uveljavljeni ustvarjalci« sodijo
avtorji z vsaj eno samostojno izvirno monografsko publikacijo v knjižni
izposoji, v kategorijo »perspektivni ustvarjalci« pa avtorji, stari do 35 let,
in avtorji, ki nimajo več kot dveh izvirnih monografskih publikacij v knjižni
izposoji. Razpoložljiva sredstva za štipendije iz prejšnjega odstavka se
okvirno porazdelijo v razmerju 30 % za raziskovalne štipendije, 30 % za
izobraževalne štipendije in 40 % za delovne štipendije.
(3) Znotraj posamezne vrste štipendije iz prvega
odstavka tega člena se razpoložljiva sredstva okvirno porazdelijo v razmerju 75
% za štipendije v kategoriji »uveljavljeni ustvarjalci« in 25 % za štipendije v
kategoriji »perspektivni ustvarjalci«.
(4) Predvidena okvirna višina posamezne raziskovalne
štipendije je 25 %, posamezne izobraževalne štipendije pa 50 % višine delovne
štipendije.
(5) Avtor, ki prejme katero koli štipendijo za
ustvarjalnost na področju leposlovja tri leta zaporedoma, naslednje leto ni
upravičen za prijavo na javni razpis iz šestega odstavka 10. člena tega
pravilnika.
14. člen
(delovne štipendije za ustvarjalnost na področju ilustracij
in fotografije)
(1) Na področju ilustracij in fotografije se delovne
štipendije za ustvarjalnost podeljujejo kot štipendije za vrhunske prepoznavne
ilustratorje in fotografe, študijske štipendije za ilustratorje in fotografe
ter štipendije za mlade perspektivne oziroma perspektivne avtorje.
(2) Razpoložljiva sredstva na področju ilustracij in
fotografije se okvirno porazdelijo v razmerju 56 % za vrhunske prepoznavne ilustratorje
in fotografe, 33 % za študijske štipendije in 11 % za mlade perspektivne
avtorje oziroma perspektivne avtorje.
(3) Minimalni pogoj za pridobitev štipendije iz prvega
odstavka tega člena je pretežno (so)avtorstvo ene monografske publikacije.
15. člen
(delovne štipendije za ustvarjalnost na avdiovizualnem
področju)
Na avdiovizualnem področju se delovne štipendije za
ustvarjalnost podeljujejo kot štipendije za vrhunske ustvarjalce, potovalne
štipendije in štipendije za mlade. Razpoložljiva sredstva na avdiovizualnem
področju se med vse tri vrste štipendij porazdelijo tako, da se za vsako od
navedenih vrst štipendij nameni okvirno tretjina sredstev.
16. člen
(nadzor)
Agencija opravi vsakoletno evalvacijo izvajanja knjižničnega nadomestila,
inšpekcijski nadzor pa izvaja inšpektor za knjižničarstvo.

Pravilnik o izvajanju knjižničnega nadomestila
(Uradni list RS, št. 38/16) vsebuje naslednje prehodne in
končne določbe:
»PREHODNE IN KONČNE DOLOČBE
17. člen
(prenehanje veljavnosti)
(1) Z dnem uveljavitve tega pravilnika se preneha
uporabljati Pravilnik o izvajanju knjižničnega nadomestila (Uradni list RS, št.
42/04, 14/09 in 19/15).
(2) Določilo 3. člena Pravilnika o izvajanju
knjižničnega nadomestila (Uradni list RS, št. 42/04, 14/09 in 19/15) se
uporablja do začetka uporabe 3. člena tega pravilnika.
18. člen
(postopki izvajanja
knjižničnega nadomestila)
Postopki izvajanja knjižničnega nadomestila, začeti pred
uveljavitvijo tega pravilnika, se končajo po Pravilniku o izvajanju knjižničnega
nadomestila (Uradni list RS, št. 42/04, 14/09 in 19/15).
19. člen
(začetek veljavnosti)
Ta pravilnik začne veljati naslednji dan po objavi v Uradnem listu
Republike Slovenije, 3. člen tega pravilnika pa se začne uporabljati
1. januarja 2018.«.

Pravilnik o spremembah Pravilnika o izvajanju
knjižničnega nadomestila (Uradni list RS, št. 58/22) vsebuje naslednjo končno določbo:
»KONČNA DOLOČBA
6. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.