1. člen
(vsebina uredbe)
S to uredbo se za izvajanje 6. člena Uredbe (ES)
št. 1071/2009 Evropskega parlamenta in Sveta z dne 21. oktobra 2009 o
skupnih pravilih glede pogojev za opravljanje dejavnosti cestnega prevoznika in
o razveljavitvi Direktive Sveta 96/26/ES (UL L št. 300 z dne 14. 11.
2009, str. 51), zadnjič spremenjene z Uredbo Sveta (EU) št. 517/2013 z dne
13. maja 2013 o prilagoditvi nekaterih uredb ter odločb in sklepov na
področjih prostega pretoka blaga, prostega gibanja oseb, prava družb, politike
konkurence, kmetijstva, varnosti hrane, veterinarske in fitosanitarne politike,
prometne politike, energetike, obdavčitve, statistike, vseevropskih omrežij,
pravosodja in temeljnih pravic, pravice, svobode in varnosti, okolja, carinske
unije, zunanjih odnosov, zunanje, varnostne in obrambne politike ter institucij
zaradi pristopa Republike Hrvaške (UL L št. 158 z dne 10. 6. 2013,
str. 1), (v nadaljnjem besedilu: Uredba 1071/2009/ES), določajo pogoji v zvezi
z dobrim ugledom, izgubo in ponovno pridobitvijo dobrega ugleda, število hujših
kršitev, katerih posledica je začasni ali trajni odvzem izvodov licence
Skupnosti ali licence Skupnosti, kdaj se upravljavec prevozov razglasi za
neprimernega in kdaj se spet šteje za primernega za opravljanje nalog
upravljavca prevozov.
2. člen
(pomen izrazov)
Izrazi, uporabljeni v tej uredbi, imajo enak pomen kakor v
Uredbi 1071/2009/ES in v zakonu, ki ureja prevoze v cestnem prometu.
3. člen
(dober ugled)
(1) Podjetje ali upravljavec prevoza nima dobrega ugleda,
če je bil pravnomočno obsojen in še niso prenehale pravne posledice obsodbe za:
a)    
kaznivo dejanje zoper gospodarstvo,
b)    
kaznivo dejanje zoper pravni promet,
c)    
kaznivo dejanje zoper človečnost,
č)    kaznivo dejanje zoper delovno razmerje in socialno varnost,
d)    
kaznivo dejanje zoper varnost javnega prometa,
e)    
kaznivo dejanje neupravičene proizvodnje in prometa s prepovedanimi
drogami, nedovoljenimi snovmi v športu in predhodnimi sestavinami za izdelavo
prepovedanih drog.
(2) Dobrega ugleda tudi nima podjetje ali upravljavec
prevoza, ki je bil v zadnjih dveh letih kaznovan za število hujših kršitev,
določeno v prvem odstavku 7. člena te uredbe.
4. člen
(pisno opozorilo)
(1) Hujše kršitve podjetja in upravljavca prevoza, ki se
vpisujejo v nacionalni elektronski register prevoznikov, so določene v
16. členu Uredbe 1071/2009/ES.
(2) Izdajatelj licence
pošlje podjetju in upravljavcu prevoza v tem podjetju pisno opozorilo, če v
dveh letih doseže število hujših kršitev, določenih v naslednji preglednici:


Število izdanih izvodov
licence Skupnosti

Število hujših kršitev


1

2


2–5

3


6–20

4


21–50

5


51
  ali več

6


5. člen
(začasni odvzem izvodov licence)
(1) Če podjetje v dveh letih preseže število hujših
kršitev, določeno v preglednici iz drugega odstavka tega člena, izdajatelj licence
začne postopek začasnega odvzema posameznih izvodov licence Skupnosti v skladu
z zakonom, ki ureja prevoze v cestnem prometu.
(2) Število hujših kršitev,
ki imajo za posledico začasni odvzem posameznih izvodov licence Skupnosti, je določeno
v naslednji preglednici:


Število izdanih izvodov licence Skupnosti

Število hujših kršitev


1

3


2–5

4


6–20

5


21–50

6


51
  ali več

7


6. člen
(začasni odvzem licence)
(1) Če podjetje v dveh letih preseže število hujših
kršitev, določeno v preglednici iz drugega odstavka tega člena, izdajatelj
licence začne postopek začasnega odvzema licence Skupnosti v skladu z zakonom,
ki ureja prevoze v cestnem prometu.
(2) Število hujših kršitev,
ki imajo za posledico začasni odvzem licence Skupnosti, je določeno v naslednji
preglednici:


Število izdanih
  izvodov licence Skupnosti

Število hujših
  kršitev


1

4


2–5

5


6–20

6


21–50

7


51 ali več

8


7. člen
(izguba dobrega ugleda podjetja ali upravljavca prevoza
in neprimernost upravljavca prevozov)
(1) Podjetje ali
upravljavec prevoza izgubi dober ugled, če v dveh letih preseže število hujših
kršitev, določeno v naslednji preglednici:


Število izdanih izvodov licence Skupnosti

Število hujših kršitev


1

5


2–5

6


6–20

7


21–50

8


51
  ali več

9


(2) Podjetje ali upravljavec
prevoza izgubi dober ugled tudi, če so v času, ko ima licenco Skupnosti za
prevoz oseb ali blaga, oziroma v času, ko je upravljavec prevoza v prevoznem
podjetju, izpolnjeni pogoji iz prvega odstavka 3. člena te uredbe.
(3) Upravljavec prevoza izgubi dober ugled tudi, če
podjetje, v katerem izvaja naloge upravljavca prevoza, izgubi dober ugled, ne
glede na število podjetjih, v katerih je upravljavec prevoza. Če je v podjetju
določenih več upravljavcev prevoza, izgubijo dober ugled vsi upravljavci
prevozov, vpisani v nacionalni elektronski register prevoznikov iz
16. člena Uredbe 1071/2009/ES (v nadaljnjem besedilu: nacionalni
elektronski register).
(4) Ne glede na prejšnji odstavek upravljavec prevoza ne
izgubi dobrega ugleda, če je v podjetju upravljavec prevoza manj kot eno leto,
preden je podjetje izgubilo dober ugled.
(5) Če dober ugled izgubi podjetje, izdajatelj licence
začne postopek odvzema licence Skupnosti v skladu z zakonom, ki ureja prevoze v
cestnem prometu.
(6) Če dober ugled izgubi samo upravljavec prevoza, ga
izdajatelj licence z odločbo razglasi za neprimernega in podjetju, v katerem
opravlja naloge upravljavca prevoza, določi rok, v katerem mora določiti
drugega upravljavca prevozov. Če podjetje tega v določenem roku ne stori, mu
izdajatelj odvzame licenco.
8. člen
(ponovna pridobitev dobrega ugleda podjetja ali upravljavca
prevoza in primernost upravljavca prevozov)
(1) Podjetje ali upravljavec prevoza ponovno pridobi
dober ugled, ko ima za zadnji dve leti v nacionalnem elektronskem registru
evidentirano manjše število hujših kršitev, kot je določeno v prvem odstavku
prejšnjega člena, ali ko prenehajo veljati pravne posledice obsodbe.
(2) Upravljavec prevoza se šteje za neprimernega dve
leti od pravnomočnosti odločbe iz šestega odstavka prejšnjega člena oziroma do
prenehanja pravnih posledic obsodbe. Po tem roku še šteje, da je primeren za
upravljavca prevoza, kar izdajatelj licence ugotovi z odločbo.
(3) Ne glede na prejšnji odstavek upravljavec prevoza
ponovno pridobi dober ugled in se šteje za primernega za opravljanje nalog
upravljavca prevoza tudi, če po pravnomočnosti odločbe, s katero je bil
razglašen za neprimernega, ponovno opravi preizkus znanja, določenega v
8. členu Uredbe 1071/2009/ES. Za primernega se šteje od datuma, ko je
ponovno opravil izpit, vendar ne prej kot šest mesecev od pravnomočnosti
odločbe, s katero je bil razglašen za neprimernega.
(4) Prejšnji odstavek se ne uporablja, če je upravljavec
prevoza izgubil dober ugled, ker je bil pravnomočno obsojen za kaznivo dejanje
iz prvega odstavka 3. člena te uredbe.
PREHODNA IN KONČNA DOLOČBA
9. člen
(začetek štetja hujših kršitev)
Za ukrepanje izdajatelja licence v skladu s to uredbo se štejejo
hujše kršitve, ki so vpisane v nacionalni elektronski register prevoznikov po
uveljavitvi te uredbe.
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00710-1/2016
Ljubljana, dne 15. januarja 2016
EVA 2015-2430-0081
Vlada Republike Slovenije
dr. Miroslav Cerar l.r.
Predsednik