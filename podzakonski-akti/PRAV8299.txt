1. poglavje
KRAJ DEJANSKEGA DELOVANJA POSLOVODSTVA
1. člen
(splošno)
(1) Kraj dejanskega delovanja poslovodstva
je kraj, kjer direktorji oziroma višje vodstvo dejansko upravljajo in
poslovodijo zavezanca. Ta kraj ni nujno enak kraju, kjer se izvaja glavni
nadzor ali kjer se srečuje upravni odbor. 
(2) Upravljanje in poslovodenje direktorjev
oziroma višjega vodstva iz prvega odstavka tega člena pomeni izvrševanje in
uveljavljanje politike poslovanja in strateških odločitev, ki jih primeroma
sprejme upravni odbor. Pomeni lahko tudi uveljavljanje celotne vizije in ciljev
zavezanca kot celote. 
(3) Ne glede na prvi in drugi odstavek tega
člena je za kraj dejanskega delovanja poslovodstva pomembna tudi organizacija
oseb oziroma skupine oseb na vodstvenih funkcijah, poti poročanja in
odgovornosti, kar je lahko različno pri različnih zavezancih.
2. člen
(kraj)
(1) Če se upravljanje in poslovodenje
direktorjev oziroma višjega vodstva iz prvega odstavka 1. člena tega pravilnika
izvaja na enem mestu, se to mesto šteje za kraj dejanskega delovanja
poslovodstva. To mesto se lahko razlikuje od kraja, od koder se dnevno dejansko
vodijo oziroma izvajajo poslovne dejavnosti. 
(2) Če se upravljanje in poslovodenje
direktorjev oziroma višjega vodstva iz prvega odstavka 1. člena tega pravilnika
ne izvaja na enem mestu, ker primeroma direktorji oziroma višje vodstvo
upravljajo oziroma poslovodijo zavezanca na daljavo (zlasti po telefonu,
internetu, na videokonferencah), se za kraj dejanskega delovanja poslovodstva
šteje kraj, kjer se dnevno dejansko vodijo oziroma izvajajo poslovne
dejavnosti.
3. člen
(dejstva in okoliščine)
Pri ugotavljanju kraja dejanskega delovanja
poslovodstva so pomembna vsa pomembna dejstva in okoliščine posameznega primera,
zlasti: 
-    
kje se nahaja središče delovanja direktorjev oziroma višjega vodstva, 
-    
pogostost sestankov direktorjev oziroma višjega vodstva in kje se ti
sestanki in druga srečanja sklicujejo in dejansko potekajo, 
-    
dejanske aktivnosti in fizična navzočnost delavcev na višjih položajih, 
-    
kje se sprejemajo ključne odločitve, ki bistveno vplivajo na zavezanca z
ekonomskega oziroma funkcionalnega vidika, 
-    
kje so in kje se vodijo najpomembnejše računovodske evidence.
2. poglavje
IZVZEM DIVIDEND IN DOHODKOV, KI SO PODOBNI DIVIDENDAM, IN IZVZEM DOBIČKOV IZ
ODSVOJITVE LASTNIŠKIH DELEŽEV
4. člen
(način izvzetja dividend in dohodkov, ki
so podobni dividendam, po 24. členu ZDDPO-2)
Dividende oziroma drugi deleži iz dobička,
vključno z dohodki, ki so podobni dividendam, razen skritih rezerv (v
nadaljnjem besedilu: dividende) se izvzemajo iz davčne osnove zavezanca po 24.
členu Zakona o davku od dohodkov pravnih oseb (Uradni list RS, št. 117/06; v
nadaljnjem besedilu: ZDDPO-2) tako, da zavezanec v davčnem obračunu iz prihodkov
izvzame te dividende, ki jih je v tekočem davčnem obračunu ali davčnih
obračunih preteklih davčnih obdobij predhodno vključil med prihodke.
5. člen
(pogoji za izvzetje)
(1) Izplačevalec, rezident Slovenije,
izpolnjuje pogoj iz 1. točke prvega odstavka 24. člena ZDDPO-2, če je zavezanec
za davek od dohodkov pravnih oseb po ZDDPO-2. 
(2) Izplačevalec, rezident v državi članici
Evropske unije (v nadaljnjem besedilu: EU), izpolnjuje pogoj iz 2. točke prvega
odstavka 24. člena ZDDPO-2 v zvezi z 2. členom Direktive Sveta 2011/96/EU z dne
30. novembra 2011 o skupnem sistemu obdavčitve matičnih družb in odvisnih družb
iz različnih držav članic (prenovitev) (UL L št. 345 z dne 29. decembra 2011,
str. 8), zadnjič spremenjene z Direktivo Sveta (EU) 2015/121 z dne 27. januarja
2015 o spremembi Direktive 2011/96/EU o skupnem sistemu obdavčitve matičnih
družb in odvisnih družb iz različnih držav članic (UL L št. 21 z dne
28. 1. 2015, str. 1) (v nadaljnjem besedilu: Direktiva 2011/96/EU), če se
v skladu z mednarodno pogodbo o izogibanju dvojnega obdavčenja, sklenjeno z
državo nečlanico EU, ne šteje kot rezident izven EU in če je zavezanec za enega
od davkov, navedenih v Prilogi 1, ki je sestavni del tega pravilnika, ali za
kateri koli drug davek, ki lahko nadomesti navedene davke. 
(3) Izplačevalec, rezident države, ki ni
članica EU, izpolnjuje pogoj iz 3. točke prvega odstavka 24. člena ZDDPO-2, če
je zavezanec za davek od dohodka oziroma dobička, ki je primerljiv z davkom od
dohodkov pravnih oseb po ZDDPO-2 in če splošna oziroma povprečna davčna stopnja
obdavčitve dobička družb v tej državi ni nižja od 12,5% in država ni objavljena
na seznamu držav v skladu z 8. členom ZDDPO-2. Povprečna stopnja se izračunava,
če stopnja obdavčitve dobička družb ni enotna, temveč je na primer progresivna.
(4) Davek iz drugega odstavka tega člena je
davek v državi, v kateri je izplačevalec rezident za davčne namene, za
izplačevalca poslovne enote pa davek v državi, v kateri se poslovna enota
nahaja.
6. člen
(uveljavljanje odbitka davka za dividende)
(1) Če zavezanec ni izvzel dividend, ki jih
je izplačal izplačevalec iz drugega in tretjega odstavka 5. člena tega
pravilnika, iz davčne osnove po 24. členu ZDDPO-2, lahko uveljavlja odbitek
tujega davka po desetem poglavju ZDDPO-2. 
(2) Če zavezanec ni izvzel dividend, ki jih
je izplačal izplačevalec iz prvega odstavka 5. člena tega pravilnika, iz davčne
osnove po 24. členu ZDDPO-2, lahko uveljavlja zmanjšanje obveznosti za plačilo
davka po 75. členu ZDDPO-2.
7. člen
(način izvzetja dobičkov iz odsvojitve
lastniških deležev po 25. členu ZDDPO-2)
Ustvarjeni dobički iz odsvojitve lastniških
deležev v gospodarskih družbah, zadrugah in drugih oblikah organiziranja (v
nadaljnjem besedilu: dobički) se izvzemajo iz davčne osnove zavezanca po prvem
odstavku 25. člena ZDDPO-2 tako, da zavezanec v davčnem obračunu iz prihodkov
izvzame znesek v višini 50% tega dobička, ki jih je v davčnem obračunu
predhodno vključil med prihodke.
8. člen
(pogoji za izvzem dobičkov iz odsvojitve
lastniških deležev)
(1) Udeležba zavezanca iz prvega odstavka
25. člena ZDDPO-2 pomeni neposredno udeležbo. 
(2) Pogoj glede udeležbe iz prvega odstavka
25. člena ZDDPO-2 je izpolnjen, če traja ta udeležba od vključno določenega dne
meseca (v nadaljnjem besedilu: začetni dan), ko je taka udeležba dosežena, do
preteka tistega dne v mesecu, ki se po svoji številki ujema z začetnim dnem,
šest mesecev pozneje. Če tega dneva v zadnjem mesecu ni, je pogoj izpolnjen, če
traja ta udeležba do preteka zadnjega dne v tem mesecu.
9. člen
(odhodki, ki se nanašajo na udeležbo)
(1) Za odhodke iz 26. člena ZDDPO-2, ki so
povezani z upravljanjem naložbe, se štejejo zlasti stroški, kot so: 
-    
potni stroški, sejnine in drugi dohodki članom uprave in članom
nadzornega sveta, ki so nastali v zvezi z upravljanjem in financiranjem
naložbe, če bremenijo družbo naložbenico; 
-    
stroški zaposlenih (potni stroški, dnevnice, plače in drugi dohodki), ki
se pri družbi naložbenici ukvarjajo z upravljanjem premoženja (upravljanje
naložb); 
-    
stroški za upravljanje, ki jih zaračuna družba ali fizična oseba
(upravljavec premoženja), ki na podlagi pogodbe upravlja premoženje družbe
naložbenice. 
(2) Ne glede na znesek odhodkov iz prvega
odstavka tega člena se kot odhodek ne priznajo odhodki v znesku, ki je enak 5%
zneska v davčnem obdobju prejetih dividend in dohodkov, ki so podobni
dividendam, oziroma 5% zneska v davčnem obdobju prejetih dobičkov iz odsvojitve
lastniških deležev.
3. poglavje
OBDAVČENJE, KI VELJA ZA MATIČNE DRUŽBE IN ODVISNE DRUŽBE IZ RAZLIČNIH DRŽAV
ČLANIC EU
10. člen
(pogoji, da se davek ne odtegne)
(1) Udeležba prejemnika v izplačevalcu iz
1. točke prvega odstavka 71. člena ZDDPO-2 pomeni neposredno udeležbo. 
(2) Pogoj iz 2. točke prvega odstavka 71.
člena ZDDPO-2 je izpolnjen, če traja ta udeležba od vključno začetnega dne, ko
je taka udeležba dosežena, do preteka tistega dne v mesecu, ki se po svoji
številki ujema z začetnim dnem, 24 mesecev pozneje. Če tega dneva v zadnjem
mesecu ni, je pogoj izpolnjen, če traja ta udeležba do preteka zadnjega dne v
tem mesecu.
11. člen
(oblike družb in davki)
(1) Prejemnik izpolnjuje pogoj iz 3.a točke
prvega odstavka 71. člena ZDDPO-2 v zvezi z 2. členom Direktive 2011/96/EU, če
ima eno od oblik, navedenih v Prilogi 2, ki je sestavni del tega pravilnika. 
(2) Prejemnik izpolnjuje pogoj iz 3.c točke
prvega odstavka 71. člena ZDDPO-2 v zvezi z 2. členom Direktive Sveta 2011/96/EU,
če je zavezanec za enega od davkov, navedenih v Prilogi 1, ki je sestavni del
tega pravilnika, ali za kateri koli drug davek, ki lahko nadomesti navedene
davke. 
(3) Davek iz drugega odstavka tega člena je
davek v državi, v kateri je prejemnik rezident, za prejemnika poslovne enote pa
davek v državi, v kateri se poslovna enota nahaja.
12. člen
(bančna garancija)
(1) Za posrednika iz tretjega odstavka 71.
člena ZDDPO-2 se šteje plačnik davka po zakonu, ki ureja davčni postopek. 
(2) Bančna garancija iz tretjega odstavka
71. člena ZDDPO-2 mora imeti naslednje sestavine: 
-    
naziv in sedež banke - garanta, 
-    
naziv naročnika bančne garancije, to je plačnik davka, 
-    
naziv upravičenca bančne garancije, to je davčni organ, 
-    
datum izdaje in številko bančne garancije, 
-    
podlago za izdajo garancije, 
-    
garantirani znesek, 
-    
zavezo banke za izpolnitev garancije, ki mora biti brezpogojna in
plačljiva na prvi poziv, 
-    
trajanje bančne garancije. 
Pri izračunu zneska bančne garancije iz
tretjega odstavka 71. člena ZDDPO-2 se uporablja preračunana davčna stopnja, ki
se pomnoži z razdeljenim zneskom dividend. 
(3)
Preračunana davčna stopnja se izračuna z uporabo naslednje formule:


stopnja
  odtegnjenega davka za dividende


1 - stopnja
  odtegnjenega davka za dividende


pri tem pa je
stopnja odtegnjenega davka 15%. 
Preračunana davčna
stopnja 15% znaša 17,65%. 
(4) Znesek bančne garancije mora biti v
eurih. 
(5) Stroški v zvezi z bančno garancijo po
71. členu ZDDPO-2 niso odhodki pri določanju davčne osnove po ZDDPO-2.
4. poglavje
OBDAVČITEV PRI PRENOSU PREMOŽENJA, ZAMENJAVAH KAPITALSKIH DELEŽEV, ZDRUŽITVAH
IN DELITVAH
13. člen
(oblike družb in davki)
(1) Oblike družb, za katere se uporablja
skupen sistem obdavčenja, ki velja za združitve, delitve, prenose premoženja in
zamenjave kapitalskih deležev družb iz različnih držav članic EU, po 1. točki drugega
odstavka 41. člena ZDDPO-2, 1. točki drugega odstavka 46. člena ZDDPO-2 in 1.
točki drugega odstavka 50. člena ZDDPO-2, v zvezi s 3. členom Direktive Sveta
90/434/EGS z dne 23. julija 1990 o skupnem sistemu obdavčitve za združitve,
delitve, prenose sredstev in zamenjave kapitalskih deležev družb iz različnih
držav članic (UL L št. 225 z dne 20. avgusta 1990, str. 142), zadnjič
spremenjene z Direktivo Sveta 2006/98/ES o prilagoditvah nekaterih direktiv na
področju obdavčitve zaradi pristopa Bolgarije in Romunije (UL L št. 363 z dne
20. decembra 2006, str. 129) (v nadaljnjem besedilu: Direktiva 90/434/EGS), so
oblike družb, navedene v Prilogi 3, ki je sestavni del tega pravilnika. 
(2) Davki, v zvezi s katerimi se uporablja
skupen sistem obdavčenja, ki velja za združitve, delitve, prenose premoženja in
zamenjave kapitalskih deležev družb iz različnih držav članic EU, po 3. točki
drugega odstavka 41. člena ZDDPO-2, 3. točki drugega odstavka 46. člena ZDDPO-2
in 3. točki drugega odstavka 50. člena ZDDPO-2, v zvezi s 3. členom direktive
90/434/EGS so davki, navedeni v Prilogi 4, ki je sestavni del tega pravilnika,
ali kateri koli drug davek, ki lahko nadomesti navedene davke.
5. poglavje
OBDAVČENJE, KI VELJA V ZVEZI S PLAČILI OBRESTI IN PLAČILI UPORABE PREMOŽENJSKIH
PRAVIC MED POVEZANIMI DRUŽBAMI IZ RAZLIČNIH DRŽAV ČLANIC EU
14. člen
(oblike družb in davki)
(1) Oblike družb, za katere se uporablja
skupen sistem obdavčenja v zvezi s plačili obresti in plačili uporabe
premoženjskih pravic, ki velja za povezane družbe iz različnih držav članic EU,
po 4.a točki prvega odstavka 72. člena ZDDPO-2, v zvezi s 3. členom Direktive
Sveta 2003/49/ES z dne 3. junija 2003 o skupnem sistemu obdavčevanja plačil
obresti ter licenčnin med povezanimi družbami iz različnih držav članic (UL L
št. 157 z dne 26. junija 2003, str. 49), zadnjič spremenjene z Direktivo Sveta
2006/98/ES o prilagoditvah nekaterih direktiv na področju obdavčitve zaradi
pristopa Bolgarije in Romunije (UL L št. 363 z dne 20. decembra 2006, str. 129)
(v nadaljnjem besedilu: Direktiva 2003/49/ES), so oblike družb, navedene v
Prilogi 5, ki je sestavni del tega pravilnika. 
(2) Davki, v zvezi s katerimi se uporablja
skupen sistem obdavčenja v zvezi s plačili obresti in plačili uporabe
premoženjskih pravic, ki velja za povezane družbe iz različnih držav članic EU,
po 4.c točki prvega odstavka 72. člena ZDDPO-2, v zvezi s 3. členom Direktive
2003/49/ES so davki, navedeni v Prilogi 6, ki je sestavni del tega pravilnika. 
(3) Davki, v zvezi s katerimi se uporablja
skupen sistem obdavčenja v zvezi s plačili obresti in plačili uporabe
premoženjskih pravic, ki velja za povezane družbe iz različnih držav članic EU,
po točki b petega odstavka 72. člena ZDDPO-2, v zvezi s 3. členom Direktive
2003/49/ES so davki, navedeni v Prilogi 6, ki je sestavni del tega pravilnika. 
(4) Davek iz drugega in tretjega odstavka
tega člena je davek v državi, v kateri je plačnik ali upravičeni lastnik
rezident za davčne namene.

Priloga
1: Davki, v zvezi s katerimi se uporablja skupen sistem obdavčenja za prejete
dividende
Priloga
2: Oblike oseb, za katere se uporablja skupen sistem obdavčenja, ki velja za
matične družbe in odvisne družbe
Priloga
3: Oblike oseb, za katere se uporablja skupen sistem obdavčenja, ki velja za
združitve, delitve, delne delitve itd.
Priloga
4: Davki, v zvezi s katerimi se uporablja skupen sistem obdavčenja, ki velja za
združitve, delitve, prenose premoženja itd.
Priloga
5: Oblike družb, za katere se uporablja skupen sistem obdavčenja v zvezi s
plačili obresti in plačili uporabe premoženjskih pravic
Priloga
6: Davki, v zvezi s katerimi se uporablja skupen sistem obdavčenja v zvezi s
plačili obresti in plačili uporabe premoženjskih pravic

Pravilnik o izvajanju Zakona o davku od
dohodkov pravnih oseb (Uradni list RS, št. 60/07) vsebuje naslednji končni določbi:
»15. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o izvajanju Zakona o davku od dohodkov pravnih oseb (Uradni
list RS, št. 141/06).
16. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvajanju Zakona o davku od dohodkov pravnih oseb (Uradni list RS,
št. 55/13) vsebuje naslednjo končno določbo:
»KONČNA DOLOČBA
9. člen
Ta pravilnik začne veljati 1. julija 2013.«.

Pravilnik o spremembah in dopolnitvi Pravilnika
o izvajanju Zakona o davku od dohodkov pravnih oseb (Uradni list RS, št. 92/15) vsebuje naslednjo končno določbo:
»KONČNA DOLOČBA 
3. člen 
Ta pravilnik začne veljati naslednji dan po
objavi v Uradnem listu Republike Slovenije.«.