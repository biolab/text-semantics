1. člen
(vsebina pravilnika)
Ta pravilnik določa pogoje za proizvodnjo
strupenih kemikalij iz Priloge o kemikalijah h Konvenciji o prepovedi razvoja,
proizvodnje, kopičenja zalog in uporabe kemičnega orožja ter o njegovem uničenju
(Uradni list RS, št. 34/97 – Mednarodne pogodbe, št. 9/97, v nadaljnjem
besedilu: konvencija), in za obratovanje objektov za njihovo proizvodnjo za
namene iz 3. člena zakona o kemičnem orožju (v nadaljnjem besedilu: zakon).
2. člen
(opredelitev pojmov)
Izrazi, uporabljeni v tem pravilniku, imajo
enak pomen kot izrazi, uporabljeni v zakonu oziroma v konvenciji.
Izraz kemikalije ima enak pomen kot v
zakonu o kemikalijah (Uradni list RS, št. 36/99).
3. člen
(dovoljenja)
Dovoljenje za proizvodnjo strupenih
kemikalij in obratovanje objektov za njihovo proizvodnjo lahko pridobijo pravne
in fizične osebe, ki so vpisane v seznam, ki ga na podlagi 44. člena zakona o
kemikalijah za proizvodnjo vodi Urad za kemikalije RS (v nadaljnjem besedilu:
urad) in ki uradu predložijo še druge podatke iz tega pravilnika in pravilnika,
ki določa roke, vsebino in način posredovanja podatkov.
Zavezanci so dolžni uradu sporočati vsako
spremembo, ki bi utegnila vplivati na izpolnjevanje pogojev iz tega pravilnika.
V primeru, da pogoji iz tega pravilnika niso več izpolnjeni, urad prekliče
dovoljenje iz prejšnjega odstavka.
4. člen
(vloga za pridobitev dovoljenja)
Vlogo za pridobitev dovoljenja za
proizvodnjo strupenih kemikalij in obratovanje objektov za njihovo proizvodnjo
uradu predloži zavezanec. Urad vodi evidenco o izdanih dovoljenjih.
Vloga iz prejšnjega odstavka mora
vsebovati:
a)     naslov in matično številko pravne oziroma fizične osebe, ki
namerava proizvajati strupeno kemikalijo,
b)     naslov in lokacijo objekta, kjer se namerava proizvajati strupeno
kemikalijo,
c)     kemijsko in trgovsko ime strupene kemikalije ter njeno strukturno
formulo,
d)     CAS številko strupene kemikalije, če jo strupena kemikalija ima,
e)     nameravano letno proizvodno količino strupene kemikalije,
f)      namen uporabe strupene kemikalije,
g)     program ukrepov za primer nezgodnega izpusta strupene kemikalije,
h)     ime in priimek odgovorne osebe,
i)       telefonsko številko in številko telefaksa odgovorne osebe in pravne
oziroma fizične osebe,
j)       elektronski naslov odgovorne osebe in pravne oziroma fizične osebe,
če ga imata,
k)     izjavo o vpisu v seznam iz prvega odstavka prejšnjega člena z
navedbo številke odločbe,
l)       druge podatke na zahtevo urada v skladu s konvencijo.
5. člen
(Seznam 1)
Strupene kemikalije iz Seznama 1 k Prilogi
o kemikalijah h konvenciji (v nadaljnjem besedilu: Seznam 1) se lahko
proizvajajo le v raziskovalne, medicinske, farmacevtske ali zaščitne namene.
Dovoljenje za proizvodnjo strupenih kemikalij iz Seznama 1 in obratovanje
objektov za njihovo proizvodnjo je treba pridobiti za skupno letno količino večjo
od 100 g na objekt.
Proizvodnja strupenih kemikalij iz Seznama
1 v količinah nad 10 kg letno na objekt lahko poteka le v posameznem manjšem
objektu, v reakcijskih posodah na proizvodnih linijah, ki niso zgrajene za neprekinjeno
proizvodnjo. Prostornina posamezne reakcijske posode ne sme presegati 100
litrov, skupna prostornina vseh reakcijskih posod s prostornino nad 5 litrov pa
ne sme presegati 500 litrov.
Ne glede na prejšnji odstavek se
proizvodnja strupenih kemikalij iz Seznama 1 v skupnih količinah manjših od 10
kg letno na objekt lahko opravlja tudi v drugem objektu.
Sinteza strupenih kemikalij iz Seznama 1 v
raziskovalne, medicinske ali farmacevtske namene, ne pa v zaščitne namene, se
lahko opravi v laboratorijih v skupnih količinah manjših od 100 g letno na
objekt. Za te objekte ne velja obveznost pridobitve dovoljenja.
Vloga se vloži pri uradu najmanj 240 dni
pred pričetkom nameravane proizvodnje ali kakršne koli spremembe proizvodnje in
najmanj 120 dni pred vsakim naslednjim koledarskim letom. Dovoljenje se izda za
dobo največ 12 mesecev in mu preneha veljavnost ob koncu tekočega koledarskega
leta.
Pri izdaji dovoljenja urad upošteva določbe
konvencije, da skupna količina strupenih kemikalij iz Seznama 1, ki se nahajajo
na ozemlju Republike Slovenije, v nobenem trenutku ne sme presegati 1 tono.
6. člen
(Seznam 2)
Dovoljenje za proizvodnjo strupenih
kemikalij iz Seznama 2 k Prilogi o kemikalijah h konvenciji (v nadaljnjem
besedilu: Seznam 2) ter obratovanje objektov za njihovo proizvodnjo je treba
pridobiti, če nameravana letna proizvodnja v posameznem objektu presega količino:
a)     1 kg strupene kemikalije iz Seznama 2 A označene z *,
b)     100 kg druge strupene kemikalije iz Seznama 2 A,
c)     1 tono strupene kemikalije iz Seznama 2 B.
Vloga se vloži pri uradu najmanj 90 dni
pred nameravano proizvodnjo in najmanj 90 dni pred vsakim naslednjim koledarskim
letom. Dovoljenje se izda za dobo največ 12 mesecev in mu preneha veljavnost ob
koncu tekočega koledarskega leta.
7. člen
(Seznam 3)
Dovoljenje za proizvodnjo strupenih
kemikalij iz Seznama 3 k Prilogi o kemikalijah h konvenciji (v nadaljnjem
besedilu: Seznam 3) in obratovanje objektov za njihovo proizvodnjo je treba
pridobiti, če nameravana letna proizvodnja v posameznem objektu presega 30 ton.
Vloga se vloži pri uradu najmanj 90 dni
pred nameravano proizvodnjo in najmanj 90 dni pred vsakim naslednjim koledarskim
letom. Dovoljenje se izda za dobo največ 12 mesecev in mu preneha veljavnost ob
koncu tekočega koledarskega leta.
8. člen
(uveljavitev pravilnika)
Ta pravilnik začne veljati petnajsti dan po
objavi v Uradnem listu Republike Slovenije.
Št. 022-13/00
Ljubljana, dne 17. avgusta 2000.
spec. akad. st. Andrej Bručan,
dr. med. l. r.
Minister
za zdravstvo
Soglašam!
dr. Jože Zagožen l. r.
Minister za
gospodarske dejavnosti
dr. Andrej Umek l. r.
Minister za okolje
in prostor
Janez Janša l. r.
Minister za
obrambo