I. SPLOŠNE DOLOČBE
1. člen
(vsebina)
(1) Ta pravilnik določa za obratovalni monitoring stanja
podzemne vode obseg, merila za izbor parametrov, metodologijo vzorčenja,
merjenja in analiziranja vzorcev, vrednotenje spremembe vsebnosti parametrov,
vsebino programa in poročila ter način in obliko evidentiranja in sporočanja
podatkov o obratovalnem monitoringu stanja podzemne vode.
(2) Ta pravilnik določa merilna mesta, parametre in
obseg obratovalnega monitoringa stanja podzemne vode zaradi ugotavljanja
vpliva:
-       
odlaganja odpadkov na odlagališču v skladu z Direktivo Sveta 1999/31/ES
z dne 26. aprila 1999 o odlaganju odpadkov na odlagališčih (UL L
št. 182 z dne 16. 7. 1999, str. 1), zadnjič spremenjeno z
Direktivo Sveta 2011/97/EU z dne 5. decembra 2011 o spremembah Direktive
1999/31/ES v zvezi s posebnimi merili za skladiščenje kovinskega živega srebra,
ki se šteje za odpadek (UL L št. 328 z dne 10. 12. 2011, str. 49), in
-       
izvajanja dejavnosti ali obratovanja naprave v skladu z Direktivo
2010/75/EU Evropskega parlamenta in Sveta z dne 24. novembra 2010 o
industrijskih emisijah (celovito preprečevanje in nadzorovanje onesnaževanja)
(UL L št. 334 z dne 17. 12. 2010, str. 17), zadnjič popravljeno s
Popravkom Direktive 2010/75/EU Evropskega parlamenta in Sveta z dne
24. novembra 2010 o industrijskih emisijah (celovito preprečevanje in
nadzorovanje onesnaževanja) (UL L št. 158 z dne 19. 6. 2012, str.
25).
(3) Ta pravilnik določa tudi tehnične pogoje, ki jih
mora izpolnjevati izvajalec monitoringa za pridobitev pooblastila za izvajanje
obratovalnega monitoringa stanja podzemne vode, in podrobnejše razloge za
odvzem pooblastila za izvajanje obratovalnega monitoringa stanja podzemne vode.
2. člen
(uporaba)
(1) Ta pravilnik se uporablja za obratovalni monitoring
stanja podzemne vode zaradi ugotavljanja vpliva:
-       
odvajanja odpadnih voda na stanje podzemne vode v skladu s predpisom, ki
ureja emisijo snovi in toplote pri odvajanju odpadnih voda v vode in javno
kanalizacijo,
-       
izvajanja dejavnosti ali obratovanja naprave v skladu s predpisom, ki
ureja vrste dejavnosti in naprav, ki lahko povzročajo onesnaževanje okolja
večjega obsega,
-       
odstranjevanja tekočih odpadkov iz proizvodnje titanovega dioksida v
skladu s predpisom, ki ureja emisijo snovi in odstranjevanje odpadkov iz
proizvodnje titanovega dioksida, in
-       
odlaganja odpadkov na odlagališču v skladu s predpisom, ki ureja
odlagališča odpadkov.
(2) Določbe tega pravilnika, ki se nanašajo na odvajanje
odpadne vode iz naprave, se uporabljajo tudi glede odvajanja odpadnih in
izcednih voda iz odlagališča, razen če ta pravilnik določa drugače.
(3) Če je odlagališče hkrati naprava v skladu s
predpisom, ki ureja vrste dejavnosti in naprav, ki lahko povzročajo
onesnaževanje okolja večjega obsega, se zanjo uporabljajo določbe, ki so
strožje.
(4) Ta pravilnik se uporablja tudi za obratovalni
monitoring stanja podzemne vode zaradi ugotavljanja vpliva izvajanja dejavnosti
ali obratovanja naprav, ki niso naprave iz druge alineje prvega odstavka tega
člena, če je zanje predpisano spremljanje vpliva izvajanja dejavnosti ali
obratovanja naprav na stanje podzemne vode.
3. člen
(izrazi)
Izrazi, uporabljeni v tem pravilniku, pomenijo:
1.     
ciljna hidrogeološka cona je prostorsko opredeljen del
litostratigrafskih enot, v katerih zaradi posrednega vnosa ali morebitnega
odtekanja ali izpuščanja ali uhajanja onesnaževal iz naprave lahko pride do
onesnaženja podzemne vode;
2.     
izcedna voda je izcedna voda v skladu s predpisom, ki ureja odlagališča
odpadkov;
3.     
izlužek je raztopina, pridobljena z laboratorijskim preizkusom izluževanja;
4.     
izvajalec obratovalnega monitoringa je oseba, ki je vpisana v evidenco
izvajalcev obratovalnega monitoringa stanja podzemne vode in ima pooblastilo iz
14. člena tega pravilnika;
5.     
merilno mesto je mesto, kjer se odvzemajo vzorci podzemne vode in
izvajajo meritve za spremljanje parametrov obratovalnega monitoringa stanja
podzemne vode ter je lahko:
- 
opazovalna vrtina ali
- 
izvir, vodnjak, kraška jama ali brezno z vodo;
6.     
mesto vzorčenja je mesto vzorčenja na vodotoku, namenjeno ugotavljanju
stanja površinske vode, ki napaja podzemno vodo na območju naprave ali njenem
vplivnem območju;
7.     
območje naprave so zemljiške parcele, na katerih je naprava in se
opravljajo druge z napravo neposredno tehnično povezane dejavnosti;
8.     
odlagališče je odlagališče v skladu s predpisom, ki ureja odlagališča
odpadkov;
9.     
opazovalna vrtina je vrtina, izvrtana v tla in opremljena za izvajanje
vzorčenja in meritev parametrov podzemne vode;
10.  
osnovni parametri podzemne vode so celotni organski ogljik,
hidrogenkarbonat, amonij, nitrit, nitrat, sulfat, klorid, fluorid, skupni
fosfor, natrij in kalij;
11.  
pomemben in stalno naraščajoči trend onesnaženja je trend onesnaženja v
skladu s predpisom, ki ureja stanje podzemnih voda;
12.  
posredno odvajanje v podzemno vodo je posredno odvajanje v skladu s
predpisom, ki ureja emisijo snovi in toplote pri odvajanju odpadnih voda v vode
in javno kanalizacijo;
13.  
terenske meritve na merilnem mestu so meritve temperature zraka, temperature
podzemne vode, električne prevodnosti, pH, redoks potenciala, motnosti, barve
in vsebnosti kisika na merilnem mestu;
14.  
vnos onesnaževal v podzemno vodo je vnos onesnaževal v skladu s
predpisom, ki ureja stanje podzemnih voda;
15.  
zadevna nevarna snov je zadevna nevarna snov v skladu s predpisom, ki
ureja vrste dejavnosti in naprav, ki lahko povzročajo onesnaževanje okolja
večjega obsega;
16.  
zavezanec je povzročitelj obremenitve, če mora kot upravljavec naprave
iz predpisa, ki ureja emisijo snovi in toplote pri odvajanju odpadnih voda v
vode in javno kanalizacijo, naprave iz predpisa, ki ureja vrste dejavnosti in
naprav, ki lahko povzročajo onesnaževanje okolja večjega obsega, naprave za
odstranjevanje odpadkov iz proizvodnje titanovega dioksida iz predpisa, ki
ureja emisijo snovi in odstranjevanje odpadkov iz proizvodnje titanovega
dioksida, ali kot upravljavec odlagališča iz predpisa, ki ureja odlagališča
odpadkov, v skladu s predpisi iz te točke zagotavljati obratovalni monitoring
stanja podzemne vode. Zavezanec je tudi upravljavec naprave iz četrtega
odstavka prejšnjega člena.
II. OBSEG IN PARAMETRI OBRATOVALNEGA MONITORINGA
4. člen
(obseg obratovalnega monitoringa stanja podzemne vode)
(1) Obratovalni monitoring stanja podzemne vode obsega:
1.     
merjenje gladine podzemne vode,
2.     
merjenje prehodnosti opazovalne vrtine,
3.     
predčrpanje vode iz opazovalne vrtine,
4.     
merjenje količine predčrpane vode,
5.     
merjenje količine odvzetega vzorca,
6.     
terenske meritve na merilnem mestu,
7.     
vzorčenje podzemne vode,
8.     
pripravo, prevoz in shranjevanje vzorcev,
9.     
pripravo vzorcev v laboratoriju, merjenje in analizo odvzetih vzorcev,
10.  
vrednotenje rezultatov analiz in vpliva glede na posamezne parametre, ki
so predmet obratovalnega monitoringa stanja podzemne vode, in
11.  
izdelavo poročila o obratovalnem monitoringu stanja podzemne vode.
(2) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališču poleg aktivnosti iz
prejšnjega odstavka obsega tudi oceno hitrosti toka podzemne vode na merilnih
mestih in meritve hidroloških parametrov na mestu vzorčenja, in sicer vodostaja
ali pretoka vodotoka.
(3) Meritev vodostaja ali pretoka vodotoka iz prejšnjega
odstavka ni treba izvajati, če se te meritve na mestu vzorčenja iz prejšnjega
odstavka izvajajo v okviru obratovalnega monitoringa stanja površinskih voda v
skladu s predpisom, ki ureja obratovalni monitoring stanja površinskih voda,
ali če se podatki o teh hidroloških parametrih na mestih vzorčenja iz tega
pravilnika spremljajo v okviru hidrološkega monitoringa, ki ga zagotavlja
država.
5. člen
(določitev merilnih mest)
(1) Merilna mesta se določijo tako, da omogočajo:
-       
pregled stanja podzemne vode brez vpliva delovanja zavezanca na stanje
podzemne vode in
-       
zaznavo vplivov na stanje podzemne vode zaradi delovanja zavezanca.
(2) Merilna mesta za obratovalni monitoring stanja
podzemne vode iz prve alineje prvega odstavka 2. člena tega pravilnika se
določijo tako, da zagotavljajo podatke o vsebnosti onesnaževal v podzemni vodi
z najmanj:
-       
enega merilnega mesta na dotoku podzemne vode na mesto posrednega
odvajanja odpadne vode in
-       
enega merilnega mesta na odtoku podzemne vode z mesta posrednega
odvajanja odpadne vode, vendar znotraj vplivnega območja nameravanega odvajanja
odpadne vode, določenega v dokumentaciji, priloženi vlogi za pridobitev
okoljevarstvenega dovoljenja, če gre za posredno odvajanje v podzemno vodo v
skladu s predpisom, ki ureja emisijo snovi in toplote pri odvajanju odpadnih
voda v vode in javno kanalizacijo.
(3) Merilna mesta za obratovalni monitoring stanja
podzemne vode iz druge, tretje in četrte alineje prvega odstavka in tretjega
odstavka 2. člena tega pravilnika se določijo tako, da zagotavljajo
podatke o vsebnosti onesnaževal v podzemni vodi z najmanj:
-       
enega merilnega mesta na dotoku podzemne vode na območje naprave in
-       
dveh merilnih mest na območju odtoka podzemne vode z območja naprave.
(4) Poleg merilnih mest iz drugega in tretjega odstavka
tega člena se za vzorčenje in meritve parametrov obratovalnega monitoringa
stanja podzemne vode izberejo tudi mesta vzorčenja na vodotoku, če ta na
območju naprave ali na njenem vplivnem območju napaja podzemno vodo. Če
podzemna voda na območju naprave ali na njenem vplivnem območju napaja
površinske vode, se uporabljajo določbe predpisa, ki ureja obratovalni monitoring
stanja površinskih voda.
(5) Merilna mesta za obratovalni monitoring stanja
podzemne vode in mesta vzorčenja iz prejšnjega odstavka se določijo v
okoljevarstvenem dovoljenju na podlagi predloga programa obratovalnega
monitoringa stanja podzemne vode iz 13. člena tega pravilnika, ki ga
izdela izvajalec obratovalnega monitoringa. Predlog določitve merilnih mest in
mest vzorčenja mora biti strokovno utemeljen in obrazložen.
(6) Sprememba lokacije posameznega merilnega mesta ali
določitev enega ali več dodatnih merilnih mest se določi s spremembo
okoljevarstvenega dovoljenja, če iz poročila o obratovalnem monitoringu stanja
podzemne vode izhaja, da na podlagi merilnih mest iz drugega in tretjega
odstavka tega člena ali mest vzorčenja iz četrtega odstavka tega člena ni
mogoče prepoznati odtekanja ali nenadzorovanega izpuščanja ali uhajanja
onesnaževal v podzemno vodo, ali če je to potrebno zaradi povečanja
zanesljivosti rezultatov obratovalnega monitoringa stanja podzemne vode.
Predlog spremembe lokacije posameznega merilnega mesta ali predlog dodatnega
merilnega mesta mora biti v poročilu o obratovalnem monitoringu stanja podzemne
vode strokovno utemeljen in obrazložen v ločenem poglavju z upoštevanjem zahtev
iz priloge, ki je sestavni del tega pravilnika.
(7) Če na območju obratuje več naprav (npr. v sklopu
kompleksnih industrijskih objektov ali industrijskih con), se v
okoljevarstvenem dovoljenju za obratovanje posamezne od teh naprav merilna
mesta za vzorčenje in meritve parametrov obratovalnega monitoringa stanja
podzemne vode lahko določijo tako, da je merilno mesto ene od teh naprav hkrati
merilno mesto katere koli druge od teh naprav.
(8) Ne glede na tretji odstavek tega člena se za naprave
iz druge in četrte alineje prvega odstavka in četrtega odstavka 2. člena
tega pravilnika merilna mesta z izvedbo opazovalnih vrtin v kraških
vodonosnikih ne določijo, če to tehnično ni izvedljivo, ker se podzemna voda
nahaja globlje od 50 metrov, in s hidrogeološkega vidika niso pričakovani
smiselni rezultati obratovalnega monitoringa stanja podzemne vode. Za
obratovalni monitoring stanja podzemne vode se v teh primerih:
-       
določijo merilna mesta, kot so izvir, vodnjak, kraška jama ali brezno,
razen če so ta merilna mesta tako oddaljena, da lahko pride do razredčenja onesnaževal
in zato do nerealnih rezultatov obratovalnega monitoringa stanja podzemne vode,
ali
-       
določi posredno ugotavljanje vplivov.
(9) V predlogu programa obratovalnega monitoringa stanja
podzemne vode iz 13. člena tega pravilnika morajo biti izbor merilnih mest
oziroma razlogi za morebitno opustitev merilnih mest in način posrednega
ugotavljanja vplivov iz prejšnjega odstavka strokovno utemeljeni in
obrazloženi.
(10) Ne glede na tretji odstavek tega člena se merilna
mesta z izvedbo opazovalnih vrtin v vodonosnikih, ki so na območju naprave
prekriti z zveznimi zelo slabo prepustnimi geološkimi plastmi, ki imajo
vrednost koeficienta prepustnosti manjšo od 1.10-8 m/s in je debelina plasti s
takimi lastnostmi večja od 3 m, ne določijo. Prepustnost in debelina slabo
prepustnih geoloških plasti se morata dokazati s podatki iz meritev na območju
naprave na najmanj treh lokacijah na podlagi sondažnega izkopa, sondažne
vrtine, laboratorijske meritve prepustnosti ali nalivalnega ali črpalnega
poskusa. V predlogu programa obratovalnega monitoringa stanja podzemne vode iz
13. člena tega pravilnika mora biti izbor merilnih mest oziroma razlog za
morebitno opustitev merilnih mest strokovno utemeljen in obrazložen, strokovno
utemeljeni in obrazloženi morajo biti tudi podatki iz meritev prepustnosti in
debeline slabo prepustnih geoloških plasti na območju naprave.
6. člen
(ureditev merilnega mesta)
(1) Zavezanec mora urediti stalno merilno mesto, ki je:
-       
lahko dostopno (peš ali z avtomobilom) in očiščeno (npr. odstranitev
zarasti, odstranitev oziroma preprečitev odlaganja materiala) ter označeno in
-       
zavarovano pred poškodbami.
(2) Merilno mesto mora biti oblikovano in opremljeno
tako, da je:
-       
zaradi varnosti izvajalca obratovalnega monitoringa zagotovljen dostop
po jašku z lestvijo ali po stopnicah in s prostorom na dnu, če je merilno mesto
v jašku, v katerem zaradi njegove globine merilne opreme ni mogoče namestiti z
vrha;
-       
omogočena namestitev opreme za odvzem vzorcev in terenske meritve;
-       
opazovalna vrtina opremljena s piezometrskimi cevmi najmanjšega svetlega
premera 100 mm, ki morajo biti iz materiala, ki ne vpliva na kakovost
vzorčenja podzemne vode;
-       
opazovalna vrtina opremljena s filtrskimi cevmi, ki glede na
hidrogeološke razmere zagotavljajo dotok v zacevljeni del merilnega mesta.
Velikost filtrskih rež mora biti izbrana glede na tip vodonosnih plasti.
Predlog opremljenosti opazovalne vrtine mora biti v programu obratovalnega
monitoringa stanja podzemne vode iz 13. člena tega pravilnika strokovno
utemeljen in obrazložen;
-       
dno opazovalne vrtine zaprto s čepom in na dnu izveden usedalnik;
-       
opazovalna vrtina tehnično izvedena tako, da se prepreči dotok s
površine v opazovalno vrtino, in zaščitena s kapo.
(3) Zavezanec mora ob zadnjem vzorčenju v koledarskem
letu zagotoviti preveritev ustreznosti vsakega merilnega mesta in njegovo
vzdrževanje ter ugotoviti potrebo po morebitnem čiščenju ali sanaciji
poškodovanega ali dotrajanega merilnega mesta.
7. člen
(parametri obratovalnega monitoringa stanja podzemne vode)
(1) Obratovalni monitoring stanja podzemne vode zaradi
ugotavljanja vpliva odvajanja odpadnih voda na stanje podzemne vode vključuje
monitoring parametrov onesnaženosti, s katerimi se izraža emisija snovi in
toplote in so za napravo, ki je predmet obravnave, vključeni v obratovalni
monitoring odpadne vode na podlagi predpisa, ki ureja prve meritve in
obratovalni monitoring odpadnih voda ter pogoje za njegovo izvajanje.
(2) Obratovalni monitoring stanja podzemne vode zaradi
ugotavljanja vpliva izvajanja dejavnosti ali obratovanja naprave iz predpisa,
ki ureja vrste dejavnosti in naprav, ki lahko povzročajo onesnaževanje okolja
večjega obsega, vključuje monitoring parametrov zadevnih nevarnih snovi, za
katere je verjetno, da bodo najdene na območju naprave, ob upoštevanju možnosti
onesnaženja podzemne vode na območju naprave, določenih v skladu s predpisom,
ki ureja vrste dejavnosti in naprav, ki lahko povzročajo onesnaževanje okolja
večjega obsega.
(3) Če gre za obratovalni monitoring stanja podzemne
vode zaradi ugotavljanja vpliva odstranjevanja tekočih odpadkov iz proizvodnje
titanovega dioksida na stanje podzemne vode, je treba v predlog parametrov iz
prvega in drugega odstavka tega člena vključiti najmanj monitoring parametrov
onesnaženosti, s katerimi se izraža emisija snovi in toplote in so za napravo
za proizvodnjo titanovega dioksida vključeni v obratovalni monitoring tekočih
odpadkov v skladu s predpisom, ki ureja emisijo snovi in odstranjevanje
odpadkov iz proizvodnje titanovega dioksida.
(4) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališčih na stanje podzemne vode
vključuje:
-       
parametre kemijskega stanja podzemne vode iz predpisa, ki ureja stanje
podzemnih voda,
-       
parametre, ki se lahko pojavijo v izcedni vodi, odpadni vodi ali izlužku
odpadkov, ki temeljijo na njihovi pričakovani sestavi glede na vrsto odpadkov,
ki se odlagajo na odlagališču, in
-       
parametre, za katere rezultati obratovalnega monitoringa stanja
površinskih voda zaradi ugotavljanja vpliva odlagališča na stanje površinskih
voda v skladu s predpisom, ki ureja obratovalni monitoring stanja površinskih
voda, kažejo čezmerno obremenitev površinske vode, če ta površinska voda napaja
podzemno vodo na območju naprave ali njenem vplivnem območju.
(5) Obratovalni monitoring stanja podzemne vode zaradi
ugotavljanja vpliva odlaganja odpadkov na odlagališčih na stanje podzemne vode
za zgodnje odkrivanje sprememb kakovosti podzemne vode poleg parametrov iz
prejšnjega odstavka vključuje tudi indikatorske parametre, kot so pH-vrednost, celoten
organski ogljik, fenoli, težke kovine, fluorid, arzen in ogljikovodiki.
(6) Obratovalni monitoring stanja podzemne vode zaradi
ugotavljanja vpliva izvajanja dejavnosti ali obratovanja naprav, ki niso
naprave iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, in ne gre za dejavnost iz četrtega
odstavka tega člena, vključuje parametre, ki jih predlaga izvajalec
obratovalnega monitoringa na podlagi analize tehnološkega postopka in
pričakovanih vsebnostih onesnaževal v odpadni vodi ali izlužkih, ki temeljijo
na njihovi pričakovani sestavi.
(7) Parametri obratovalnega monitoringa stanja podzemne vode
iz prvega, drugega, tretjega, četrtega, petega in šestega odstavka tega člena
se določijo v okoljevarstvenem dovoljenju na podlagi predloga obratovalnega
monitoringa stanja podzemne vode iz 13. člena tega pravilnika, ki ga k
vlogi za pridobitev okoljevarstvenega dovoljenja priloži zavezanec.
(8) Predlog parametrov obratovalnega monitoringa stanja
podzemne vode iz četrtega odstavka tega člena izdela izvajalec obratovalnega
monitoringa na podlagi analize tehnološkega postopka in pričakovanih vsebnostih
onesnaževal v:
-       
izcedni ali odpadni vodi, če gre za ugotavljanje vpliva odvajanja
izcedne oziroma odpadne vode z območja odlagališča, in
-       
izcedni vodi ali izlužku odpadkov, če gre za ugotavljanje vpliva
odlaganja odpadkov na odlagališču.
(9) V predlogu parametrov iz sedmega odstavka tega člena
je treba strokovno utemeljiti in obrazložiti razloge za vključitev ali
nevključitev vsake od snovi v predlog programa obratovalnega monitoringa stanja
podzemne vode iz 13. člena tega pravilnika. Če gre za zadevne nevarne
snovi iz drugega odstavka tega člena, je treba pojasniti, s katerim parametrom
se bo posamezna zadevna nevarna snov v okviru obratovalnega monitoringa stanja
podzemne vode spremljala.
(10) V okoljevarstvenem dovoljenju se kot parameter
obratovalnega monitoringa stanja podzemne vode določi tudi kateri koli drug
parameter, če:
-       
emisija snovi v vode zaradi odvajanja odpadne vode oziroma vnos
onesnaževal v podzemno vodo lahko povzroči pomemben in stalno naraščajoči trend
onesnaženja s tem parametrom v podzemni vodi ali
-       
gre za komunalno ali skupno čistilno napravo, s katero se čisti
industrijska odpadna voda, ki vsebuje ta parameter.
8. člen
(pogostost in čas vzorčenja)
(1) Gladine podzemne vode se merijo neprekinjeno z
uporabo avtomatskih merilnikov, če gre za izvajanje obratovalnega monitoringa
stanja podzemne vode zaradi ugotavljanja vpliva odlaganja odpadkov na odlagališču
v:
-       
kraških vodonosnikih, razen če gre za mesta vzorčenja iz četrtega
odstavka 5. člena tega pravilnika,
-       
vodonosnikih, v katerih je podzemna voda pod neposrednim vplivom nihanja
vodostaja v površinskih vodah,
-       
vodonosnikih, katerih prepustnost je večja od 10-5 m/s,
-       
vodonosnikih, v katerih je srednja povprečna hitrost dviga podzemne vode
enaka ali večja od 10 cm na dan, in
-       
vodonosnikih, v katerih drugače ni mogoče zanesljivo oceniti pretokov
podzemne vode pod območjem naprave ali odlagališča.
(2) Gladine podzemne vode se merijo z ročnimi merilniki,
če gre za izvajanje obratovalnega monitoringa stanja podzemne vode zaradi
ugotavljanja vpliva izvajanja dejavnosti in naprav, ki niso dejavnosti in
naprave iz prejšnjega odstavka, ali če gre za vodonosnike, ki niso vodonosniki
iz prejšnjega odstavka, obakrat sočasno z meritvami parametrov iz tretjega,
četrtega oziroma petega odstavka tega člena.
(3) Vzorčenje in meritve parametrov v podzemni vodi
zaradi ugotavljanja vpliva izvajanja dejavnosti ali obratovanja naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, se izvajajo najmanj vsako peto koledarsko
leto s pogostostjo dvakrat letno s presledki, ki ne smejo biti krajši od dveh
in daljši od šestih mesecev.
(4) Vzorčenje in meritve parametrov v podzemni vodi
zaradi ugotavljanja vpliva odvajanja odpadnih voda ali odstranjevanja tekočih
odpadkov iz proizvodnje titanovega dioksida se izvajajo v obdobju koledarskega
leta najmanj dvakrat letno s presledki, ki ne smejo biti krajši od treh in
daljši od šestih mesecev.
(5) Pogostost vzorčenja in meritev parametrov v podzemni
vodi zaradi ugotavljanja vpliva odlaganja odpadkov na odlagališču se določi za
vsako odlagališče posebej glede na njegove hidrogeološke značilnosti ter na
podlagi podatkov o hitrosti toka podzemne vode, vendar ne manj kot s
pogostostjo iz prejšnjega odstavka.
(6) Vzorčenje in meritve parametrov v podzemni vodi
zaradi ugotavljanja vpliva izvajanja dejavnosti ali obratovanja naprav, ki niso
naprave iz predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega, se izvajajo najmanj vsako peto koledarsko
leto s pogostostjo dvakrat letno s presledki, ki ne smejo biti krajši od dveh
in daljši od šestih mesecev.
(7) Pogostost vzorčenja in meritev parametrov v podzemni
vodi se določi v okoljevarstvenem dovoljenju na podlagi predloga programa
obratovalnega monitoringa stanja podzemne vode iz 13. člena tega
pravilnika. Predlog pogostosti vzorčenja in meritev parametrov mora vključevati
strokovno utemeljitev in obrazložitev predlagane pogostosti iz tretjega,
četrtega, petega in šestega odstavka tega člena.
(8) V okoljevarstvenem dovoljenju se lahko določi večja
pogostost vzorčenja in meritev od predpisane, če je to potrebno zaradi velikega
nihanja gladine podzemne vode ali povečanja zanesljivosti rezultatov
obratovalnega monitoringa stanja podzemne vode ter je v predlogu programa
obratovalnega monitoringa stanja podzemne vode iz 13. člena tega
pravilnika to strokovno utemeljeno in obrazloženo.
(9) Pri določitvi vzorčenja in meritev se upošteva tudi,
da so vzorčenja in meritve enakomerno razporejeni na obdobje nizkih in obdobje
visokih gladin podzemne vode.
(10) Če gre za obratovalni monitoring stanja podzemne vode
zaradi ugotavljanja vpliva odlaganja odpadkov na odlagališču, za katerega je
izdana pravnomočna odločba o zaprtju odlagališča odpadkov, se vzorčenje in
meritve parametrov v podzemni vodi izvajajo dvakrat v koledarskem letu, pri
čemer mora biti časovni razmik med dvema zaporednima meritvama najmanj šest
mesecev.
(11) Pogostost meritev prehodnosti opazovalne vrtine se
določi v okoljevarstvenem dovoljenju na podlagi predloga programa obratovalnega
monitoringa stanja podzemne vode iz 13. člena tega pravilnika. Predlog
pogostosti meritev prehodnosti opazovalne vrtine mora vključevati strokovno
utemeljitev in obrazložitev.
(12) Vzorčenje in meritve iz tega člena se izvajajo na
merilnih mestih oziroma mestih vzorčenja v istem dnevu in s čim krajšim
časovnim presledkom. Če gre za mesta vzorčenja na površinskih vodah, se
vzorčenje in meritve izvajajo v skladu s predpisom, ki ureja obratovalni
monitoring stanja površinskih voda, v času stabilnih hidroloških razmer pri
pretokih, ki so manjši od srednjega pretoka.
III. METODOLOGIJA VZORČENJA, MERJENJA, ANALIZIRANJA IN
OBDELAVE VZORCEV
9. člen
(vzorčenje in analizne metode)
(1) Za vzorčenje, prevoz in hrambo vzorcev podzemne vode
se uporabljajo referenčne metode, določene s standardi iz predpisa, ki ureja
monitoring podzemnih voda.
(2) Posode za vzorce, reagenti ali metode za
konzerviranje dela vzorca za analizo enega ali več parametrov obratovalnega monitoringa
stanja podzemne vode, razpošiljanje in shranjevanje vzorcev ter priprava
vzorcev za analizo ne smejo vplivati na rezultate meritev. Z vzorci je treba
ravnati tako, kot je določeno s standardom SIST EN ISO 5667-3 ali drugim
enakovrednim mednarodno priznanim standardom.
(3) Pred vsakim vzorčenjem je treba predčrpati vodo iz
merilnega mesta, in sicer tako, da se izčrpajo najmanj tri prostornine
omočenega dela merilnega mesta, če je vode več kot en liter na minuto. Če je
vode manj kot en liter na minuto, se voda iz vrtine izčrpa do dna in z
vzorčenjem počaka do ponovne vzpostavitve gladine podzemne vode v vrtini. Postopek
predčrpanja mora biti strokovno utemeljen in obrazložen v poročilu o
obratovalnem monitoringu stanja podzemne vode.
(4) Za vzorčenje, prevoz in hrambo vzorcev podzemne vode
se lahko uporabljajo tudi druge metode v skladu z drugimi enakovrednimi mednarodno
priznanimi standardi ali druge metode, ki so validirane in dokumentirane v
skladu s standardom SIST EN ISO/IEC 17025 ali drugim enakovrednim mednarodno
priznanim standardom, ali druge metode, za katere je izvajalec obratovalnega
monitoringa stanja podzemne vode pridobil akreditacijo, če dajejo rezultate, ki
so enakovredni rezultatom, pridobljenim z referenčnimi metodami iz prvega
odstavka tega člena.
(5) Za analize vzorcev glede na vsebnost parametrov iz
7. člena tega pravilnika se uporabljajo analizne metode, vključno z
laboratorijskimi, terenskimi in on-line metodami, ki so validirane in
dokumentirane v skladu s standardom SIST EN ISO/IEC 17025 ali drugim
enakovrednim mednarodno priznanim standardom in temeljijo na:
-       
merilni negotovosti 50 odstotkov ali manj (k = 2), ocenjeni na ravni
ustreznih standardov kakovosti in vrednosti praga v skladu s predpisom, ki
ureja stanje podzemnih voda, in ustreznih mejnih vrednosti za kemijske
parametre v skladu s predpisom, ki ureja pitno vodo, pri čemer se za posamezni
parameter upošteva vrednost, ki je strožja, in
-       
meji določljivosti, ki znaša 30 odstotkov vrednosti standarda kakovosti
oziroma vrednosti praga oziroma mejne vrednosti za kemijske parametre iz
prejšnje alineje.
(6) Če za dani parameter iz 7. člena tega
pravilnika ni na voljo standardov kakovosti oziroma vrednosti praga, se merilna
negotovost in meja določljivosti iz prejšnjega odstavka ocenita na ravni
ustreznih okoljskih standardov kakovosti za stanje površinskih voda v skladu s
predpisom, ki ureja stanje površinskih voda, oziroma na ravni mejne vrednosti
parametrov pitne vode v skladu s predpisom, ki ureja pitno vodo, pri čemer
velja strožja vrednost.
(7) Če za dani parameter iz 7. člena tega
pravilnika ni na voljo analiznih metod, ki izpolnjujejo merila iz petega in
šestega odstavka tega člena, se za analizo uporabi najboljša razpoložljiva tehnika,
ki ne povzroča nesorazmerno visokih stroškov in mora biti v predlogu programa
obratovalnega monitoringa stanja podzemne vode iz 13. člena tega
pravilnika in poročilu o obratovalnem monitoringu stanja podzemne vode
strokovno utemeljena in obrazložena.
IV. VREDNOTENJE SPREMEMBE VSEBNOSTI PARAMETROV
10. člen
(vrednotenje spremembe vsebnosti parametrov obratovalnega
monitoringa stanja podzemne vode)
(1) Sprememba vsebnosti posameznega parametra
obratovalnega monitoringa stanja podzemne vode (v nadaljnjem besedilu: sprememba
vsebnosti parametra) se izračuna za letno povprečje vseh meritev parametra, ki
je vključen v obratovalni monitoring stanja podzemne vode.
(2) Sprememba vsebnosti posameznega parametra se
izračuna kot razlika med povprečno vrednostjo koncentracije tega parametra na
merilnem mestu na območju odtoka podzemne vode z območja naprave in povprečno
vrednostjo koncentracije tega parametra na merilnem mestu na območju dotoka
podzemne vode na območje naprave, in sicer po naslednji enačbi:
Δ = C(N1) – C(N2),
kjer je:
-       
Δ: sprememba vsebnosti posameznega parametra,
-       
C(N1): letno povprečje izmerjenih vrednosti koncentracije parametra na
merilnem mestu na območju odtoka podzemne vode z območja naprave,
-       
C(N2): letno povprečje izmerjenih vrednosti koncentracije parametra na
merilnem mestu na območju dotoka podzemne vode na območje naprave.
(3) Pri izračunu povprečnih vrednosti iz prejšnjega
odstavka se:
-       
rezultat analize opredeli kot polovica vrednosti meje določljivosti za
ta parameter, kadar je izmerjena koncentracija parametra pod mejo
določljivosti, in
-       
za parametre, ki so skupna vsota dane skupine snovi, vključno z
ustreznimi metaboliti, produkti razgradnje in reakcijskimi produkti, vrednosti
izmerjenih koncentracij, ki ne dosegajo meje določljivosti za posamezno snov,
opredelijo kot nič.
(4) Če je več merilnih mest na območju dotoka podzemne vode
na območje naprave oziroma več merilnih mest na območju odtoka podzemne vode z
območja naprave, se razlika iz drugega odstavka tega člena izračuna med vsakim
posameznim merilnim mestom na območju odtoka podzemne vode in vsakim posameznim
merilnim mestom na območju dotoka podzemne vode.
(5) Sprememba vsebnosti parametra se ne ugotavlja, če se
na podlagi izračunov v skladu s tem členom ugotovi, da je povprečna vrednost
koncentracije posameznega parametra na merilnem mestu na odtoku podzemne vode z
območja naprave manjša od povprečne vrednosti koncentracije posameznega
parametra na merilnem mestu na dotoku podzemne vode na območje naprave, ali če
je vrednost koncentracije posameznega parametra na merilnem mestu na odtoku
podzemne vode z območja naprave manjša od meje določljivosti za ta parameter.
(6) Če zavezanec ne zagotovi podatkov na merilnem mestu
na dotoku podzemne vode na območje naprave, se pri vrednotenju parametrov
obratovalnega monitoringa stanja podzemne vode upošteva, da je vrednost
koncentracije posameznega parametra na tem merilnem mestu enaka nič.
V. POROČILO TER EVIDENTIRANJE IN SPOROČANJE PODATKOV
11. člen
(poročilo o obratovalnem monitoringu stanja podzemne vode)
(1) Izvajalec obratovalnega monitoringa mora za vsako
koledarsko leto izvajanja obratovalnega monitoringa stanja podzemne vode
izdelati poročilo o obratovalnem monitoringu stanja podzemne vode (v nadaljnjem
besedilu: poročilo).
(2) Ne glede na prejšnji odstavek mora izvajalec
obratovalnega monitoringa iz tretjega in šestega odstavka 8. člena tega
pravilnika izdelati poročilo le za tisto koledarsko leto, v katerem se
obratovalni monitoring izvaja.
(3) Poročilo mora vsebovati podatke o:
1.     
izvajalcu obratovalnega monitoringa (firma in sedež pravne osebe ali
samostojnega podjetnika posameznika),
2.     
zavezancu (firma in sedež pravne osebe ali samostojnega podjetnika
posameznika) in njegovi dejavnosti,
3.     
merilnih mestih oziroma mestih vzorčenja za izvajanje obratovalnega
monitoringa stanja podzemne vode iz 5. člena tega pravilnika, vključno s
strokovnimi utemeljitvami in obrazložitvami,
4.     
meritvah iz 1., 2., 4., 5. in 6. točke prvega odstavka 4. člena
tega pravilnika,
5.     
vrsti meritev in obsegu parametrov iz 7. člena tega pravilnika, ki
so vključeni v obratovalni monitoring stanja podzemne vode,
6.     
pogostosti in času vzorčenja,
7.     
načinu in uporabljenih metodah vzorčenja,
8.     
uporabljeni opremi za vzorčenje,
9.     
izmerjenih povprečnih vrednostih koncentracij parametrov obratovalnega
monitoringa stanja podzemne vode,
10.  
uporabljenih analiznih metodah in merilni opremi ter merilni negotovosti
in meji določljivosti uporabljenih analiznih metod,
11.  
rezultatih vsake posamezne meritve na vsakem od merilnih mest na dotoku
podzemne vode na območje naprave ali odlagališča in na vsakem od merilnih mest
na odtoku podzemne vode z območja naprave ali odlagališča ter vrednotenju
spremembe vsebnosti parametrov obratovalnega monitoringa stanja v skladu s
prejšnjim členom,
12.  
vrednotenju parametrov v skladu s prejšnjim členom,
13.  
sklepnih ugotovitvah o vplivu na stanje podzemne vode ter o
pomanjkljivostih in negotovostih, ki so povezane s podatki o podzemni vodi in s
pripravo poročila, in
14.  
kontaktni osebi izvajalca obratovalnega monitoringa za zagotavljanje
dodatnih informacij glede vzorčenja podzemne vode ter interpretacijo podatkov o
vzorčenju in rezultatih analize podzemne vode.
(4) Ugotovitve iz 13. točke prejšnjega odstavka morajo
vključevati strokovno obrazložitev vrednotenja parametrov z vidika kemijske in
hidrogeološke stroke, oceno trenda slabšanja ali izboljševanja stanja podzemne
vode ter končno skupno mnenje o morebitnem vplivu na stanje podzemne vode ob
hkratnem upoštevanju kemijskega in hidrogeološkega vidika zaradi:
-       
odvajanja odpadnih voda,
-       
izvajanja dejavnosti ali obratovanja naprave iz predpisa, ki ureja vrste
dejavnosti in naprav, ki lahko povzročajo onesnaževanje okolja večjega obsega,
-       
odstranjevanja tekočih odpadkov iz proizvodnje titanovega dioksida,
-       
odlaganja odpadkov na odlagališču ali
-       
izvajanja dejavnosti ali obratovanja naprav, ki niso naprave iz
predpisa, ki ureja vrste dejavnosti in naprav, ki lahko povzročajo
onesnaževanje okolja večjega obsega.
(5) Poročilo mora poleg podatkov iz tretjega odstavka
tega člena vsebovati tudi:
1.     
podatke o načinu predčrpanja, pretoku črpanja in količini celotne
načrpane vode pri predčrpanju,
2.     
podatke o volumnu posameznega vzorca,
3.     
opis izvedbe in opreme vsakega merilnega mesta oziroma mesta vzorčenja,
če gre za prvo poročilo po izvedbi novega merilnega mesta,
4.     
podatke o posnetku ničelnega stanja podzemne vode, če gre za prvo
poročilo, izdelano v skladu s tem pravilnikom,
5.     
ugotovitve in podatke o rednem vzdrževanju vsakega merilnega mesta,
6.     
ugotovitve o preveritvi ustreznosti vsakega merilnega mesta,
7.     
ugotovitve o potrebah po čiščenju posameznega merilnega mesta,
8.     
ugotovitve o potrebah po sanaciji merilnega mesta, vključno z opisom
ugotovljenih poškodb ali dotrajanosti, in
9.     
strokovno utemeljitev in obrazložitev morebitnega predloga dodatnih
merilnih mest iz šestega odstavka 5. člena tega pravilnika.
(6) Poročilo zavezanec v elektronski obliki pošlje
ministrstvu, pristojnemu za okolje (v nadaljnjem besedilu: ministrstvo),
najpozneje do 31. marca tekočega leta za preteklo koledarsko leto
izvajanja obratovalnega monitoringa.
(7) Predlog obrazca poročila je objavljen na spletni
strani Agencije Republike Slovenije za okolje.
12. člen
(hramba podatkov in poročil)
(1) Podatki iz poročila se hranijo trajno kot del
informacijskega sistema okolja v skladu z zakonom, ki ureja varstvo okolja.
(2) Poročilo mora zavezanec hraniti ves čas obratovanja
naprave. Če je zavezancu izdana odločba za izvedbo ukrepov ob prenehanju
obratovanja naprave, hrani poročila do dokončanja izvedbe teh ukrepov.
VI. OSNOVE ZA DOLOČITEV PROGRAMA OBRATOVALNEGA MONITORINGA
STANJA PODZEMNE VODE
13. člen
(osnove za določitev programa obratovalnega monitoringa
stanja podzemne vode)
(1) Predlog programa obratovalnega monitoringa stanja
podzemnih voda izdela izvajalec obratovalnega monitoringa in vključuje:
-       
predlog lokacij merilnih mest in mest vzorčenja v skladu s
5. členom tega pravilnika,
-       
predlog parametrov obratovalnega monitoringa stanja podzemne vode v
skladu s 7. členom tega pravilnika,
-       
pogostost in čas vzorčenja podzemne vode v skladu z 8. členom tega
pravilnika,
-       
analizne metode v skladu z 9. členom tega pravilnika,
-       
podatke in informacije iz 1., 2., 3., 5. in 6. točke priloge tega
pravilnika ter
-       
podatke in informacije iz 4. točke priloge tega pravilnika, če gre za
prvi predlog programa obratovalnega monitoringa stanja podzemne vode.
(2) Če gre za napravo, za katero je predpisana izdelava
izhodiščnega poročila v skladu s predpisom, ki ureja vrste dejavnosti in
naprav, ki lahko povzročajo onesnaževanje okolja večjega obsega, lahko predlog
programa obratovalnega monitoringa stanja podzemne vode iz prejšnjega odstavka
vključuje le tiste podatke in informacije iz priloge tega pravilnika, ki niso
vključeni v izhodiščnem poročilu, če podatki in informacije iz izhodiščnega
poročila ustrezajo zahtevam iz priloge tega pravilnika in ministrstvo razpolaga
s tem izhodiščnim poročilom.
(3) Če gre za napravo na vodovarstvenem območju,
določenem v skladu s predpisi, ki urejajo vode, in je v skladu s predpisom, ki
ureja vodovarstveni režim na tem vodovarstvenem območju, izdelana analiza
tveganja, lahko predlog programa obratovalnega monitoringa stanja podzemne vode
iz prvega odstavka tega člena vključuje le tiste podatke in informacije iz
priloge tega pravilnika, ki niso vključeni v to analizo tveganja, če podatki in
informacije iz te analize tveganja ustrezajo zahtevam iz priloge tega
pravilnika in ministrstvo z njo razpolaga.
(4) Če se iz naprave odvajajo odpadne vode posredno v
podzemno vodo in je vlogi za izdajo okoljevarstvenega dovoljenja za obratovanje
te naprave priložena dokumentacija v skladu s predpisom, ki ureja emisijo snovi
in toplote pri odvajanju odpadnih voda v vode in javno kanalizacijo, lahko
predlog programa obratovalnega monitoringa stanja podzemne vode iz prvega
odstavka tega člena vključuje le tiste podatke in informacije iz priloge tega
pravilnika, ki niso vključeni v to dokumentacijo, če podatki in informacije iz
te dokumentacije ustrezajo zahtevam iz priloge tega pravilnika.
(5) Predlog programa obratovalnega monitoringa stanja
podzemne vode iz prvega odstavka tega člena mora biti izdelan kot enotno in
celovito gradivo ob hkratnem upoštevanju kemijskega in hidrogeološkega vidika.
VII. POGOJI, KI JIH MORA IZPOLNJEVATI IZVAJALEC OBRATOVALNEGA
MONITORINGA STANJA PODZEMNE VODE
14. člen
(pooblastilo za izvajanje obratovalnega monitoringa stanja podzemne
vode)
Pooblastilo za izvajanje obratovalnega monitoringa stanja
podzemne vode (v nadaljnjem besedilu: pooblastilo) se izda v obsegu, za
katerega zaprosi oseba glede na vrsto, področje in obseg izvajanja
obratovalnega monitoringa stanja podzemne vode, če izpolnjuje pogoje za
izvajanje obratovalnega monitoringa stanja podzemne vode iz zakona, ki ureja
varstvo okolja, in tega pravilnika.
15. člen
(tehnični pogoji za pridobitev pooblastila)
(1) Oseba iz prejšnjega člena mora glede usposobljenosti
za izvajanje obratovalnega monitoringa stanja podzemne vode izpolnjevati
naslednje tehnične pogoje:
1.     
ima laboratorij z veljavno akreditacijsko listino v skladu s standardom
SIST EN ISO/IEC 17025;
2.     
je usposobljena za analizo parametrov obratovalnega monitoringa stanja
podzemne vode, katerih meritve izvaja, kar dokazuje na naslednje načine:
- 
s prilogo k akreditacijski listini za akreditirane analizne metode,
- 
z dokazilom, v katerem so za vsakega od parametrov, na katerega se
nanaša vloga za pridobitev pooblastila, dokumentirane analizne metode iz
9. člena tega pravilnika, ki vključujejo navedbo meje zaznavnosti, meje
določljivosti in merilne negotovosti za vsakega od parametrov, in
- 
z dokazilom o uspešni udeležbi v programih preskušanja strokovne
usposobljenosti, ki zajemajo analizne metode za parametre, na katere se nanaša
vloga za pridobitev pooblastila, pri koncentracijah, ki so značilne za programe
monitoringa kemijskega stanja v skladu s predpisom, ki ureja monitoring
podzemnih voda, ali z rezultati analiz dostopnih referenčnih materialov, ki so
reprezentativni za zbrane vzorce in vsebujejo ustrezne ravni koncentracij glede
na okoljske standarde kakovosti ali vrednosti praga za ugotavljanje stanja
podzemne vode v skladu s predpisom, ki ureja stanje podzemnih voda, ali glede
na standarde iz šestega odstavka 9. člena tega pravilnika, če gre za
metode, ki niso v obsegu akreditacije laboratorija iz 1. točke tega odstavka;
3.     
je usposobljena za izpolnjevanje zahtev iz priloge tega pravilnika in
ima:
- 
zaposleno najmanj eno osebo, ki mora imeti v skladu s predpisi, ki
urejajo visoko šolstvo, najmanj izobrazbo geološke smeri, pridobljeno po
študijskem programu prve stopnje, oziroma izobrazbo geološke smeri, ki ustreza
ravni izobrazbe, pridobljene po študijskih programih prve stopnje, z najmanj
tremi leti delovnih izkušenj s področja podzemne vode, ki je izdelala najmanj
tri strokovne študije, ki se nanašajo na opis geomorfoloških, hidroloških in
geoloških značilnosti ter hidrogeoloških razmer, ali
- 
sklenjeno podizvajalsko pogodbo z osebo oziroma osebami, ki izpolnjujejo
zahteve iz prejšnje alineje in zahteve iz 4. točke drugega odstavka tega člena,
in
- 
opremo za merjenje gladin in globine podzemne vode ter opremo za odvzem
vzorcev;
4.     
z najmanj tremi referencami (izdelana strokovna študija, potrdilo o
udeležbi na izobraževanju ipd.) iz obdobja zadnjih štirih let izkazuje
poznavanje zakonodaje z naslednjih področij:
- 
stanje in monitoring kemijskega stanja podzemne vode ter
- 
emisije v vode pri odvajanju odpadnih voda;
5.     
ima sklenjeno podizvajalsko pogodbo z eno ali več osebami, ki
izpolnjujejo zahteve iz 1., 2. in 4. točke tega odstavka, za analizo parametrov
in meritve, ki jih ne zagotavlja vlagatelj sam.
(2) Ne glede na prejšnji odstavek je za izvajanje
obratovalnega monitoringa stanja podzemne vode usposobljena tudi oseba, ki
izpolnjuje naslednje tehnične pogoje:
1.     
ima zaposleno najmanj eno osebo, ki mora imeti v skladu s predpisi, ki
urejajo visoko šolstvo, najmanj izobrazbo geološke smeri, pridobljeno po
študijskem programu prve stopnje, oziroma izobrazbo geološke smeri, ki ustreza
ravni izobrazbe, pridobljene po študijskih programih prve stopnje, z najmanj
tremi leti delovnih izkušenj s področja podzemne vode, ki je izdelala najmanj
tri strokovne študije, ki se nanašajo na opis geomorfoloških, hidroloških in
geoloških značilnosti ter hidrogeoloških razmer,
2.     
ima sklenjeno podizvajalsko pogodbo z osebo oziroma osebami, ki
izpolnjujejo zahteve iz 1., 2., 4. oziroma 5. točke prejšnjega odstavka,
3.     
ima opremo za merjenje gladin in globine podzemne vode in opremo za
odvzem vzorcev ter
4.     
z najmanj tremi referencami (izdelana strokovna študija, izdelana
recenzija, potrdilo o udeležbi na izobraževanju ipd.) iz obdobja zadnjih štirih
let izkazuje poznavanje zakonodaje z vsakega od naslednjih področij:
- 
stanje in monitoring kemijskega stanja podzemne vode,
- 
emisije v vode pri odvajanju odpadnih voda in
- 
analize tveganja za onesnaženje za gradnje na vodovarstvenih območjih.
(3) Programi preskušanja strokovne usposobljenosti iz
tretje alineje 2. točke prvega odstavka tega člena s področja monitoringa
kemijskega stanja podzemne vode se opravijo pri akreditiranih mednarodno ali
državno priznanih organizacijah, ki izpolnjujejo zahteve standarda SIST EN
ISO/IEC 17043 ali drugega enakovredno mednarodno priznanega standarda.
Rezultati udeležbe v teh programih se ocenijo na podlagi sistemov točkovanja,
določenih v standardu SIST EN ISO/IEC 17043, standardu ISO-13528 ali drugem
enakovrednem mednarodno priznanem standardu.
16. člen
(vloga za pridobitev pooblastila)
(1) Vloga za pridobitev pooblastila mora vsebovati
podatke o vlagatelju (osebno ime in naslov stalnega ali začasnega bivališča ali
firmo in sedež osebe) ter navedbo postopkov in parametrov v sklopu izvajanja
obratovalnega monitoringa stanja podzemne vode, na katere se nanaša vloga za
pridobitev pooblastila.
(2) Vlogi iz prejšnjega odstavka je treba priložiti tudi
dokazila o izpolnjevanju pogojev iz prvega odstavka prejšnjega člena, če jih
ministrstvo ne more pridobiti po uradni dolžnosti. Dokazila o izpolnjevanju
pogojev iz prvega odstavka prejšnjega člena so:
1.     
akreditacijska listina preskuševalnega laboratorija v skladu s
standardom SIST EN ISO/IEC 17025,
2.     
priloge k akreditacijski listini za preskusne metode,
3.     
seznam vseh parametrov v sklopu obratovalnega monitoringa stanja
podzemnih voda, na katere se nanaša vloga za pridobitev pooblastila, z navedbo
validiranih in dokumentiranih analiznih metod, ki jih uporablja za analizo
posameznega parametra, ter navedba meje zaznavnosti, meje določljivosti in
merilne negotovosti analizne metode za analizo vsakega posameznega parametra,
4.     
dokazila o uspešni udeležbi v programih preskušanja strokovne
usposobljenosti za parametre obratovalnega monitoringa stanja podzemne vode pri
koncentracijah, ki so značilne za programe obratovalnega monitoringa stanja
podzemne vode v skladu s tem pravilnikom, oziroma potrdila o analizah dostopnih
referenčnih materialov, ki so reprezentativni za zbrane vzorce in vsebujejo
ustrezne ravni koncentracij glede na standarde kakovosti oziroma vrednosti
pragov v skladu s predpisom, ki ureja stanje podzemnih voda, ali glede na
standarde iz šestega odstavka 9. člena tega pravilnika, če gre za metode,
ki niso v obsegu akreditacije laboratorija iz 1. točke tega odstavka,
5.     
dokazilo o zaposlitvi ali sklenjena podizvajalska pogodba z osebo iz 3.
točke prvega odstavka prejšnjega člena,
6.     
seznam treh študij, ki se nanašajo na opis geomorfoloških, hidroloških
in geoloških značilnosti ter hidrogeoloških razmer in jih je izdelala oseba iz
prejšnje točke,
7.     
dokazilo, da razpolaga z opremo za merjenje gladin in globine podzemne
vode ter opremo za odvzem vzorcev,
8.     
seznam najmanj treh študij za vsako od področij iz 4. točke prvega
odstavka prejšnjega člena, ki jih je vlagatelj vloge za pridobitev pooblastila
izdelal, ali dokazil o njegovi udeležbi na strokovnih izpopolnjevanjih,
posvetovanjih, seminarjih ali drugih oblikah izobraževanja z omenjenega
področja v zadnjih štirih letih, če gre za dokazovanje izpolnjevanja pogojev iz
4. točke prvega odstavka prejšnjega člena, in
9.     
sklenjena podizvajalska pogodba z osebo iz 5. točke prvega odstavka
prejšnjega člena, če gre za analize parametrov in meritve, ki jih ne zagotavlja
vlagatelj sam.
(3) Če je vlagatelj oseba iz drugega odstavka prejšnjega
člena, je treba vlogi iz prvega odstavka tega člena priložiti dokazila iz
drugega odstavka prejšnjega člena, če jih ministrstvo ne more pridobiti po
uradni dolžnosti. Dokazila o izpolnjevanju pogojev iz drugega odstavka
prejšnjega člena so:
-       
seznam najmanj treh študij, ki se nanašajo na opis geomorfoloških, hidroloških
in geoloških značilnosti ter hidrogeoloških razmer in jih je izdelala oseba iz
1. točke drugega odstavka prejšnjega člena,
-       
sklenjena podizvajalska pogodba z osebo iz 2. točke drugega odstavka
prejšnjega člena, ki ji morajo biti priložena dokazila o izpolnjevanju pogojev
iz 1., 2., 3., 4. in 8. točke prejšnjega odstavka,
-       
dokazilo, da razpolaga z opremo za merjenje gladin in globine podzemne
vode ter opremo za odvzem vzorcev, in
-       
seznam najmanj treh študij za vsako od področij iz 4. točke drugega
odstavka prejšnjega člena, ki jih je vlagatelj vloge za pridobitev pooblastila
izdelal, ali dokazil o njegovi udeležbi na strokovnih izpopolnjevanjih,
posvetovanjih, seminarjih ali drugih oblikah izobraževanja z omenjenega
področja v zadnjih štirih letih, če gre za dokazovanje izpolnjevanja pogojev iz
4. točke drugega odstavka prejšnjega člena.
17. člen
(podrobnejši razlogi za odvzem pooblastila)
Podrobnejši razlogi za odvzem pooblastila so, če pooblaščeni izvajalec
obratovalnega monitoringa stanja podzemne vode več kot dvakrat:
-       
zaporedoma ne sodeluje ali neuspešno sodeluje v mednarodnem medlaboratorijskem
primerjalnem preskušanju ali v programih medlaboratorijskega primerjalnega
preskušanja, ki jih za pooblaščene izvajalce obratovalnega monitoringa stanja
tal organizira ministrstvo,
-       
ne izvede obratovalnega monitoringa stanja podzemne vode na mestih
vzorčenja v skladu s 5. členom tega pravilnika,
-       
ne izvede obratovalnega monitoringa stanja podzemne vode za parametre v
skladu s 7. členom tega pravilnika,
-       
ne izvede obratovalnega monitoringa stanja podzemne vode s pogostostjo v
skladu z 8. členom tega pravilnika,
-       
ne izvede obratovalnega monitoringa stanja podzemne vode z uporabo metod
iz 9. člena tega pravilnika,
-       
ne izvede vrednotenja spremembe vsebnosti parametrov obratovalnega
monitoringa stanja podzemne vode ali ga izvede v nasprotju z 10. členom
tega pravilnika ali
-       
ne izdela poročila o obratovalnem monitoringu stanja podzemne vode v
skladu z 11. členom tega pravilnika.

Priloga:
Osnove za določitev programa obratovalnega monitoringa stanja podzemnih voda

Pravilnik o obratovalnem monitoringu stanja podzemne
vode (Uradni list RS, št. 66/17) vsebuje naslednje prehodne in
končni določbi:
»VIII. PREHODNE IN KONČNI DOLOČBI
18. člen
(veljavnost pooblastil)
Osebe, ki imajo pooblastilo za izvajanje obratovalnega
monitoringa tal v skladu s Pravilnikom o obratovalnem monitoringu stanja
podzemne vode (Uradni list RS, št. 53/15), lahko izvajajo obratovalni
monitoring stanja tal v skladu s tem pravilnikom do izteka veljavnosti tega
pooblastila.
19. člen
(posnetek ničelnega stanja)
Posnetek ničelnega stanja, izdelan do uveljavitve tega
pravilnika v skladu s 4. točko priloge Pravilnika o obratovalnem monitoringu
stanja podzemne vode (Uradni list RS, št. 53/15), se šteje za posnetek
ničelnega stanja v skladu s tem pravilnikom.
20. člen
(obstoječe opazovalne
vrtine)
Šteje se, da obstoječa opazovalna vrtina, v kateri so se do
uveljavitve tega pravilnika na podlagi Pravilnika o obratovalnem monitoringu
stanja podzemne vode (Uradni list RS, št. 53/15) izvajale meritve
parametrov obratovalnega monitoringa onesnaževanja podzemne vode v skladu
Pravilnikom o obratovalnem monitoringu onesnaževanja podzemne vode (Uradni list
RS, št. 49/06 in 114/09), ustreza zahtevam za ureditev merilnega mesta iz
tega pravilnika, če izpolnjuje zahteve za opazovalno vrtino iz Pravilnika o
obratovalnem monitoringu onesnaževanja podzemne vode (Uradni list RS,
št. 49/06 in 114/09).
21. člen
(podaljšanje uporabe za
odlagališča)
Ne glede na določbe prve alineje drugega odstavka
1. člena, 2. do 12. člena, 13. in 17. člena ter priloge tega
pravilnika se za odlagališča do 31. decembra 2019 uporabljajo določbe
prvega odstavka 1. člena, 2. do 15. člena in drugega odstavka
19. člena ter priloga 1 in priloga 2 Pravilnika o obratovalnem monitoringu
onesnaževanja podzemne vode (Uradni list RS, št. 49/06 in 114/09).
22. člen
(končanje postopkov)
Postopki za pridobitev ali spremembo okoljevarstvenega
dovoljenja in postopki za pridobitev pooblastila za izvajanje obratovalnega
monitoringa, začeti pred uveljavitvijo tega pravilnika, se končajo v skladu s
tem pravilnikom.
23. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
obratovalnem monitoringu stanja podzemne vode (Uradni list RS, št. 53/15).
24. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o obratovalnem monitoringu stanja podzemne vode (Uradni list RS, št.
4/18) spreminja 18. člen pravilnika tako,
da se glasi:
»18. člen
(veljavnost pooblastil)
Osebe, ki imajo pooblastilo za izvajanje obratovalnega
monitoringa stanja podzemne vode v skladu s Pravilnikom o obratovalnem
monitoringu stanja podzemne vode (Uradni list RS, št. 53/15), lahko izvajajo
obratovalni monitoring stanja podzemne vode v skladu s tem pravilnikom do
izteka veljavnosti tega pooblastila.«;
ter vsebuje naslednjo končno določbo:
»KONČNA DOLOČBA
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembi Pravilnika o
obratovalnem monitoringu stanja podzemne vode (Uradni list RS, št. 77/19) spreminja 21. člen pravilnika tako,
da se glasi:
»21. člen
(podaljšanje uporabe za
odlagališča)
Ne glede na določbe prve alineje drugega odstavka
1. člena, 2. do 12. člena, 13. in 17. člena ter priloge tega
pravilnika se za odlagališča do 31. decembra 2020 uporabljajo določbe
prvega odstavka 1. člena, 2. do 15. člena in drugega odstavka
19. člena ter priloga 1 in priloga 2 Pravilnika o obratovalnem monitoringu
onesnaževanja podzemne vode (Uradni list RS, št. 49/06 in 114/09).«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembi Pravilnika o obratovalnem monitoringu stanja podzemne vode (Uradni
list RS, št. 197/20)
spreminja 21. člen pravilnika tako, da se glasi:
»21. člen
(podaljšanje uporabe za
odlagališča)
Ne glede na določbe prve alineje drugega odstavka
1. člena, 2. do 12. člena, 13. in 17. člena ter priloge tega
pravilnika se za odlagališča do 31. januarja 2021 uporabljajo določbe
prvega odstavka 1. člena, 2. do 15. člena in drugega odstavka
19. člena ter priloga 1 in priloga 2 Pravilnika o obratovalnem monitoringu
onesnaževanja podzemne vode (Uradni list RS, št. 49/06 in 114/09).«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.