1. SPLOŠNE DOLOČBE
1. člen
Ta pravilnik določa načine valorizacije denarnih obveznosti,
ki jih v večletnih pogodbah lahko dogovarjajo neposredni in posredni uporabniki
državnega in občinskih proračunov, ki so določeni s posebnim predpisom ministra
za finance, ter javni gospodarski zavodi in javna podjetja, katerih
ustanovitelj je država ali občina.
2. člen
Ta pravilnik velja za pogodbe s katerimi subjekti prevzemajo
denarne obveznosti, razen če ni z drugimi predpisi, kolektivno pogodbo oziroma
dogovorom s socialnimi partnerji o usklajevanju plač drugače določeno.
3. člen
V pogodbah, ki so sklenjene za obdobje krajše od leta dni, se
denarne obveznosti iz pogodbe oziroma vrednost pogodbe (v nadaljnjem besedilu:
denarne obveznosti) ne smejo valorizirati.
4. člen
V pogodbah, ki so sklenjene za obdobje daljše od leta dni,
morajo subjekti dogovarjati, da se denarne obveznosti v prvem letu ne smejo
valorizirati. 
Če je valorizacija utemeljena, se denarne obveznosti po
preteku tega obdobja lahko valorizirajo na način, določen s tem pravilnikom.
5. člen
Kot podlaga za valorizacijo denarnih obveznosti po drugem
odstavku prejšnjega člena se lahko uporabi faktor, ki je v neposredni ekonomski
zvezi s predmetom pogodbe oziroma z elementi, ki vplivajo na določitev denarnih
obveznosti. Praviloma se kot podlaga za valorizacijo denarnih obveznosti
uporabi: 
1.    
indeks cene, ki ga uradno objavlja: Statistični urad Republike
Slovenije, EUROSTAT ali Združenje za gradbeništvo in industrijo gradbenih materialov
pri Gospodarski zbornici Slovenije ali 
2.    
tečaj tuje valute, pri čemer se praviloma upošteva srednji tečaj Banke
Slovenije. 
Če se v pogodbi kot podlaga za valorizacijo denarnih
obveznosti uporabi indeks cen, je potrebno izbrati indeks cen tiste vrste blaga
ali storitve, ki je predmet pogodbe oziroma indeks cen tistih elementov, ki
vplivajo na denarne obveznosti v pogodbi. 
V pogodbi se kot podlaga za valorizacijo denarnih obveznosti
lahko uporabi indeks cen življenjskih potrebščin, če so denarne obveznosti
neposredno odvisne od tega indeksa. 
Če se v pogodbi kot podlaga za valorizacijo denarnih
obveznosti ne more določiti drugi primerni indeks cen, ali kadar je to glede na
statistične podatke ekonomsko upravičeno, se uporabi indeks cen industrijskih
proizvodov. 
V pogodbi se kot podlaga za valorizacijo denarnih obveznosti
lahko uporabi tečaj tuje valute, če so denarne obveznosti odvisne od gibanja
tečaja te valute, ali če je glede na naravo pogodbe to primerno. 
V pogodbah iz naslova zadolževanja se način valorizacije
denarnih obveznosti določi v skladu z letnim programom financiranja proračuna
Republike Slovenije, ki ga sprejeme vlada.
6. člen
Valorizacija denarnih obveznosti, ki temelji na povišanju
indeksa cen iz 1. točke prvega odstavka prejšnjega člena, se lahko prvič
izvede: 
1.    
po preteku enega leta od sklenitve pogodbe in 
2.    
ko kumulativno povečanje dogovorjenega indeksa cen preseže 4% vrednosti,
šteto od preteka enega leta od sklenitve pogodbe. 
Nadaljnja povišanja se lahko izvedejo, ko kumulativno
povečanje dogovorjenega indeksa cen ponovno preseže 4% vrednosti od zadnjega
povišanja denarnih obveznosti. 
Povišanje denarnih obveznosti lahko znaša največ 80%
povišanja indeksa cen iz prvega in drugega odstavka tega člena.
7. člen
Povišanje denarnih obveznosti v smislu tega pravilnika se
lahko prizna na predlog druge pogodbene stranke, če je bilo to predvideno v
pogodbi in na način določen v pogodbi.
8. člen
Določbe tega pravilnika se lahko smiselno uporabljajo tudi
za: 
1.    
znižanje denarnih obveznosti in 
2.    
spreminjanje denarnih obveznosti v pogodbah, v katerih so subjekti
upniki denarnih terjatev, če ni s posebnimi predpisi drugače določeno.
9. člen
Določbe tega pravilnika morajo subjekti upoštevati pri
sklepanju pogodb, in jih v ta namen upoštevati že pri oblikovanju osnutkov
razpisne dokumentacije, katera se pripravlja v skladu s predpisi, ki urejajo
javna naročila, oziroma pri pripravi druge dokumentacije, ki je podlaga za
posredovanje ponudbe ali vloge druge stranke.
2. PREHODNA IN KONČNA DOLOČBA
10. člen
Ta pravilnik se uporablja za pogodbe, ki bodo sklenjene na
podlagi postopkov oddaje javnih naročil ali drugih postopkov, ki se bodo začeli
po uveljavitvi tega pravilnika.
11. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 97098/2003
Ljubljana, dne 15. decembra 2003.
EVA 2003-1611-0167
dr. Dušan Mramor l. r. 
Minister 
za finance