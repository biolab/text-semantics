I. SPLOŠNA DOLOČBA
1. člen
(vsebina pravilnika)
Ta pravilnik ureja prilagoditev šolskih obveznosti po javno
veljavnem izobraževalnem programu (v nadaljnjem besedilu: izobraževalni
program) dijaku, ki se vzporedno izobražuje, dijaku perspektivnemu športniku,
dijaku vrhunskemu športniku in dijaku, ki se pripravlja na mednarodna
tekmovanja v znanju ali na druge mednarodne izobraževalne ali kulturne
prireditve ter izmenjave (v nadaljnjem besedilu: dijak tekmovalec).
II. VRSTE STATUSOV IN POGOJI ZA PRIDOBITEV STATUSOV
2. člen
(vrste statusov)
Vrste statusov so: 
-       
status dijaka, ki se vzporedno izobražuje, 
-       
status dijaka perspektivnega športnika, 
-       
status dijaka vrhunskega športnika, 
-       
status dijaka tekmovalca.
3. člen
(pogoji za pridobitev statusa)
Status dijaka, ki se vzporedno izobražuje, lahko pridobi
dijak, ki se hkrati izobražuje po več izobraževalnih programih. 
Status dijaka perspektivnega športnika lahko pridobi dijak,
ki je registriran pri nacionalni panožni športni zvezi in tekmuje v uradnih
tekmovalnih sistemih nacionalnih panožnih športnih zvez. 
Status dijaka vrhunskega športnika lahko pridobi dijak, ki
doseže vrhunski športni dosežek mednarodne vrednosti. 
Status dijaka tekmovalca lahko pridobi dijak, ki se
pripravlja na mednarodna tekmovanja v znanju ali na druge mednarodne
izobraževalne ali kulturne prireditve ter izmenjave.
III. POSTOPEK PRIDOBITVE STATUSA IN OSEBNI IZOBRAŽEVALNI
NAČRT
4. člen
(postopek pridobitve statusa)
Za pridobitev statusa lahko dijak zaprosi s pisno vlogo na
šoli, kjer ima status dijaka in opravlja večino obveznosti po izobraževalnem
programu. 
V vlogi iz prejšnjega odstavka je potrebno navesti tudi: 
-       
za pridobitev statusa dijaka, ki se vzporedno izobražuje, podatke o
šoli, na kateri se dijak vzporedno izobražuje, in o izobraževalnem programu, po
katerem se vzporedno izobražuje, 
-       
za pridobitev statusa dijaka perspektivnega športnika podatke o
nacionalni panožni športni zvezi, pri kateri je dijak registriran in podatke o
tekmovanjih dijaka v uradnih tekmovalnih sistemih nacionalnih panožnih športnih
zvez, 
-       
za pridobitev statusa dijaka vrhunskega športnika podatke o pridobljenem
statusu vrhunskega športnika, 
-       
za pridobitev statusa dijaka tekmovalca podatke o organizaciji, ki vodi
priprave na mednarodna tekmovanja v znanju ali na druge mednarodne
izobraževalne ali kulturne prireditve ter izmenjave. 
Vlogo je potrebno vložiti najkasneje do 30. septembra za
tekoče šolsko leto oziroma do 31. marca tekočega šolskega leta, če se šolsko
leto začne 1. marca, iz utemeljenih razlogov pa lahko tudi med šolskim letom.
5. člen
(sklep o pridobitvi statusa)
O vlogi za pridobitev statusa odloči ravnatelj najkasneje v
tridesetih dneh po prejemu popolne vloge s sklepom, ki ga vroči dijaku
najkasneje v osmih dneh po odločitvi. 
V obrazložitvi sklepa o pridobitvi statusa je potrebno dijaka
seznaniti tudi z razlogi za mirovanje in prenehanje statusa po tem pravilniku. 
Priloga sklepa o pridobitvi statusa je osebni izobraževalni
načrt. 
Sklep o pridobitvi statusa velja največ za eno šolsko leto.
6. člen
(vsebina osebnega izobraževalnega načrta)
Z osebnim izobraževalnim načrtom, ki vsebuje prilagoditev
šolskih obveznosti dijaku, se določi: 
-       
obdobje prilagoditve šolskih obveznosti, 
-       
obdobje obvezne prisotnosti pri pouku, 
-       
roke in način ocenjevanja znanja, 
-       
roke in način izpolnjevanja drugih obveznosti, 
-       
roke za obveščanje pristojnih organov o neizpolnjevanju osebnega
izobraževalnega načrta, 
-       
druge pravice in obveznosti šole in dijaka. 
Med šolskim letom se vsebina osebnega izobraževalnega načrta
iz utemeljenih razlogov lahko spremeni.
7. člen
(priprava osebnega izobraževalnega načrta)
Osebni izobraževalni načrt pripravi strokovni delavec, ki ga
imenuje ravnatelj. 
Strokovni delavec pripravi osebni izobraževalni načrt v
sodelovanju z dijakom in ga uskladi z oddelčnim učiteljskim zborom ter s
starši, če to želijo. 
Če se dijak vzporedno izobražuje, strokovni delavec uskladi
osebni izobraževalni načrt tudi s strokovnim delavcem drugega izobraževalnega
programa oziroma druge šole. 
Za dijaka perspektivnega športnika oziroma dijaka vrhunskega
športnika, strokovni delavec uskladi osebni izobraževalni načrt tudi s športnim
društvom oziroma z nacionalno panožno športno zvezo. 
Za dijaka tekmovalca strokovni delavec uskladi osebni
izobraževalni načrt tudi z organizacijo, ki organizira ali vodi priprave na
mednarodna tekmovanja v znanju ali na druge mednarodne izobraževalne ali
kulturne prireditve ter izmenjave.
IV. MIROVANJE OZIROMA PRENEHANJE STATUSA
8. člen
(mirovanje statusa)
Dijaku status lahko miruje: 
-       
če ne izpolnjuje obveznosti po osebnem izobraževalnem načrtu, 
-       
če ne dosega minimalnih standardov pri dveh ali več programskih enotah
oziroma predmetih, 
-       
če mu je izrečen ukor razrednika ali ukor oddelčnega učiteljskega zbora,
-       
v primeru daljše bolezni oziroma poškodbe, 
-       
iz drugih utemeljenih razlogov. 
O mirovanju in obdobju mirovanja statusa odloči ravnatelj s
sklepom, ki ga vroči dijaku in staršem najkasneje v osmih dneh po odločitvi. 
O odločitvi iz prejšnjega odstavka ravnatelj obvesti oddelčni
učiteljski zbor.
9. člen
(prenehanje statusa)
Dijaku status preneha: 
-       
če ob poteku obdobja mirovanja statusa ne izpolni obveznost iz druge
alinee prvega odstavka prejšnjega člena, 
-       
če preneha pogoj za pridobitev statusa, 
-       
če mu je izrečen ukor učiteljskega zbora oziroma pogojna izključitev, 
-       
če mu preneha status dijaka po drugih predpisih, 
-       
na njegov predlog oziroma na predlog staršev, 
-       
s potekom obdobja, za katerega mu je bil status podeljen. 
O prenehanju pogoja za pridobitev statusa je dijak dolžan
obvestiti šolo v petih delovnih dneh po prenehanju pogoja. 
O prenehanju statusa odloči ravnatelj s sklepom, ki ga vroči
dijaku in staršem najkasneje v osmih dneh po odločitvi. 
O odločitvi iz prejšnjega odstavka ravnatelj obvesti oddelčni
učiteljski zbor, športno društvo, nacionalno panožno športno zvezo ali
organizacijo, ki organizira ali vodi priprave na mednarodna tekmovanja v znanju
ali na druge mednarodne izobraževalne ali kulturne prireditve ter izmenjave.
V. VARSTVO PRAVIC DIJAKOV
10. člen
(pritožba na sklep)
Zoper sklep o zavrnitvi vloge za pridobitev statusa in sklep
o prenehanju statusa je dovoljena pritožba na pritožbeno komisijo oziroma
komisijo za varstvo pravic (v nadaljnjem besedilu: pritožbena komisija) v
skladu z Zakonom o gimnazijah oziroma Zakonom o poklicnem in strokovnem
izobraževanju v roku osmih dni po prejemu sklepa. 
Pritožbena komisija odloči o pritožbi najkasneje v petnajstih
dneh po prejemu pritožbe. 
Odločitev pritožbene komisije je dokončna.
VI. KONČNI DOLOČBI
11. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o prilagajanju šolskih obveznosti (Uradni list RS, št. 89/98 in 56/07),
uporablja pa se še do 31. avgusta 2009.
12. člen
(uveljavitev pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. septembra 2009.
Št. 0070-5/2009
Ljubljana, dne 24. aprila 2009
EVA 2009-3311-0014
dr. Igor Lukšič l.r. 
Minister 
za šolstvo in šport