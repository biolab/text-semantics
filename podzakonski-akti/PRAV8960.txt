1. člen
(vsebina)
Ta pravilnik določa geografsko označbo Brkinski slivovec ter
pogoje za njeno uporabo za izvajanje Uredbe (ES) št. 110/2008 Evropskega
parlamenta in Sveta z dne 15. januarja 2008 o opredelitvi, opisu, predstavitvi,
označevanju in zaščiti geografskih označb žganih pijač ter razveljavitvi Uredbe
Sveta (EGS) št. 1576/89 (UL L št. 39 z dne 13. 2. 2008, str. 16; v nadaljnjem
besedilu: Uredba 110/2008/ES).
2. člen
(označevanje)
Brkinski slivovec je lahko v prometu le kot predpakiran
izdelek. Z geografsko označbo Brkinski slivovec se lahko označi le žganje iz
sadja, če ustreza vsem zahtevam iz Uredbe 110/2008/ES, Pravilnika o žganih
pijačah (Uradni list RS, št. 75/08; v nadaljnjem besedilu: Pravilnik o žganih
pijačah) in tega pravilnika.
3. člen
(definicija)
(1) Brkinski slivovec je naravno žganje, ki je proizvedeno po
tehnološkem postopku iz 6. člena tega pravilnika z destilacijo fermentirane
drozge iz avtohtonih sort češpelj, pridelanih in predelanih na geografskem
območju Brkinov, določenem v 4. členu tega pravilnika. 
(2) Brkinski slivovec ima zaradi značilne tehnologije in
uporabe različnih avtohtonih sort češpelj specifične senzorične lastnosti, ki
se kažejo v prepoznavni cvetici prijetnega vonja in okusa.
4. člen
(geografsko območje)
Meja geografskega območja Brkinov se prične na državni meji s
Hrvaško v naselju Jelšane, nadaljuje po SV pobočju Slavnika do Prešnice in vasi
Petrinje, nadaljuje čez cesto Kozina–Koper, preko vasi Ocizla in Beka do
državne meje z Italijo. Meja poteka naprej po državni meji do Krvavega potoka,
čez vzpetino Gradišče, vključuje naselje Lokev, se nadaljuje čez Strmec proti
Povirju, zajame vas Povir ter nadaljuje do Brestovice pri Povirju, kjer se
obrne in nadaljuje po cesti do Divače in naprej čez Vremščico do naselij Volče
in Kal pri Pivki. Nadaljuje se do Šembij in Ilirske Bistrice, dalje po vznožju
Snežnika do naselja Zabiče in do državne meje s Hrvaško ter naprej po državni
meji do izhodiščne točke pri Jelšanah.
5. člen
(kakovost sadja)
Brkinski slivovec se proizvaja iz plodov avtohtonih sort
češpelj, ki se tradicionalno pridelujejo na območju iz prejšnjega člena ter se
obirajo s tresenjem v času optimalne tehnološke zrelosti.
6. člen
(tehnološki postopek)
(1) Tehnološki postopek poteka po klasičnem načinu predelave
v bakrenih kotlih z dvakratno destilacijo. 
(2) Postopek predelave češpelj se prične s čiščenjem sadja,
sledi mletje in fermentacija. Takoj po končanem vrenju oziroma fermentaciji se
fermentirana sadna drozga destilira v sadni destilat. Za destilacijo se
uporabljajo le bakreni kotli, ki so namenjeni žganjekuhi za dvakratno
destilacijo. Srednji tok destilata se z vodo korigira do ustrezne vsebnosti
alkohola oziroma do pitne jakosti. 
(3) Brkinski slivovec je lahko proizveden tudi po
tradicionalnem postopku v brkinskem kotlu, kot tradicionalnem kotlu za
žganjekuho iz Brkinov, z enkratno destilacijo in se lahko označi z dodatno
navedbo »tradicionalna predelava«. 
(4) Staranje Brkinskega slivovca lahko poteka v steklenih
posodah ali lesenih sodih, izdelanih iz ustreznih vrst lesa, kot so murva,
jesen ipd.
7. člen
(kakovost žganja)
(1) Brkinski slivovec mora ustrezati minimalni kakovosti za
žganje iz sadja v skladu s Prilogo I in Prilogo II Uredbe 110/2008/ES in
naslednjim parametrom: 
-       
etanol: od 37,5 do 44 vol%; 
-       
acetaldehid: max do 800 mg/l a.a.; 
-       
skupne kisline, kot ocetna kislina: največ 1500mg/l; 
-       
etilacetat: max. 2500mg/l a.a.; 
-       
cianovodikova kislina: do 70 mg/l a.a.; 
-       
biti mora brezbarven, bister in imeti izrazit sadni vonj in okus po
češpljah. 
(2) Razlika v vonju in okusu je v prepoznavni cvetici, ki je
posledica mešanja prve in druge prekuhe oziroma pri enkratni destilaciji
pravilnega odvzema srednjega toka.
8. člen
(pogoji za pridobitev pravice do uporabe označbe)
Pravico do uporabe geografske označbe Brkinski slivovec
pridobi proizvajalec na podlagi poročila preizkusnega laboratorija za
ugotavljanje skladnosti žganih pijač in drugih alkoholnih pijač (v nadaljnjem
besedilu: organizacija za ugotavljanje skladnosti) določenega v skladu z
zakonom, ki ureja kmetijstvo, da Brkinski slivovec ustreza vsem zahtevam iz 2.
člena tega pravilnika.
9. člen
(prenehal veljati)
Skladnost Brkinskega slivovca z geografsko označbo se
ugotavlja po določbah Pravilnika o žganih pijačah.
10. člen
(prenehal veljati)
Brkinski slivovec mora biti označen skladno z Uredbo
110/2008/ES in Pravilnikom o žganih pijačah.
11. člen
(obveščanje)
Organizacija za ugotavljanje skladnosti enkrat letno obvešča
ministrstvo pristojno za kmetijstvo, gozdarstvo in prehrano o izdanih poročilih
o skladnosti za geografsko označbo Brkinski slivovec, najpozneje do 15. aprila
za preteklo leto.

Pravilnik o geografski označbi Brkinski
slivovec (Uradni list RS, št. 117/08) vsebuje naslednjo prehodno in končni
določbi:
»12. člen
(prehodno obdobje)
(1) Brkinski slivovec mora biti proizveden in označen v
skladu z zahtevami iz tega pravilnika najpozneje do 31. marca 2009. 
(2) Ne glede na določbo prejšnjega odstavka je Brkinski
slivovec, proizveden in označen pred 31. marcem 2009, lahko v prometu do porabe
zalog.
13. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o označbi geografskega porekla Brkinski slivovec (Uradni list RS, št. 69/03 in
45/08 – ZKme-1).
14. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o izvajanju uredbe (EU) o
opredelitvi, opisu, predstavitvi in označevanju žganih pijač (Uradni list RS,
št. 44/21) v zvezi s prenehanjem veljavnosti in
podaljšanjem uporabe 9. in 10. člena pravilnika določa:
»11. člen
(prenehanje
veljavnosti in podaljšanje uporabe)
[…]
(2) Z dnem uveljavitve
tega pravilnika prenehajo veljati, uporabljajo pa se do 25. maja 2021:
-       
[…];
-       
[…];
-       
9. in 10. člen Pravilnika o
geografski označbi Brkinski slivovec (Uradni list RS, št. 117/08 in 26/14
– ZKme-1B) in
-       
[…].«;
ter vsebuje
naslednjo končno določbo:
»12. člen
(začetek
veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.