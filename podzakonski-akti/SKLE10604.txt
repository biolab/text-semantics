1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi
Sklepa Komisije 2009/78/ES (UL L št. 331 z dne 15. decembra 2010,
str. 12) dne 16. decembra 2014 objavil Smernice o merilih za določitev
pogojev uporabe člena 131(3) Direktive 2013/36/EU (CRD) v zvezi z oceno drugih
sistemsko pomembnih institucij (DSPI) (v nadaljevanju: smernice), ki so
objavljene na njegovi spletni strani.
(2) Smernice iz prvega odstavka tega člena urejajo
merila v zvezi z ocenjevanjem drugih sistemsko pomembnih institucij ter pravila
o nekaterih razkritjih med postopkom njihovega ocenjevanja.
(3) Smernice se uporabljajo za organe, ki jih države
članice imenujejo v skladu s prvim odstavkom 131. člena Direktive
2013/36/EU Evropskega parlamenta in Sveta z dne 26. junija 2013 o dostopu
do dejavnosti kreditnih institucij in bonitetnem nadzoru kreditnih institucij
in investicijskih podjetij, spremembi Direktive 2002/87/ES in razveljavitvi
direktiv 2006/48/ES in 2006/49/ES (UL L št. 176 z dne 27. junija
2013, str. 338).
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za Banko Slovenije, kadar kot pristojni organ izvaja pristojnosti in naloge v
zvezi z opredelitvijo drugih sistemsko pomembnih bank v skladu z ZBan-2.
(2) Banka Slovenije bo pri opravljanju nalog in
pristojnosti v zvezi z opredelitvijo drugih sistemsko pomembnih bank v skladu z
ZBan-2 upoštevala smernice, razen 9. točke, kjer se pri pragu za določitev DSPI
namesto zgornje meje praga 425 bazičnih točk uporablja zgornja meja praga
500 bazičnih točk.

Sklep o uporabi Smernic o merilih za določitev
pogojev uporabe člena 131(3) Direktive 2013/36/EU (CRD) v zvezi z oceno drugih
sistemsko pomembnih institucij (DSPI) (Uradni list RS, št. 66/15) vsebuje naslednjo končno določbo:
»3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.«.

Sklep o spremembi Sklepa o uporabi Smernic o
merilih za določitev pogojev uporabe člena 131(3) Direktive 2013/36/EU (CRD) v
zvezi z oceno drugih sistemsko pomembnih institucij (DSPI) (Uradni list RS, št.
68/17) vsebuje naslednjo končno določbo:
»2. člen
(uveljavitev sklepa)
Ta sklep začne veljati naslednji dan po objavi v Uradnem
listu Republike Slovenije.«.