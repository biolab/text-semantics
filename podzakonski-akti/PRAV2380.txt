I. SPLOŠNE DOLOČBE
1. člen
S tem pravilnikom se ureja oblika, vsebina
in način vodenja vojaške knjižice. 
Vojaška knjižica je vezana v platnice rjave
barve, velikosti 88 x 125 milimetrov in ima 18 vpisnih oddelkov. Na platnicah
je napis Republika Slovenija, Vojaška knjižica, in odtisnjen grb Republike
Slovenije. 
Obrazec vojaške knjižice je sestavni del
tega pravilnika.
2. člen
Vojaškemu obvezniku, pripadniku italijanske
ali madžarske narodne skupnosti, se izda vojaška knjižica na dvojezičnem
obrazcu, če to zahteva.
3. člen
V vojaško knjižico se vpišejo osebni
podatki vojaškega obveznika: priimek in ime, datum in kraj rojstva, država
rojstva, če ni bil rojen v Republiki Sloveniji, in enotna matična številka. 
V vojaško knjižico se vpisujejo še
naslednji podatki: datum vpisa v vojaško evidenco, ocena zdravstvene
sposobnosti za vojaško službo, rod - služba, vojaškoevidenčna dolžnost, krvna
skupina, služenje vojaškega roka ali razlogi, zaradi katerih se šteje, da je
vojaški obveznik opravil vojaški rok oziroma je bil oproščen služenja vojaškega
roka, o usposobljenosti za vojaškoevidenčno dolžnost, o končanih vojaških
šolah, o razporedu, o zadolžitvi z osebnim vojaškim orožjem in opremo, o
opravljenih vojaških vajah, o udeležbi v vojni, o podelitvi čina, o povišanju,
o odvzemu čina, o priznanjih in odlikovanjih, o zamenjavi vojaške knjižice, o
prenehanju vojaške dolžnosti in uradni zaznamki. 
Državljanu, ki mu je v skladu z zakonom
priznan ugovor vesti vojaški dolžnosti in je opravil nadomestno civilno službo
oziroma usposabljanje za zaščito, reševanje in pomoč, se v vojaško knjižico
vpiše razlog in datum prenehanja vojaške dolžnosti, kot uradni zaznamek pa kraj
in čas opravljanja nadomestne civilne službe oziroma usposabljanja za zaščito,
reševanje in pomoč. 
Državljanu, ki je opravil služenje
vojaškega roka brez orožja, se vpiše tudi opomba, da ni usposobljen za uporabo
orožja.
4. člen
Na notranji strani platnic vojaške knjižice
je izvleček iz določb zakona o vojaški dolžnosti, ki ga ob prejemu vojaške
knjižice podpiše imetnik knjižice in s tem potrdi, da je seznanjen z osnovnimi
dolžnostmi in pravicami v zvezi z izvrševanjem vojaške dolžnosti.
5. člen
Na prvi strani vojaške knjižice so enaki
napisi in oznake kot na platnicah.
6. člen
Na drugi strani se poleg osebnih podatkov
vojaškega obveznika vpišejo tudi podatki o organu, ki je izdal vojaško
knjižico, in datum izdaje. Na tej strani je tudi številka vojaške knjižice, ki
je sestavljena iz dveh črk in registrske številke, ki ima največ šest mest.
Registrske številke določa ter vodi evidenco o izdanih vojaških knjižicah
organizacijska enota Ministrstva za obrambo, pristojna za vojaške zadeve. 
Vojaška knjižica je veljavna, ko jo overi s
podpisom in pečatom pooblaščena oseba organizacijske enote Ministrstva za
obrambo, ki vojaškega obveznika vodi v evidenci (v nadaljnjem besedilu: upravni
organ, pristojen za obrambne zadeve). 
Ob prihodu na služenje vojaškega roka
oziroma na usposabljanje za opravljanje nalog v rezervni sestavi policije se v
vojaško knjižico nalepi fotografija vojaškega obveznika v bojni uniformi brez
kape. Državljan, ki mu je v skladu z zakonom priznan ugovor vesti vojaški
dolžnosti in je vpoklican na opravljanje nadomestne civilne službe, ima v
vojaški knjižici fotografijo v civilni obleki.
II. IZDAJANJE VOJAŠKE KNJIŽICE
7. člen
Vojaškemu obvezniku se izda vojaška
knjižica praviloma na naboru. 
Ženskam, ki na podlagi soglasja sodelujejo
v rezervni sestavi, se izda vojaška knjižica, ko se seznanijo z vojnim
razporedom. Pripadnicam stalne sestave vojske in ženskam, razporejenim na
delovna mesta Ministrstva za obrambo, na katerih se opravlja vojaška služba, se
izda vojaška knjižica ob imenovanju na dolžnost. 
Državljanom, ki jim je priznan ugovor vesti
vojaški dolžnosti pred napotitvijo na služenje vojaškega roka, se izda vojaška
knjižica, ko postane odločba o priznanju te pravice pravnomočna.
8. člen
Vojaški obveznik, ki izgubi vojaško
knjižico ali ostane kako drugače brez nje, mora to takoj prijaviti upravnemu
organu, pristojnemu za obrambne zadeve, ki ga vodi v vojaški evidenci. Na
podlagi prijave izda upravni organ, pristojen za obrambne zadeve, vojaškemu
obvezniku novo vojaško knjižico. 
Ne glede na prejšnji odstavek prijavi
vojaški obveznik, ki med vojaško službo izgubi vojaško knjižico ali ostane kako
drugače brez nje, izgubo vojaške knjižice vojaški enoti, v kateri je. O izgubi
oziroma pogrešitvi vojaške knjižice obvesti pristojno poveljstvo upravni organ,
pristojen za obrambne zadeve, ki vodi vojaškega obveznika v vojaški evidenci.
9. člen
Vojaška knjižica se zamenja, če pooblaščena
uradna oseba ugotovi, da je neuporabna zaradi dotrajanosti ali poškodb. 
Zamenjana vojaška knjižica se uniči. 
V novo vojaško knjižico se prepišejo vsi
vpisi iz vojaške knjižice, ki se zamenja. 
V uradni zaznamek nove vojaške knjižice se
vpiše opomba, da so prepisani vpisi istovetni z vpisi v zamenjani vojaški
knjižici, ter potrdi s pečatom in podpisom pooblaščene osebe upravnega organa,
pristojnega za obrambne zadeve.
10. člen
Vojaškemu obvezniku se izda nova vojaška
knjižica tudi, če v njej ni več praznih rubrik za vpisovanje podatkov. V novo
vojaško knjižico se prepišejo samo zadnji vpisi iz posameznih rubrik. 
V uradni zaznamek v novi vojaški knjižici
se vpiše opomba, da so prepisani vpisi istovetni z vpisi v stari vojaški
knjižici, ter potrdi s pečatom in podpisom pooblaščene osebe upravnega organa,
pristojnega za obrambne zadeve. 
Stara vojaška knjižica se vrne vojaškemu
obvezniku.
11. člen
Vojaški obveznik, ki mu preneha vojaška
dolžnost, in državljan, ki je opravil nadomestno civilno službo oziroma
predpisano usposabljanje za zaščito, reševanje in pomoč, obdrži vojaško
knjižico kot dokaz, da mu je prenehala vojaška dolžnost. 
Ne glede na prejšnji odstavek mora oseba,
ki ji je prenehalo državljanstvo Republike Slovenije, vrniti vojaško knjižico
upravnemu organu, pristojnemu za obrambne zadeve, ki jo je vodil v vojaški
evidenci, v petnajstih dneh od dneva, ko je odločba o prenehanju državljanstva
postala pravnomočna. Na njeno zahtevo se ji izda potrdilo, da je opravila
služenje vojaškega roka ali nadomestno civilno službo. 
Vojaška knjižica osebe iz prejšnjega
odstavka se uniči.
III. IZPOLNJEVANJE ODDELKOV V VOJAŠKI KNJIŽICI
12. člen
V tretji oddelek vojaške knjižice se vpiše
odločitev naborne komisije, in sicer ocena zdravstvene sposobnosti za vojaško
službo ter rod oziroma služba in vojaškoevidenčna dolžnost. 
Odločitev iz prejšnjega odstavka ima pravno
naravo odločbe po predpisih o splošnem upravnem postopku. 
V rubriko številka odločbe se vpiše
številka iz nabornega protokola ter datum odločitve naborne komisije.
13. člen
V četrti oddelek vojaške knjižice se vpiše
krvna skupina, ki jo potrdi pooblaščeni zdravnik.
14. člen
V peti oddelek vojaške knjižice se vpiše
enota ter čas služenja vojaškega roka. Rubrike potrdi pooblaščena vojaška oseba
v enoti.
15. člen
V šesti oddelek se vpiše pravna podlaga, na
kateri se vojaškemu obvezniku prizna služenje vojaškega roka, naziv in kraj
ustanove ter številka in datum dokumenta, ki dokazuje, da je vojaški obveznik
končal šolo za notranje zadeve, ki traja najmanj dve leti, da je končal študij
obramboslovja in je opravil predpisano stažiranje, oziroma končal drugo
visokošolsko izobraževanje doma ali v tujini, ki se šteje za šolo za častnike,
in opravil predpisano stažiranje v Slovenski vojski.
16. člen
V sedmi oddelek se v rubriko o
vojaškoevidenčni dolžnosti vpiše šifra in naziv osnovne ali dopolnilne
vojaškoevidenčne dolžnosti, za katero je vojaški obveznik usposobljen. 
Vojaškoevidenčno dolžnost vpiše vojaška
enota, v kateri se je vojaški obveznik usposobil za določeno dolžnost.
Pooblaščena oseba upravnega organa, pristojnega za obrambne zadeve, v to
rubriko vpiše na podlagi dokazil o pridobitvi izobrazbe oziroma znanj, znanja,
pomembna za opravljanje vojaške službe. 
Vojaškim obveznikom, ki so se usposabljali
v tujini, vpiše vojaškoevidenčno dolžnost praviloma poveljstvo, ki je vojaškega
obveznika poslalo na usposabljanje.
17. člen
V osmi oddelek se vpisujejo vojaške šole,
ki jih je končal vojaški obveznik. Pri tem se vpiše naziv šole ter številka in
datum dokumenta, ki to dokazuje.
18. člen
V devetem oddelku se izpolni veljavni kupon
razporeda. 
V rubriko enota se vpiše številčna oznaka
vojne enote Slovenske vojske, enote za zveze, enotne kurirske službe
Ministrstva za obrambo oziroma organizacijske enote Ministrstva za obrambo, v
kateri se opravlja vojaška služba. 
V rubriki mobilizacijsko zbirališče oziroma
mesto javljanja se vpisuje kraj, ulica, hišna številka oziroma naziv objekta,
kjer je določeno zbiranje enote. 
V primeru organiziranega prevoza vojaških
obveznikov na mobilizacijsko zbirališče oziroma posebne zahteve pristojnega
poveljstva se vpisuje mesto javljanja. 
Ob ukinitvi ali spremembi razporeda
pooblaščena oseba upravnega organa, pristojnega za obrambne zadeve, iztrga
neveljavni kupon in ga uniči. Uničenje potrdi z vpisom datuma ter pečatom in
podpisom pooblaščene osebe na hrbtni strani naslednjega kupona.
19. člen
V deseti oddelek o osebni vojaški
oborožitvi in opremi se vpisuje zadolžitev in razdolžitev vojaškega obveznika v
rezervni sestavi z osebno vojaško oborožitvijo in opremo. 
Rubriko izpolnjuje pooblaščena oseba v
poveljstvu, enoti ali zavodu, ki izda oziroma sprejme osebno vojaško oborožitev
in opremo. Pri izdaji osebne vojaške oborožitve in opreme se vpiše ime
izdajatelja, številka materialnega lista ter datum izdaje osebne vojaške
oborožitve in opreme. Pri vrnitvi osebne vojaške oborožitve in opreme vojaškega
obveznika se vpiše samo datum vrnitve ter potrdi s pečatom in podpisom
pooblaščene osebe.
20. člen
V enajsti oddelek o vojaških vajah se
pripadnikom rezervne sestave vpišejo vojaške vaje, tečaji in druge oblike
vojaškega usposabljanja in vojaška služba v okviru obveznosti, ki jih je država
sprejela v mednarodnih organizacijah. 
Oddelek v vojaški knjižici izpolnjuje
poveljstvo, enota ali zavod Slovenske vojske, vpiše pa se številčna oznaka
enote in od kdaj do kdaj je bil vojaški obveznik na vojaški vaji oziroma v
vojaški službi. Vpisano udeležbo vojaškega obveznika na vojaški vaji oziroma v
vojaški službi potrdi pooblaščena oseba s pečatom in podpisom.
21. člen
V dvanajsti oddelek o udeležbi v vojni se
vpiše številčna oznaka vojne enote in dejanski čas udeležbe v vojni, če je bil
vojaški obveznik vpoklican v vojaško službo, ki je v izrednem ali vojnem stanju
opravljala bojne naloge, na podlagi posredovanih podatkov pristojnega
poveljstva, enote ali zavoda Slovenske vojske. 
Udeležba v vojni se vpisuje tudi drugim
vojaškim obveznikom, katerim je v skladu s predpisi priznana udeležba v vojni.
V ta oddelek se vpisuje tudi udeležba v aktivnostih mednarodnih organizacij, ki
so namenjene vzpostavitvi ali ohranjanju miru med sprtimi stranmi. 
Oddelek izpolnjuje pooblaščena oseba
upravnega organa, pristojnega za obrambne zadeve.
22. člen
V trinajsti in štirinajsti oddelek se
vpisujejo podelitev, povišanja oziroma odvzem čina. 
Ob podelitvi, povišanju oziroma odvzemu
čina pooblaščena oseba upravnega organa, pristojnega za obrambne zadeve, vpiše
čin, odredbodajalca ter številko in datum akta o podelitvi, povišanju oziroma
odvzemu čina.
23. člen
V petnajsti oddelek se vpisujejo priznanja
Ministrstva za obrambo Republike Slovenije in državna odlikovanja za vojaške
zasluge. 
Ob podelitvi priznanja ali odlikovanja
pooblaščena oseba upravnega organa, pristojnega za obrambne zadeve, vpiše naziv
priznanja ali odlikovanja ter številko in datum akta, s katerim je bilo
vojaškemu obvezniku podeljeno priznanje ali odlikovanje.
24. člen
V šestnajsti oddelek se vpiše datum in
razlog izdaje nove vojaške knjižice ter serija in številka stare vojaške
knjižice.
25. člen
V sedemnajsti oddelek se vpiše prenehanje
vojaške dolžnosti. Vpiše se razlog izbrisa iz vojaške evidence v skladu z
zakonom o vojaški dolžnosti in datum izbrisa ter potrdi s pečatom in podpisom
pooblaščene osebe upravnega organa, pristojnega za obrambne zadeve.
26. člen
V osemnajsti oddelek se vpisujejo uradni
zaznamki in ostali vpisi v primeru, če zmanjka rubrik v ustreznih oddelkih
vojaške knjižice.
27. člen
Napačno vpisan podatek v vojaški knjižici
se prečrta, popravek podatka pa overi s pečatom in podpisom pooblaščene uradne
osebe. 
Sprememba priimka in imena vojaškega
obveznika se vpisuje na enak način, kot je predviden za popravek napačnega
podatka.
IV. KONČNE DOLOČBE
28. člen
Vojaške knjižice, izdane v skladu s
pravilnikom o vojaški knjižici (Uradni list RS, št. 27/91), ostanejo v veljavi.
29. člen
Z dnem uveljavitve tega pravilnika preneha
veljati pravilnik o vojaški knjižici (Uradni list RS, št. 27/91).
30. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 831-115/96
Ljubljana, dne 14. marca 1996.
Minister 
za obrambo 
Jelko Kacin l. r.

Vojaška knjižica po
straneh