1. člen
Ta pravilnik določa fizikalne, kemijske,
biološke in ekološke parametre, ki so predmet monitoringa onesnaženosti okolja
zaradi odstranjevanja odpadkov iz proizvodnje titanovega dioksida (v nadaljnjem
besedilu: monitoring onesnaženosti okolja) ter metodologijo vzorčenja, merjenja
in evidentiranja podatkov tega monitoringa.
Pravilnik določa tudi način sporočanja
podatkov iz prejšnjega odstavka ministrstvu, pristojnemu za varstvo okolja, in
pogoje, ki jih mora izpolnjevati izvajalec monitoringa onesnaženosti okolja.
2. člen
Pojmi imajo po tem pravilniku naslednji
pomen:
1.    
odstranjevanje odpadkov iz proizvodnje
titanovega dioksida je odstranjevanje teh odpadkov iz predpisa, ki ureja
ravnanje z odpadki titanovega dioksida,
2.    
vplivno območje je voda, zemeljsko površje in
podzemeljske plasti, kjer se odpadki iz proizvodnje titanovega dioksida
odvajajo v vode, skladiščijo, odlagajo v ali na tla ali injektirajo v tla,
3.    
merilno mesto je mesto odvzema vzorca.
3. člen
Zavezanec za zagotovitev monitoringa
onesnaženosti okolja (v nadaljnjem besedilu: zavezanec) je odstranjevalec
odpadkov iz proizvodnje titanovega dioksida, kadar mora skladno s predpisi
zagotoviti monitoring onesnaženosti okolja kot posledice odstranjevanja teh
odpadkov z odvajanjem v vode, s skladiščenjem, z odlaganjem v ali na tla ali
injektiranjem v tla.
4. člen
Izvedba monitoringa onesnaženosti okolja
obsega:
1.    
monitoring onesnaženosti morja, določen v
prilogi 1, ki je sestavni del tega pravilnika, če se odpadki iz proizvodnje
titanovega dioksida (v nadaljnjem besedilu: odpadki) odvajajo v morje,
2.    
monitoring onesnaženosti površinskih voda,
določen v prilogi 2, ki je sestavni del tega pravilnika, če se odpadki odvajajo
v površinske vode,
3.    
monitoring onesnaženosti površinskih in
podzemnih voda, določen v prilogi 3, ki je sestavni del tega pravilnika, če se
odpadki skladiščijo ali odlagajo v ali na tla, ali
4.    
monitoring onesnaženosti površinskih in
podzemnih voda, določen v prilogi 4, ki je sestavni del tega pravilnika, če se
odpadki injektirajo v tla.
5. člen
Monitoring onesnaženosti okolja se izvaja
po programu monitoringa onesnaženosti okolja (v nadaljnjem besedilu: program
monitoringa).
Program iz prejšnjega odstavka mora
vsebovati:
-      
prikaz obsega in okoljskih značilnosti
vplivnega območja, kjer se izvaja monitoring,
-      
prikaz okoljskih značilnosti sosednjih območij,
kjer se izvaja monitoring in kjer odstranjevanje odpadkov domnevno nima
vplivov,
-      
opis značilnosti odstranjevanja odpadkov,
-      
določitev parametrov onesnaženosti, za katere
so meritve obvezne,
-      
določitev parametrov onesnaženosti, za katere
meritve niso obvezne, ali navedbo razlogov za opustitev teh meritev,
-      
opis geografskih in drugih lastnosti merilnih
mest in določitev njihove razmestitve na vplivnem območju in sosednjih
območjih,
-      
določitev globine ali višine merilnih mest ter
njihove oddaljenosti od mesta odstranjevanja odpadkov,
-      
pogostost obveznih in neobveznih meritev za
vsak parameter in
-      
opis načina vzorčenja in merilnih metod.
V primeru monitoringa onesnaženosti
podzemnih voda iz 3. in 4. točke prejšnjega člena morajo biti sestavni del
programa iz prejšnjega odstavka tudi vsebine, določene za program monitoringa
podzemnih voda v predpisu, ki ureja monitoring onesnaženosti podzemnih voda z
nevarnimi snovmi, pri čemer so za primer skladiščenja ali odlaganja odpadkov v
ali na tla indikativni parametri onesnaženosti podzemne vode parametri iz
priloge 3 tega pravilnika, za primer injektiranja v tla pa parametri iz priloge
4 tega pravilnika.
6. člen
Program monitoringa iz prvega odstavka
prejšnjega člena mora izdelati oseba iz 14. člena tega pravilnika.
Program iz prejšnjega odstavka pred
začetkom izvajanja monitoringa onesnaženosti okolja potrdi ministrstvo,
pristojno za varstvo okolja (v nadaljnjem besedilu: ministrstvo), v postopkih
izdaje predpisanih soglasij ali dovoljenj.
7. člen
Izbor merilnih mest in pogostost meritev
ter pogoji vzorčenja morajo zagotavljati, da se vzorčenje in meritve izvajajo
vedno na istem mestu, v isti globini ali na isti višini ter pri enakih
hidrometeoroloških pogojih.
V primeru monitoringa onesnaženosti podzemnih
voda iz 3. in 4. točke 4. člena tega pravilnika je treba pri postopkih
vzorčenja in določanju pogojev vzorčenja upoštevati tudi določbe predpisa, ki
ureja monitoring onesnaženosti podzemnih voda z nevarnimi snovmi.
8. člen
Pri uporabi posod za prenašanje vzorcev,
izbiri sredstev in metod za njihovo ohranjanje zaradi analize parametrov,
prevozu, shranjevanju in pripravi vzorcev za analizo mora biti zagotovljeno, da
ne vplivajo na rezultate analiz.
9. člen
Za meritve parametrov onesnaženosti morja v
primeru odvajanja odpadkov v morje se uporabljajo merilne metode, določene v
prilogi 1 tega pravilnika.
Za meritve parametrov onesnaženosti
površinskih voda v primeru odvajanja odpadkov v površinske vode se uporabljajo
merilne metode, določene v prilogi 2 tega pravilnika.
Za meritve parametrov onesnaženosti
površinskih in podzemnih voda v primeru skladiščenja odpadkov ali njihovega
odlaganja v ali na tla se uporabljajo merilne metode, določene v prilogi 3 tega
pravilnika.
Za meritve parametrov onesnaženosti površinskih
in podzemnih voda v primeru injektiranja odpadkov v tla se uporabljajo merilne
metode, določene v prilogi 4 tega pravilnika.
Za meritve, določene po prejšnjih
odstavkih, se lahko uporabljajo tudi druge merilne metode, če so rezultati
validacij teh metod enaki rezultatom validacij metod iz prejšnjih odstavkov.
10. člen
Pogostost meritev parametrov onesnaženosti
morja v primeru odvajanja odpadkov v morje mora biti najmanj enaka pogostosti,
določeni v prilogi 1 tega pravilnika.
Pogostost meritev parametrov onesnaženosti
površinskih voda v primeru odvajanja odpadkov v površinske vode mora biti
najmanj enaka pogostosti, določeni v prilogi 2 tega pravilnika.
Pogostost meritev parametrov onesnaženosti
površinskih in podzemnih voda v primeru skladiščenja odpadkov ali njihovega
odlaganja v ali na tla mora biti najmanj enaka pogostosti, določeni v prilogi 3
tega pravilnika.
Pogostost meritev parametrov onesnaženosti
površinskih in podzemnih voda v primeru injektiranja odpadkov v tla mora biti
najmanj enaka pogostosti, določeni v prilogi 4 tega pravilnika.
11. člen
Ne glede na določbe prejšnjega člena lahko
ministrstvo zavezancu na njegovo zahtevo dovoli manjšo pogostost meritev za
posamezen parameter onesnaženosti kot je določena v prejšnjem členu ali
opustitev meritev posameznega parametra, če na podlagi zavezančevih predhodnih
letnih poročil o monitoringu onesnaženosti okolja ugotovi, da vplivi
odstranjevanja odpadkov ne povzročajo škodljivih učinkov na okolje.
Če se na podlagi rezultatov meritev,
izvedenih v zmanjšanem obsegu iz prejšnjega odstavka, v naslednjih poročilih o
monitoringu onesnaženosti okolja ugotovi, da se je onesnaženost okolja zaradi
odstranjevanja odpadkov povečala, mora zavezanec ponovno zagotoviti izvajanje
meritev v obsegu, določenem v prejšnjem členu.
12. člen
Zavezanec mora o monitoringu onesnaženosti
okolja za vsako koledarsko leto izdelati poročilo.
Poročilo iz prejšnjega odstavka mora vsebovati
podatke o:
-      
izvajalcu monitoringa,
-      
zavezancu in njegovi dejavnosti,
-      
merilnih mestih in njihovih lastnostih ter
metodi vzorčenja,
-      
rezultatih meritev v monitoring vključenih
parametrov in o pogostosti meritev,
-      
uporabljenih merilnih metodah in o pravilnosti,
natančnosti ter mejah zaznavnosti teh metod.
Poročilo iz prvega odstavka tega člena mora
zavezanec predložiti ministrstvu do 31. avgusta za preteklo leto.
Poročilo iz prvega odstavka tega člena mora
zavezanec hraniti najmanj pet let.
13. člen
V primeru monitoringa onesnaženosti
podzemnih voda iz 3. in 4. točke 4. člena tega pravilnika morajo biti sestavni
del poročila o monitoringu iz prejšnjega člena tudi vsebine, določene za
poročilo o meritvah monitoringa podzemnih voda v predpisu, ki ureja monitoring
onesnaženosti podzemnih voda z nevarnimi snovmi.
14. člen
Zavezanec, ki izvaja monitoring
onesnaženosti okolja sam, ali oseba, ki ga izvaja za zavezanca, mora za to
dejavnost imeti pooblastilo ministrstva (v nadaljnjem besedilu: pooblastilo).
V primeru izvajanja monitoringa
onesnaženosti podzemnih voda iz 3. in 4. točke 4. člena tega pravilnika mora
zavezanec ali oseba iz prejšnjega odstavka za to dejavnost imeti tudi
pooblastilo za izvajanje monitoringa podzemnih voda, pridobljeno skladno s
predpisom, ki ureja monitoring onesnaženosti podzemnih voda z nevarnimi snovmi.
15. člen
Zavezanec ali oseba iz prvega odstavka
prejšnjega člena mora za pridobitev pooblastila iz prvega odstavka prejšnjega
člena izpolnjevati naslednje pogoje:
1.    
da je gospodarska družba, zavod ali samostojni
podjetnik posameznik,
2.    
da ima usposobljene delavce za izvajanje
monitoringa s tem pravilnikom določenih parametrov onesnaženosti,
3.    
da ima pogodbo o sodelovanju z laboratorijem,
usposobljenim in opremljenim za izvajanje meritev, ki jih ne opravlja sam in
4.    
da ima akreditacijo nacionalne akreditacijske
službe za izvajanje kemičnih analiz po metodah, določenih s tem pravilnikom za
najmanj enega od parametrov onesnaženosti.
16. člen
Zavezanec ali oseba iz prvega odstavka 14.
člena tega pravilnika dobi pooblastilo na podlagi vloge pri ministrstvu.
Vloga iz prejšnjega odstavka mora vsebovati
podatke o prosilcu za pooblastilo in o laboratoriju iz 3. točke prejšnjega
člena. Vlogi morajo biti priložena dokazila o izpolnjevanju pogojev iz
prejšnjega člena.
17. člen
Zavezancu ali osebi iz prvega odstavka 14.
člena tega pravilnika se lahko pooblastilo izda za največ šest let. Pooblastilo
se obnovi na podlagi vloge prosilca, če izpolnjuje pogoje iz 15. člena tega
pravilnika.
Ministrstvo da pooblastilo v obsegu, za
katerega zavezanec ali oseba iz prvega odstavka 14. člena tega pravilnika
zaprosi glede na vrsto in obseg izvajanja monitoringa onesnaženosti okolja.
Ministrstvo lahko zavezancu ali osebi iz
prejšnjega odstavka odvzame pooblastilo pred iztekom njegove veljavnosti v
celoti, če ne izpolnjuje več pogojev iz 15. člena tega pravilnika.
18. člen
Za potrebe izvajanja monitoringa
onesnaženosti okolja za zavezance po drugih osebah, ministrstvo vodi seznam
pooblaščenih oseb iz prvega odstavka 14. člena tega pravilnika.
Seznam iz prejšnjega odstavka vsebuje
podatke o imenu in sedežu osebe ter o obsegu monitoringa onesnaženosti okolja,
za katerega ima oseba pooblastilo.

Priloga
1: Monitoring onesnaženosti morja
Priloga
2: Monitoring onesnaženosti celinskih površinskih vod
Priloga
3: Monitoring onesnaženosti površinskih in podzemnih voda, če se odpadki
skladiščijo ali odlagajo v ali na tla
Priloga
4: Monitoring onesnaženosti površinskih in podzemnih voda, če se odpadki
injektirajo v tla

Pravilnik o monitoringu onesnaženosti okolja
zaradi odpadkov iz proizvodnje titanovega dioksida (Uradni list RS, št. 57/00)
vsebuje naslednjo prehodno in končno določbo:
»19. člen
Ne glede na določbe 15. člena tega
pravilnika lahko zavezanec ali oseba iz prvega odstavka 14. člena tega
pravilnika dobi pooblastilo do 31. decembra 2001 tudi, če izpolnjuje naslednje
pogoje:
1.    
da je gospodarska družba, zavod ali samostojni
podjetnik posameznik,
2.    
da ima usposobljene delavce z ustrezno
izobrazbo in izkušnjami za izvajanje meritev parametrov onesnaženosti skladno s
tem pravilnikom in
3.    
da ima vzpostavljen sistem za zagotavljanje in
preverjanje kakovosti meritev in je v obdobju zadnjih treh let pred izdajo
pooblastila vsaj enkrat dosegel pozitivne rezultate pri medlaboratorijskih
primerjalnih analizah za merjenje najmanj enega od parametrov onesnaženosti.
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah pravilnika o
monitoringu onesnaženosti okolja zaradi odpadkov iz proizvodnje titanovega
dioksida (Uradni list RS, št. 43/04) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.