1. člen
Ta uredba določa barvo in oznake vozil in
plovil policije, oborožitev ter posebno opremo policije.
2. člen
Vozila in plovila policije po tej uredbi
so:
-       
kolesa (patruljna, civilna),
-       
mopedi (civilni),
-       
motorna kolesa (specialna patruljna, civilna),
-       
osebna vozila (specialna patruljna, civilna specialna patruljna,
specialna z balistično zaščito, civilna),
-       
terenska vozila (specialna patruljna, civilna specialna patruljna,
specialna z balistično zaščito, civilna),
-       
kombinirana vozila (specialna patruljna, civilna specialna patruljna,
specialna z balistično zaščito, civilna),
-       
druga vozila (specialna tovorna, civilna specialna tovorna, tovorna,
oklepna, priklopna, avtobusi),
-       
vodna plovila (specialna patruljna, civilna),
-       
zračna plovila (helikopterji in brezpilotni zrakoplovi) in
-       
druga prevozna sredstva.
3. člen
(1) Patruljna kolesa so bele, modre,
sive ali črne barve ali v kombinaciji teh barv, civilna kolesa so različnih
barv.
(2) Mopedi so različnih barv.
(3) Specialna
patruljna motorna kolesa so belo-modro-rumene barve, civilna motorna kolesa so
različnih barv.
(4) Osebna, terenska, kombinirana in druga
vozila ter druga prevozna sredstva so različnih barv, razen osebnih specialnih
patruljnih, terenskih specialnih patruljnih, kombiniranih specialnih patruljnih
in specialnih tovornih vozil, ki so belo-modre barve ali belo-modro-rumene
barve.
(5) Vodna
plovila so bele, modre, zelene, sive ali črne barve.
(6) Helikopterji in brezpilotni zrakoplovi
tipa krilo ali letalo z razponom med skrajnima točkama kril nad 150 cm so
belo-modre barve. Drugi brezpilotni zrakoplovi so različnih barv.
4. člen
(1) Specialna patruljna motorna
kolesa, osebna specialna patruljna, terenska specialna patruljna, kombinirana
specialna patruljna, specialna tovorna in oklepna vozila ter specialna
patruljna vodna plovila imajo registrsko oznako P (policija), napis POLICIJA in
odsevne nalepke. Na vozilih so lahko nameščeni tudi drugi napisi obvestilne
narave, ki se nanašajo na vsebino opravljanja nalog policije. Registrsko oznako
P (policija) imajo lahko tudi civilna vozila policije.
(2) Helikopterji in brezpilotni zrakoplovi
iz šestega odstavka prejšnjega člena imajo napis POLICIJA in so označeni z
zastavo Republike Slovenije. Velikost zastave se prilagodi velikosti zračnega
plovila, ob upoštevanju geometrijskih, likovnih in barvnih pravil, določenih z
zakonom, ki ureja grb, zastavo in himno Republike Slovenije. Helikopterji imajo
tudi druge oznake v skladu z zakonom.
(3) Napis POLICIJA
in odsevne nalepke imajo lahko tudi patruljna kolesa.
(4) Izvedbe
napisov, znakov in nalepk so odvisne od velikosti in tipov vozil in plovil.
5. člen
(1) Specialna patruljna motorna
kolesa, razen specialnih patruljnih motornih koles do 350 cm³, osebna vozila
(specialna patruljna, civilna specialna patruljna, specialna z balistično
zaščito), terenska vozila (specialna patruljna, civilna specialna patruljna,
specialna z balistično zaščito), kombinirana (specialna patruljna, civilna
specialna patruljna, specialna z balistično zaščito) in druga vozila (specialna
tovorna vozila, civilna specialna tovorna, oklepna) ter zračna in specialna
patruljna vodna plovila imajo naprave za dajanje posebnih svetlobnih in zvočnih
znakov.
(2) Naprave za dajanje posebnih
svetlobnih in zvočnih znakov imajo lahko tudi civilna vozila policije.
6. člen
Oborožitev policije sestavljajo:
revolverji, polavtomatsko in avtomatsko kratko in dolgocevno strelno orožje,
ostrostrelne puške, puške šibrenice, zračno orožje, orožje za omamljanje
živali, pirotehnična in eksplozivna sredstva, plinska sredstva, ročna bomba ali
izstrelek z zvočnim, svetlobnim ali dimnim učinkom oziroma s kombinacijo navedenih
učinkov, gumijasti izstrelki, sredstva za označevanje oseb, pištole, puške,
bombometi in lanserji za izstreljevanje plinskih in drugih sredstev za
pasivizacijo ter strelivo, pribor in dodatki za orožje.
7. člen
Posebno opremo policije sestavljajo: oprema
za nadzor cestnega prometa, oprema za nadzor državne meje,
kriminalistično-tehnična in forenzična oprema, specialna operativna tehnika,
posebna tehnična sredstva, posebni tehnični pripomočki in posebna zaščitna
oprema, oprema za živali, informacijska oprema, telekomunikacijska oprema,
oprema in pripomočki za usposabljanje ter oprema za vzdrževanje psihofizične
pripravljenosti.
8. člen
Z namenom testiranja lahko policisti
uporabljajo tudi vozila, plovila ter posebno opremo, ki ni tipizirana.
Prisilnih sredstev ni dovoljeno testirati pri opravljanju nalog policije.

Uredba o vozilih, plovilih, oborožitvi in
posebni opremi policije (Uradni list RS, št. 2/14) vsebuje naslednjo prehodno in
končni določbi:
»PREHODNA IN KONČNI DOLOČBI
9. člen
Barvo vozil policije, ki so v uporabi na
dan uveljavitve te uredbe, je treba uskladiti z določbami te uredbe v osmih
letih od njene uveljavitve.
10. člen
Z dnem uveljavitve te uredbe se preneha
uporabljati Uredba o vozilih, plovilih, oborožitvi in posebni opremi policije
(Uradni list RS, št. 45/06, 32/07 in 15/13 – ZODPol).
11. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vozilih, plovilih, oborožitvi in posebni opremi policije (Uradni list RS, št. 60/16) vsebuje naslednjo končno določbo:
»5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
vozilih, plovilih, oborožitvi in posebni opremi policije (Uradni list RS, št. 81/21) vsebuje naslednjo končno določbo:
»KONČNA DOLOČBA
4. člen
Ta uredba začne veljati naslednji dan po
objavi v Uradnem listu Republike Slovenije.«.