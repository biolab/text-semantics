SPLOŠNI DOLOČBI
1. člen
S to uredbo se določajo organi, pristojni za izvajanje Uredbe
(ES) št. 1907/2006 Evropskega parlamenta in Sveta z dne 18. decembra 2006 o
registraciji, evalvaciji, avtorizaciji in omejevanju kemikalij (REACH), o
ustanovitvi Evropske agencije za kemikalije ter spremembi Direktive 1999/45/ES
ter razveljavitvi Uredbe Sveta (EGS) št. 793/93 in Uredbe Komisije (ES) št.
1488/94 ter Direktive Sveta 76/769/EGS in direktiv Komisije 91/155/EGS,
93/67/EGS, 93/105/ES in 2000/21/ES (UL št. 396 z dne 30. 12. 2006, str: 1; v
nadaljnjem besedilu: Uredba 1907/2006/ES), nadzor nad izvajanjem te uredbe in
Uredbe 1907/2006/ES ter prekrški in sankcije za kršitve določb Uredbe
1907/2006/ES.
2. člen
Izrazi, uporabljeni v tej uredbi, imajo enak pomen kot
izrazi, uporabljeni v Uredbi 1907/2006/ES.
PRISTOJNI ORGAN IN NJEGOVE PRISTOJNOSTI
3. člen
Organ, pristojen za izvajanje Uredbe 1907/2006/ES in te
uredbe, je Urad Republike Slovenije za kemikalije (v nadaljnjem besedilu: urad).
4. člen
Urad za namen izvajanja Uredbe 1907/2006/ES opravlja
naslednje naloge: 
1.     
v skladu z drugim odstavkom 124. člena Uredbe 1907/2006/ES izvaja službo
za pomoč uporabnikom, 
2.     
sodeluje z Evropsko agencijo za kemikalije pri nalogah, določenih z
Uredbo 1907/2006/ES, in jo obvešča v skladu z zahtevami navedene uredbe, 
3.     
izvaja evalvacijo snovi iz tekočega akcijskega načrta Skupnosti oziroma
imenuje drug organ, ki bo evalvacijo snovi opravil v njegovem imenu, ter
sprejema odločitve v zvezi s to evalvacijo, 
4.     
pripravi dokumentacijo v skladu s Prilogo XV Uredbe 1907/2006/ES za
sprožitev postopka za določitev omejitev, 
5.     
sodeluje v strokovnih odborih Evropske agencije za kemikalije (v
nadaljnjem besedilu: agencija).
SPOROČANJE INFORMACIJ O SNOVEH V IZDELKIH
4.a člen
(1) V skladu s točko (i) prvega odstavka 9. člena Direktive
2008/98/ES Evropskega parlamenta in Sveta z dne 19. novembra 2008 o odpadkih in
razveljavitvi nekaterih direktiv (UL L št. 312 z dne 22. 11. 2008, str. 3),
zadnjič spremenjene z Delegiranim sklepom Komisije (EU) 2019/1597 z dne 3. maja
2019 o dopolnitvi Direktive 2008/98/ES Evropskega parlamenta in Sveta v zvezi s
skupno metodologijo in minimalnimi zahtevami glede kakovosti, da se zagotovi
enotno merjenje stopenj odpadne hrane (UL L št. 248 z dne 27. 9. 2019, str.
77), (v nadaljnjem besedilu: Direktiva 2008/98/ES), dobavitelj izdelka, kot je
opredeljen v 33. točki 3. člena Uredbe 1907/2006/ES, zagotavlja informacije za
varno uporabo izdelka iz prvega odstavka 33. člena Uredbe 1907/2006/ES tudi Evropski
agenciji za kemikalije.
(2) Dobavitelj izdelka iz prejšnjega odstavka Evropski
agenciji za kemikalije zagotavlja informacije iz prejšnjega odstavka v obliki
in na način, predvidena za pošiljanje v zbirko podatkov iz drugega odstavka 9.
člena Direktive 2008/98/ES.
NADZOR
5. člen
(1) Inšpekcijski nadzor nad izvajanjem Uredbe 1907/2006/ES in
te uredbe opravljajo inšpektorji, pristojni za kemikalije. Inšpekcijski nadzor
nad izvajanjem Uredbe 1907/2006/ES v delu, ki se nanaša na omejitve za
proizvodnjo, dajanje v promet in uporabo nekaterih nevarnih snovi, pripravkov
in izdelkov v igračah in predmetih za nego otrok, v skladu s Prilogo XVII,
opravljajo pristojni zdravstveni inšpektorji. 
(2) Nadzor na delovnem mestu nad dostopom do informacij iz
35. člena Uredbe 1907/2006/ES ter nad uporabo snovi ali pripravkov iz petega in
šestega odstavka 37. člena navedene uredbe opravljajo tudi inšpektorji,
pristojni za delo.
6. člen
Inšpektor, pristojen za kemikalije, lahko poleg pooblastil po
splošnih predpisih in predpisih o kemikalijah ustavi proizvodnjo, dajanje v
promet ali uporabo snovi kot take v pripravkih ali izdelkih, če v skladu z
določbami Uredbe 1907/2006/ES: 
-       
niso bile registrirane ali se uporabljajo za neregistrirane uporabe
(prvi in tretji odstavek 6. člena, prvi in peti odstavek 7. člena, prvi
odstavek 17. člena, prvi odstavek 18. člena Uredbe 1907/2006/ES), 
-       
ni na voljo varnostni list ali je neustrezen, hkrati pa obstaja
utemeljen sum za resno ogrožanje zdravja in okolja (prvi odstavek 31. člena
Uredbe 1907/2006/ES), 
-       
poročilo o kemijski varnosti ni izdelano ali je neustrezno, hkrati pa
obstaja utemeljen sum za resno ogrožanje zdravja in okolja (tretji, četrti in
sedmi odstavek 37. člena Uredbe 1907/2006/ES), 
-       
niso uporabljeni ukrepi za nadzor nad tveganjem, hkrati pa obstaja
utemeljen sum za resno ogrožanje zdravja in okolja (peti odstavek 37. člena
Uredbe 1907/2006/ES).
7. člen
(1) Kadar se za snovi ali pripravke, ki se dajejo v promet v
Republiki Sloveniji, zahteva varnostni list, mora biti ta v skladu z 31. členom
Uredbe 1907/2006/ES in v slovenskem jeziku. 
(2) Ne glede na prejšnji odstavek je varnostni list izjemoma
lahko le v tujem jeziku, in sicer za poklicno ali laboratorijsko dejavnost v
količinah, ki so manjše od 10 kilogramov na prejemnika na leto, pod pogojem, da
je ta jezik prejemniku razumljiv in da prejemnik soglaša s takim varnostnim
listom.
KAZENSKE DOLOČBE
8. člen
(1) Z globo od 1.000 do 20.000 eurov se kaznuje za prekršek
pravna oseba, ki: 
1.     
je proizvajalec ali uvoznik snovi kot take ali v enem ali več pripravkih
v količini, ki znaša eno tono ali več na leto in zanjo ne predloži registracije
agenciji (prvi odstavek 6. člena Uredbe 1907/2006/ES); 
2.     
je proizvajalec ali uvoznik polimera in agenciji ne predloži
registracije monomerne/-ih snovi ali druge/-ih snovi, ki jih udeleženec po
dobavni verigi navzgor še ni registriral, polimer pa vsebuje 2% (m/m), ali več
take/-ih monomerne/-ih ali druge/-ih snovi v obliki monomernih enot in kemijsko
vezane/-ih snovi ter skupna količina take/-ih monomerne/-ih ali druge/-ih snovi
znaša eno tono ali več na leto (tretji odstavek 6. člena Uredbe 1907/2006/ES); 
3.     
je izdelovalec ali uvoznik izdelkov in agenciji ne predloži registracije
vseh snovi, ki jih vsebujejo ti izdelki, pri tem pa ti izdelki vsebujejo snov v
količini, ki znaša skupaj več kot eno tono na leto na izdelovalca ali uvoznika,
in gre za snov, ki se sprošča pod običajnimi ali razumno predvidljivimi pogoji
uporabe (prvi odstavek 7. člena Uredbe 1907/2006/ES); 
4.     
je izdelovalec ali uvoznik izdelkov in ne prijavi pri agenciji snovi, ki
jo (jih) vsebuje izdelek, če snov izpolnjuje kriterije iz 57. člena in je
opredeljena v skladu s prvim odstavkom 59. člena Uredbe 1907/2006/ES, ter
izdelki vsebujejo snov v količini, ki znaša skupaj več kot eno tono na leto na
izdelovalca ali uvoznika, in ti izdelki vsebujejo snov v koncentraciji, ki je
višja od 0,1% (m/m) (drugi odstavek 7. člena Uredbe 1907/2006/ES); 
5.     
je izdelovalec ali uvoznik izdelkov in agenciji na podlagi njene
odločitve ne predloži registracije za vse snovi v teh izdelkih, če ti izdelki
vsebujejo snov v količini, ki znaša skupaj več kot eno tono na leto na
izdelovalca ali uvoznika, in agencija lahko utemeljeno domneva, da se snov
sprošča iz izdelkov in sprostitev snovi iz izdelkov predstavlja tveganje za
zdravje ljudi ali okolje (peti odstavek 7. člena Uredbe 1907/2006/ES); 
6.     
je proizvajalec, uvoznik ali izdelovalec izdelkov in agenciji ne sporoči
informacij za snov, ki jo v Skupnosti proizvede ali vanjo uvozi za namene v
proizvod in proces usmerjenih raziskav in razvoja in ki je zato v količini, ki
je omejena za namene v proizvod in proces usmerjenih raziskav in razvoja,
izvzeta od splošne obveznosti registriranja (drugi odstavek 9. člena Uredbe
1907/2006/ES); 
7.     
je proizvajalec ali uvoznik snovi ali izdelovalec ali uvoznik izdelkov
in proizvede ali uvozi snov ali izdela ali uvozi izdelek prej kot v dveh tednih
po prijavi (peti odstavek 9. člena Uredbe 1907/2006/ES); 
8.     
je proizvajalec in proizvede na mestu samem izoliran intermediat v
količini, ki znaša eno tono ali več na leto, in agenciji ne predloži
registracije na mestu samem izoliranega intermediata (prvi odstavek 17. člena
Uredbe 1907/2006/ES); 
9.     
je proizvajalec ali uvoznik transportiranega izoliranega intermediata v
količini, ki znaša eno tono ali več na leto, in agenciji ne predloži
registracije transportiranega izoliranega intermediata (prvi odstavek 18. člena
Uredbe 1907/2006/ES); 
10.  
 je glavni registracijski zavezanec in agenciji ne predloži informacij,
navedenih v točkah (c) in (d) drugega odstavka 17. člena in točkah (c) in (d)
drugega odstavka 18. člena uredbe 1907/2006/ES (prvi odstavek 19. člena Uredbe
1907/2006/ES); 
11.  
je registracijski zavezanec in po registraciji agenciji ne predloži
pomembnih novih informacij iz prvega odstavka 22. člena Uredbe 1907/2006/ES, s
katerimi svojo registracijo dopolnjuje; 
12.  
je registracijski zavezanec in agenciji ne predloži v sklepu zahtevanih
informacij za dopolnitev registracije ali teh informacij ne predloži v roku, ki
je naveden v sklepu (drugi odstavek 22. člena Uredbe 1907/2006/ES); 
13.  
je registracijski zavezanec in v primerih iz 11. in 19. člena uredbe
1907/2006/ES ne predloži informacij o spremembah letnih in skupnih količin, ki
jih proizvede ali uvozi, ali količin snovi v izdelkih, ki jih izdela ali uvozi,
če imajo za posledico spremembe količinskega razpona, vključno s prenehanjem
proizvodnje ali uvoza (četrti odstavek 22. člena Uredbe 1907/2006/ES); 
14.  
je registracijski zavezanec in za snovi, ki so bile prijavljene v skladu
z Direktivo Sveta z dne 27. junija 1967 o približevanju zakonov in drugih
predpisov v zvezi z razvrščanjem, pakiranjem in označevanjem nevarnih snovi (UL
št. 196 z dne 16. 8. 1967), zadnjič spremenjeno z Direktivo 2006/121/ES
Evropskega parlamenta in Sveta z dne 18. decembra 2006 o spremembi Direktive
Sveta 67/548/EGS o približevanju zakonov in drugih predpisov v zvezi z
razvrščanjem, pakiranjem in označevanjem nevarnih snovi z namenom prilagoditve
Uredbi (ES) št. 1907/2006 o registraciji, evalvaciji, avtorizaciji in
omejevanju kemikalij (REACH) ter o ustanovitvi Evropske agencije za kemikalije
(UL št. 396 z dne 30. 12. 2006), katerih proizvedena ali uvožena količina na
proizvajalca oziroma uvoznika doseže naslednji količinski prag v skladu z 12.
členom Uredbe 1907/2006/ES, ne predloži v skladu z 10. in 12. členom Uredbe
1907/2006/ES dodatno zahtevanih informacij, ki ustrezajo temu količinskemu
pragu in vsem nižjim količinskim pragom (drugi odstavek 24. člena Uredbe
1907/2006/ES); 
15.  
je registracijski zavezanec in pri souporabi informacij ali njihovi
skupni predložitvi izmenjuje informacije o svojem tržnem ravnanju, zlasti
informacije o proizvodnih zmogljivostih, obsegu proizvodnje ali obsegu prodaje,
uvoznih količinah ali tržnih deležih (drugi odstavek 25. člena Uredbe
1907/2006/ES); 
16.  
je potencialni registracijski zavezanec za snov, ki se ne uvaja
postopno, ali je potencialni registracijski zavezanec za snov v postopnem
uvajanju, ki se ni predhodno registriral v skladu z 28. členom Uredbe
1907/2006/ES in ob poizvedbi pri agenciji o tem, ali je bila za enako snov že
predložena registracija, ni predložil zahtevanih informacij iz prvega odstavka
26. člena Uredbe 1907/2006/ES; 
17.  
je potencialni registracijski zavezanec in ponovno izvede študije, ki
vključujejo vretenčarje (tretji odstavek 26. člena Uredbe 1907/2006/ES); 
18.  
je registracijski zavezanec in ne zagotovi informacij, ki vključujejo
teste na vretenčarjih, potencialnemu registracijskemu zavezancu za snovi, ki so
bile registrirane pred manj kot 12 leti (prvi odstavek 27. člena Uredbe
1907/2006/ES); 
19.  
je udeleženec Foruma za izmenjavo informacij o snoveh (SIEF), ki v
okviru svojega SIEF ni preveril, ali je ustrezna študija, ki vključuje teste na
vretenčarjih, za pridobitev informacij, zahtevanih za registracijo, že na voljo
(prvi odstavek 30. člena Uredbe 1907/2006/ES); 
20.  
je lastnik študije za pridobitev informacij, zahtevanih za registracijo,
in odkloni, da bo drugemu udeležencu ali udeležencem zagotovil dokazilo o
stroških študije ali samo študijo (tretji in četrti odstavek 30. člena Uredbe
1907/2006/ES); 
21.  
je distributer in ne posreduje ustreznih scenarijev izpostavljenosti ali
pri pripravi lastnega varnostnega lista ne uporabi drugih ustreznih informacij
iz varnostnega lista, ki mu je bil dostavljen (sedmi odstavek 31. člena Uredbe
1907/2006/ES); 
22.  
je dobavitelj snovi ali pripravkov, za katere mora prejemniku dostaviti
varnostni list, in ga ne dostavi v slovenskem jeziku (peti odstavek 31. člena
Uredbe 1907/2006/ES); 
23.  
je udeleženec dobavne verige, ki mora pripraviti poročilo o kemijski
varnosti, in varnostnemu listu ne priloži ustreznega predvidenega scenarija
izpostavljenosti v skladu s sedmim odstavkom 31. člena Uredbe 1907/2006/ES; 
24.  
je nadaljnji uporabnik in pri izdelavi lastnega varnostnega lista ne
upošteva ustreznih scenarijev izpostavljenosti ali ne uporabi drugih ustreznih
informacij iz varnostnega lista, ki mu ga je dostavil dobavitelj (sedmi
odstavek 31. člena Uredbe 1907/2006/ES); 
25.  
je zavezanec za dostavo varnostnega lista in varnostnega lista na
papirju ali v elektronski obliki ne zagotovi brezplačno (osmi odstavek 31.
člena Uredbe 1907/2006/ES); 
26.  
je dobavitelj in novega varnostnega lista ne zagotovi brezplačno na
papirju ali v elektronski obliki vsem prejemnikom, ki jim je v preteklih 12
mesecih dobavil snov ali pripravek (deveti odstavek 31. člena Uredbe
1907/2006/ES); 
27.  
je dobavitelj snovi kot take ali v pripravku, ki mu ni treba dostaviti
varnostnega lista, in prejemniku informacij iz točk (a), (b), (c) in (d) prvega
odstavka 32. člena uredbe 1907/2006/ES na papirju ali v elektronski obliki ne
zagotovi brezplačno do prve dostave snovi ali pripravka (drugi odstavek 32.
člena Uredbe 1907/2006/ES); 
28.  
je dobavitelj snovi kot take ali v pripravku, ki mu ni treba dostaviti
varnostnega lista, in posodobljenih informacij iz točk (a), (b), (c) in (d)
prvega odstavka 32. člena uredbe 1907/2006/ES ne zagotovi brezplačno na papirju
ali v elektronski obliki vsem prejemnikom, ki jim je v preteklih 12 mesecih
dobavil snov ali pripravek (tretji odstavek 32. člena Uredbe 1907/2006/ES); 
29.  
je dobavitelj izdelka, ki vsebuje snov v koncentraciji nad 0,1% (m/m),
ta snov pa izpolnjuje kriterije iz 57. člena in je opredeljena v skladu s prvim
odstavkom 59. člena Uredbe 1907/2006/ES, ter prejemniku izdelka ne zagotavlja
dovolj informacij za njegovo varno uporabo, ki so mu na voljo in vsebujejo vsaj
ime te snovi (prvi odstavek 33. člena Uredbe 1907/2006/ES), oziroma teh
informacij ne zagotovi Evropski agenciji za kemikalije (4.a člen te uredbe);
30.  
je dobavitelj izdelka, ki vsebuje snov v koncentraciji nad 0,1% (m/m),
ta snov pa izpolnjuje kriterije iz 57. člena in je opredeljena v skladu s prvim
odstavkom 59. člena Uredbe 1907/2006/ES, in potrošniku na njegovo zahtevo v 45
dneh po prejemu zahtevka brezplačno ne posreduje dovolj informacij za njegovo
varno uporabo, ki so mu na voljo in vsebujejo vsaj ime te snovi (drugi odstavek
33. člena Uredbe 1907/2006/ES); 
31.  
je udeleženec dobavne verige snovi ali pripravka in naslednjemu
udeležencu ali distributerju, ki je v dobavni verigi na višji stopnji, ne
sporoči novih informacij o nevarnih lastnostih ne glede na zadevne uporabe ali
vseh drugih informacij, ki bi lahko povzročile dvom o ustreznosti ukrepov za
obvladovanje tveganja iz dostavljenega varnostnega lista in bodo sporočene samo
za opredeljene uporabe (34. člen Uredbe 1907/2006/ES); 
32.  
je distributer in naslednjemu udeležencu ali distributerju iz dobavne
verige, ki je na višji stopnji, ne posreduje novih informacij o nevarnih
lastnostih ne glede na zadevne uporabe ali vseh drugih informacij, ki bi lahko
povzročile dvom o ustreznosti ukrepov za obvladovanje tveganja iz dostavljenega
varnostnega lista in bodo sporočene samo za opredeljene uporabe (34. člen
Uredbe 1907/2006/ES); 
33.  
je proizvajalec, uvoznik, nadaljnji uporabnik ali distributer in uradu
ali agenciji na njuno zahtevo ne predloži ali ne da na razpolago informacij, ki
jih mora zbirati in hraniti najmanj 10 let, potem ko je zadnjič proizvedel,
uvozil, dobavil ali uporabil snov kot tako ali v pripravku (prvi odstavek 36.
člena Uredbe 1907/2006/ES); 
34.  
je od registracijskega zavezanca, nadaljnjega uporabnika ali
distributerja snovi ali pripravka prevzela odgovornost za dajanje v promet te
snovi ali pripravka in uradu ali agenciji na njuno zahtevo ne predloži ali ne
da na razpolago informacij, ki jih mora zbirati in hraniti namesto
registracijskega zavezanca, nadaljnjega uporabnika ali distributerja najmanj 10
let, potem ko je ta zadnjič proizvedel, uvozil, dobavil ali uporabil snov kot
tako ali v pripravku (drugi odstavek 36. člena Uredbe 1907/2006/ES); 
35.  
je proizvajalec, uvoznik ali nadaljnji uporabnik, in potem ko ga je
nadaljnji uporabnik obvestil o uporabi snovi ali pripravka iz drugega odstavka
37. člena uredbe 1907/2006/ES, v enem mesecu po obvestilu oziroma ob prvi
naslednji dobavi, ki je bila opravljena več kot mesec po obvestilu, te uporabe
ne vključi v poročilo o kemijski varnosti iz 14. člena Uredbe 1907/2006/ES
(tretji odstavek 37. člena Uredbe 1907/2006/ES); 
36.  
če pri snoveh v postopnem uvajanju kot proizvajalec, uvoznik ali
nadaljnji uporabnik ne uskladi svojih zahtev iz 14. člena v 12 mesecih pred
potekom zadevnega roka (tretji odstavek 37. člena Uredbe 1907/2006/ES); 
37.  
je nadaljnji uporabnik, ki uporablja snov kot tako ali v pripravku in ne
pripravi poročila o kemijski varnosti v skladu s Prilogo XII Uredbe
1907/2006/ES za vse uporabe, ki ne spadajo pod pogoje iz predvidenega scenarija
izpostavljenosti, ali za katero koli uporabo, ki mu jo njegov dobavitelj
odsvetuje (četrti odstavek 37. člena Uredbe 1907/2006/ES); 
38.  
je nadaljnji uporabnik in svojih poročil o kemijski varnosti ne
dopolnjuje sproti ali jih ne daje na razpolago drugim (sedmi odstavek 37. člena
Uredbe 1907/2006/ES); 
39.  
je nadaljnji uporabnik, in kadar je v skladu s četrtim odstavkom 37.
člena Uredbe 1907/2006/ES zavezan pripraviti poročilo o kemijski varnosti ali
se sklicuje na izvzetje iz točke (c) ali (f) četrtega odstavka 37. člena Uredbe
1907/2006/ES, pred začetkom določene uporabe ali pred nadaljevanjem uporabe
določene snovi, ki jo je registriral udeleženec dobavne verige na višji
stopnji, agenciji ne sporoči informacij iz drugega odstavka 38. člena Uredbe
1907/2006/ES (prvi odstavek 38. člena Uredbe 1907/2006/ES); 
40.  
je nadaljnji uporabnik iz prvega odstavka 38. člena Uredbe 1907/2006/ES
in informacij iz drugega odstavka 38. člena Uredbe 1907/2006/ES ne dopolni
takoj, ko se spremenijo (tretji odstavek 38. člena Uredbe 1907/2006/ES); 
41.  
je nadaljnji uporabnik in agenciji ne sporoči, če se njegova razvrstitev
snovi razlikuje od tiste, ki jo je določil njegov dobavitelj (četrti odstavek
38. člena Uredbe 1907/2006/ES); 
42.  
je nadaljnji uporabnik in v 12 mesecih po prejemu številke registracije,
ki jo sporočijo njegovi dobavitelji v varnostnem listu, ne pripravi ocene
kemijske varnosti ali uporabi obveznih priporočil za zmanjšanje tveganja (prvi
odstavek 39. člena Uredbe 1907/2006/ES); 
43.  
je nadaljnji uporabnik in v 6 mesecih po prejemu številke registracije,
ki jo sporočijo njegovi dobavitelji v varnostnem listu, agenciji ne sporoči
informacij iz 38. člena Uredbe 1907/2006/ES (drugi odstavek 39. člena Uredbe
1907/2006/ES); 
44.  
je registracijski zavezanec in agenciji v določenem roku ne predloži
informacij iz prvega odstavka 46. člena Uredbe 1907/2006/ES (četrti odstavek
40. člena Uredbe 1907/2006/ES); 
45.  
ne obvesti agencije o prenehanju proizvodnje ali uvoza snovi oziroma
izdelavi ali uvozu izdelka ali nadaljnji uporabnik o prenehanju uporabe snovi
(drugi odstavek 50. člena Uredbe 1907/2006/ES); 
46.  
ne obvesti agencije, da je, potem ko je agencija sprejela osnutek odločitve,
prenehal proizvajati ali uvažati snov ali izdelovati ali uvažati izdelek ali
nadaljnji uporabnik uporabljati snov (tretji odstavek 50. člena Uredbe
1907/2006/ES); 
47.  
na zahtevo pristojnega organa in v določenem roku ne predloži dodatnih
informacij, potrebnih za pripravo dosjeja v skladu s Prilogo XV (četrti
odstavek 50. člena Uredbe 1907/2006/ES); 
48.  
je proizvajalec, uvoznik ali nadaljnji uporabnik in daje v promet za
uporabo ali sam uporablja snov, ki je vključena v Prilogo XIV uredbe
1907/2006/ES, in ni nobene od okoliščin iz točk (a) do (e) prvega odstavka 56.
člena Uredbe 1907/2006/ES (prvi odstavek 56. člena Uredbe 1907/2006/ES); 
49.  
je nadaljnji uporabnik snovi, ki izpolnjuje kriterije iz prvega odstavka
56. člena Uredbe 1907/2006/ES, in uporablja to snov v nasprotju s pogoji za to
uporabo, ki izhajajo iz avtorizacije, izdane udeležencu, ki je v dobavni verigi
na višji stopnji (drugi odstavek 56. člena Uredbe 1907/2006/ES); 
50.  
je imetnik avtorizacije in ne zagotovi, da je izpostavljenost znižana na
najnižjo raven, ki jo je tehnično in praktično mogoče doseči (deseti odstavek
60. člena Uredbe 1907/2006/ES); 
51.  
je imetnik avtorizacije ali nadaljnji uporabnik iz drugega odstavka 56.
člena Uredbe 1907/2006/ES, ki vključuje snovi v pripravke in ne vključi številke
avtorizacije na etiketo, preden da snov ali pripravek, ki to snov vsebuje, v
promet za dovoljeno uporabo (65. člen Uredbe 1907/2006/ES); 
52.  
je proizvajalec, izdelovalec izdelkov ali uvoznik ali skupina
proizvajalcev ali izdelovalcev izdelkov ali uvoznikov izdelkov, ki dajejo v
promet snov iz 112. člena Uredbe 1907/2006/ES, in ne sporočijo agenciji
informacij za popis v skladu s prvim odstavkom 113. člena (prvi odstavek 113.
člena Uredbe 1907/2006/ES); 
53.  
je proizvajalec oziroma izdelovalec izdelkov ali uvoznik ali skupina
proizvajalcev ali izdelovalcev ali uvoznikov izdelkov, ki dajejo v promet snov
iz 112. člena Uredbe 1907/2006/ES in ne dopolnijo informacij iz prvega odstavka
113. člena Uredbe 1907/2006/ES (tretji odstavek 113. člena Uredbe
1907/2006/ES). 
(2) Z globo od 500 do 10.000 eurov se kaznuje samostojni
podjetnik posameznik, ki stori prekršek iz prejšnjega odstavka. 
(3) Z globo od 200 do 1.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, ki
stori prekršek iz prvega odstavka tega člena.
9. člen
(1) Z globo od 2.000 do 60.000 eurov se kaznuje za prekršek
pravna oseba, ki: 
1.     
je izdelovalec ali uvoznik izdelka in v nasprotju s tretjim odstavkom 7.
člena Uredbe 1907/2006/ES prejemniku izdelka ne priskrbi ustreznega navodila; 
2.     
je zastopnik fizične ali pravne osebe s stalnim prebivališčem oziroma
sedežem zunaj Skupnosti, ki proizvaja snov kot tako, v pripravkih ali izdelkih,
oblikuje pripravek ali izdeluje izdelek, ki se uvaža v Skupnost, in ne da na
razpolago ali sproti ne posodablja informacij o uvoženih količinah in o kupcih,
katerim so bile prodane, ali podatkov o dobavi iz varnostnega lista,
prilagojenega zadnjemu stanju (drugi odstavek 8. člena Uredbe 1907/2006/ES); 
3.     
je proizvajalec, uvoznik ali izdelovalec izdelkov in ne upošteva vseh
pogojev, ki jih je postavila agencija v skladu s četrtim odstavkom 9. člena
Uredbe 1907/2006/ES (šesti odstavek 9. člena Uredbe 1907/2006/ES); 
4.     
je registracijski zavezanec in ne izvede ocene kemijske varnosti ali ne
pripravi poročila o kemijski varnosti za snov, ki jo je treba registrirati v
skladu s poglavjem 1 naslova II uredbe 1907/2006/ES, v količini 10 ton ali več
na leto na registracijskega zavezanca (prvi odstavek 14. člena Uredbe
1907/2006/ES); 
5.     
je registracijski zavezanec in ne določi ali ne uporablja primernih
ukrepov za ustrezno nadzorovanje tveganja, ki so identificirana v oceni
kemijske varnosti, ali jih ne priporoči v varnostnem listu, kjer je to potrebno
(šesti odstavek 14. člena Uredbe 1907/2006/ES); 
6.     
je registracijski zavezanec, ki mora pripraviti oceno kemijske varnosti
in svojega poročila o kemijski varnosti ne da na voljo drugim ali ga sproti ne
dopolnjuje (sedmi odstavek 14. člena Uredbe 1907/2006/ES); 
7.     
je dobavitelj snovi ali pripravka, ki izpolnjuje kriterije za
razvrstitev kot nevarno v skladu z Direktivo 67/548/EGS ali Direktivo
1999/45/ES Evropskega parlamenta in Sveta z dne 31. maja 1999 o približevanju
zakonov in drugih predpisov držav članic v zvezi z razvrščanjem, pakiranjem in
označevanjem nevarnih pripravkov (UL št. 200 z dne 30. 7. 1999), zadnjič
spremenjeno z Uredbo 1907/2006/ES, ali dobavitelj snovi, ki je obstojna, se
kopiči v organizmih in je strupena ali zelo obstojna in se zelo lahko kopiči v
organizmih v skladu s kriteriji iz Priloge XIII Uredbe 1907/2006/ES, ali
dobavitelj snovi, ki je zaradi drugih razlogov vključena na seznam, sestavljen
v skladu s prvim odstavkom 59. člena Uredbe 1907/2006/ES, in prejemniku snovi
ali pripravka ne dostavi varnostnega lista (prvi odstavek 31. člena Uredbe
1907/2006/ES); 
8.     
je udeleženec dobavne verige, ki mora oceniti kemijsko varnost snovi in
ne zagotovi, da so informacije v varnostnem listu skladne z informacijami iz
ocene kemijske varnosti snovi (drugi odstavek 31. člena Uredbe 1907/2006/ES); 
9.     
je udeleženec dobavne verige in sestavi varnostni list za pripravek in
pripravi oceno kemijske varnosti, in ne zagotovi, da so informacije iz
varnostnega lista skladne s poročilom o kemijski varnosti za pripravek (drugi
odstavek 31. člena Uredbe 1907/2006/ES); 
10.  
je dobavitelj pripravka, ki ne izpolnjuje kriterijev za razvrstitev kot
nevarno v skladu s 5., 6. in 7. členom Direktive 1999/45/ES, vendar vsebuje
snov, ki izpolnjuje enega od kriterijev iz točke (a), (b) ali (c) tretjega
odstavka 31. člena Uredbe 1907/2006/ES, in prejemniku na njegovo zahtevo ne
priskrbi varnostnega lista, izpolnjenega v skladu s Prilogo II Uredbe
1907/2006/ES (tretji odstavek 31. člena Uredbe 1907/2006/ES); 
11.  
je dobavitelj in varnostnega lista ne posodobi takoj, ko so na voljo
nove informacije, ki lahko vplivajo na obvladovanje tveganja, ali nove
informacije o nevarnostih, ali varnostnega lista ne posodobi takoj po izdaji
avtorizacije ali njene zavrnitve ali takoj po uvedbi omejitve (deveti odstavek
31. člena Uredbe 1907/2006/ES); 
12.  
je dobavitelj snovi kot take ali v pripravku, ki mu ni treba dostaviti
varnostnega lista, in prejemniku ne zagotovi informacij iz točke (a), (b), (c)
in (d) prvega odstavka 32. člena Uredbe 1907/2006/ES; 
13.  
je dobavitelj snovi kot take ali v pripravku, ki mu ni treba dostaviti
varnostnega lista, in informacij iz točke (a), (b), (c) in (d) prvega odstavka
32. člena Uredbe 1907/2006/ES ne posodobi takoj, ko so na voljo nove
informacije, ki lahko vplivajo na obvladovanje tveganja, ali nove informacije o
nevarnostih ali informacij ne posodobi takoj po izdaji avtorizacije ali njene
zavrnitve ali takoj po uvedbi omejitve (tretji odstavek 32. člena Uredbe
1907/2006/ES); 
14.  
je delodajalec in svojim delavcem ali njihovim predstavnikom ne omogoči
dostopa do informacij iz 31. in 32. člena Uredbe 1907/2006/ES o snoveh ali
pripravkih, ki jih uporabljajo ali so jim izpostavljeni med svojim delom (35.
člen Uredbe 1907/2006/ES); 
15.  
je nadaljnji uporabnik in ne določi, ne uporablja, ali kjer je primerno,
ne priporoči primernih ukrepov za ustrezen nadzor nad tveganji, ugotovljenimi v
dostavljenem/-ih varnostnem/-ih listu/-ih ali v njegovi oceni kemijske varnosti
ali v vseh informacijah o ukrepih za obvladovanje tveganja, ki so mu bile
dostavljene v skladu z 32. členom Uredbe 1907/2006/ES (peti odstavek 37. člena
Uredbe 1907/2006/ES); 
16.  
je nadaljnji uporabnik, ki mu ni treba pripraviti poročila o kemijski
varnosti, in ne upošteva uporabe snovi ali ne določi ali ne uporabi vseh
ustreznih ukrepov za obvladovanje tveganja, nujnih za zagotavljanje ustreznega
nadzora nad tveganji za zdravje ljudi in okolje, ali kjer je to potrebno, teh
informacij ne vključi v varnostni list, ki ga pripravi (šesti odstavek 37.
člena Uredbe 1907/2006/ES); 
17.  
proizvaja, daje v promet ali uporablja snov kot tako ali v pripravku ali
izdelku, za katero vsebuje Priloga XVII Uredbe 1907/2006/ES omejitev, v
nasprotju s pogoji iz omejitev (prvi odstavek 67. člena Uredbe 1907/2006/ES). 
(2) Z globo od 800 do 32.000 eurov se kaznuje samostojni
podjetnik posameznik, ki stori prekršek iz prejšnjega odstavka. 
(3) Z globo od 400 do 2.000 eurov se kaznuje tudi odgovorna
oseba pravne osebe in odgovorna oseba samostojnega podjetnika posameznika, ki
stori prekršek iz prvega odstavka tega člena.

Uredba o izvajanju Uredbe (ES) o registraciji,
evalvaciji, avtorizaciji in omejevanju kemikalij (REACH) (Uradni list RS, št. 23/08) vsebuje naslednjo končno določbo:
»KONČNA DOLOČBA
10. člen
Ta uredba začne veljati petnajsti dan po objavi v Uradnem
listu Republike Slovenije, določbe 6., 7., 8. in 9. člena te uredbe pa se
začnejo uporabljati 1. junija 2008, razen 17. točke 9. člena, ki se začne
uporabljati 1. junija 2009.«.

Uredba o spremembi in dopolnitvah Uredbe o izvajanju
Uredbe (ES) o registraciji, evalvaciji, avtorizaciji in omejevanju kemikalij
(REACH) (Uradni list RS, št. 191/20) vsebuje naslednjo končno določbo:
»KONČNA DOLOČBA
3. člen
Ta uredba začne veljati naslednji dan po objavi v Uradnem
listu Republike Slovenije, uporabljati pa se začne 5. januarja 2021.«.