1. člen
Zaradi zagotavljanja ugodnih
epizootioloških razmer in izpolnjevanja pogojev za promet živali morajo veterinarske
organizacije, ki opravljajo javno veterinarsko službo (v nadaljnjem besedilu:
veterinarske organizacije), opraviti v letu 2002 s tem pravilnikom predpisane
ukrepe.
2. člen
V tem pravilniku
uporabljeni izrazi pomenijo:
1.    
Reja živali je skupina živali, ki živijo v
zaključeni enoti in so pod veterinarskim nadzorom. Z rejo se ukvarja rejec, ki
je lahko fizična ali pravna oseba.
2.    
Vzrejno središče je reja plemenskih živali,
kjer rejec posluje v skladu s selekcijskim in rejskim programom za tisto vrsto
in pasmo plemenskih živali, za katero ima pooblastilo ministra, pristojnega za
živinorejo.
3.    
Osemenjevalno središče je odobrena
organizacija, ki redi plemenjake za pridobivanje in promet z njihovim semenom
in izpolnjuje predpisane veterinarske pogoje.
4.    
Živali v naravnem pripustu so kategorija
živali, ki se naravno razmnožujejo.
5.    
Plemenske živali so živali moškega in ženskega
spola, ki so namenjene za razmnoževanje. Imeti morajo znano poreklo in
lastnika, oceno plemenske vrednosti in morajo biti predpisano označene.
6.    
Osemenjevanje je zooprofilaktična metoda za
preprečevanje in zatiranje živalskih spolnih in drugih kužnih bolezni ter
zootehnični ukrep, ki omogoča kontrolirano in kvalitetno spremembo plemenskega
sestava živalske populacije.
7.    
Valilna jajca so oplojena jajca iz matičnih jat
vseh vrst pernatih živali.
8.    
Matična jata perutnine je jata perutnine, ki
nese valilna jajca za nadaljnji razplod.
9.    
Plemenska jata rib je jata odbranih samcev in
samic, namenjenih za razplod.
10. 
Bolezni proste reje so tiste reje živali, ki so
proste določene oziroma določenih kužnih bolezni, ki se zatirajo po veljavnih
veterinarskih predpisih.
11. 
Organizirana reja je reja, kjer rejec združuje
svoje interese preko posebnih organizacij.
12. 
Kobilarna je organizirana reja plemenskih kobil
(več kot 10) in žrebcev, namenjenih za razplod.
13. 
Vzrejališče čebeljih matic je vzreja, s katero
upravIja pravna ali fizična oseba, ki ima za vzrejo in dajanje v promet čebeljih
matic dovoljenje ministra, pristojnega za kmetijstvo.
14. 
Vzrejališče plemenskih ribjih jat je vzreja, s
katero upravlja pravna ali fizična oseba, ki ima za vzrejo in dajanje v promet
plemenskega ribjega materiala dovoljenje ministra, pristojnega za kmetijstvo.
15. 
Lokacija vzrejališča plemenskih rib ali čebeljih
matic je mesto, kjer se vzreja in daje v promet plemenski ribji material ali čebelje
matice.
16. 
Plemenilna postaja je lokacija, kjer se
uporabljajo plemenske živali (plemenjaki) za razplod.
17. 
Nadaljnje nasajanje rib je naselitev rib v
izpraznjen in razkužen ribnik.
18. 
Skupni hlevski mlečni vzorec je povprečni
vzorec mleka ene molže vseh molznic v hlevu.
3. člen
Uradni veterinar za inšpekcijski nadzor (v
nadaljnjem besedilu: inšpektor) z odločbo določi veterinarski organizaciji rok
za izvedbo posameznih del iz tega pravilnika.
Veterinarska organizacija mora inšpektorju
mesečno predložiti predpisane obrazce ter o opravljenem delu mesečno poročati.
Iz poročila mora biti razvidno naslednje:
-  številka in datum odločbe območnega urada za inšpekcijski nadzor;
-  opravljena cepljenja v skladu s tem pravilnikom: vrsta in
kategorija živali, bolezen, število cepljenj, cena po ceniku Veterinarske
uprave Republike Slovenije (v nadaljnjem besedilu: VURS), skupni znesek;
-  odvzem krvnih vzorcev;
-  prve živali – vrsta in kategorija živali, bolezen (vzorec, vzet za
preiskavo na: ...), število vzorcev, cena po ceniku VURS, skupni znesek;
-  naslednje živali – vrsta in kategorija živali, bolezen (vzorec,
vzet za preiskavo na: ...), število vzorcev, cena po ceniku VURS, skupni
znesek;
-  tuberkulinizacija: vrsta in kategorija živali, število živali, cena
po ceniku VURS, skupni znesek;
-  število označenih psov (mikročipi, značka), cena po ceniku VURS,
skupni znesek;
-  opombe;
-  poročilo pripravil: ime in priimek, kraj, datum;
-  odgovorna oseba: ime in priimek;
-  žig.
Vzorec obrazca iz prejšnjega odstavka je
kot priloga 1 sestavni del tega pravilnika.
Veterinarska organizacija mora inšpektorju
predložiti obračun za povračilo stroškov za izvedbo odrejenih ukrepov, iz
katerega je razvidno, da so bile pristojbine odvedene v predpisanem roku.
Inšpektor na podlagi dokumentacije iz
drugega in četrtega odstavka tega člena ugotovi, ali je bil posamezen ukrep iz
tega pravilnika opravljen v skladu s predpisi in
zahtevami iz tega pravilnika ter s podpisom računa
potrdi, da je bilo delo opravljeno v skladu s predpisi.
4. člen
Preventivna cepljenja je treba opraviti v
skladu z navodili proizvajalca registriranega cepiva.
5. člen
Veterinarska organizacija mora voditi
evidenco, v katero vpiše osebno ime ter naslov oziroma firmo in sedež imetnika
živali, oznako (številko) živali, datum cepljenja oziroma preiskave, ime
cepiva, ime proizvajalca cepiva, rok uporabnosti in kontrolno številko cepiva
ter rezultate diagnostične preiskave. Prav tako pa mora vse te podatke vpisati
v dnevnik, ki ga hrani na posestvu.
Če je za živali, pri katerih se opravljajo
preventivna cepljenja in diagnostične preiskave iz tega pravilnika, predpisana identifikacija in registracija ter če živali niso označene
na predpisan način, jih je treba označiti.
Veterinarska organizacija mora spremljati
zdravstveno stanje živali po uporabi biološkega preparata in obveščati
inšpektorja o vseh stranskih pojavih in morebitni nezanesljivi imunosti.
Veterinarska organizacija mora krvne vzorce
jemati istočasno za vse preiskave pri posameznih vrstah živali.
Krvne vzorce in vzorce urina na vsebnost
hormonov in reziduov mora veterinarska organizacija odvzeti po posebnem
programu VURS, ki ga za vsako posamezno veterinarsko organizacijo z odločbo
predpiše inšpektor.
6. člen
Preventivni ukrepi pri govedu:
I.   V rejah
1.   Proti vraničnemu prisadu je treba preventivno cepiti govedo v
zaselkih, kjer je bil v zadnjih 50 letih ugotovljen vranični prisad.
Preventivno cepljenje je treba opraviti najmanj tri
tedne preden se živali ženejo na pašo oziroma najkasneje do 30. aprila 2002.
Cepljenje opravi veterinarska organizacija.
2.   Proti šumečemu prisadu je treba preventivno cepiti govedo v
zaselkih, kjer je bil v zadnjih 50 letih ugotovljen šumeči prisad.
Preventivno cepljenje je treba opraviti najmanj tri tedne preden se
živali ženejo na pašo oziroma najkasneje do 30. aprila 2002.
Cepljenje opravi veterinarska organizacija.
3.   Proti steklini je treba cepiti govedo, ki se žene na pašo izven
naselij in je vso pašno sezono izven hleva.
Cepljenje je treba opraviti najmanj tri tedne preden se živali ženejo
na pašo.
Cepljenje opravi veterinarska organizacija.
4.   Tuberkulinizirati je treba vse živali, starejše od 6 tednov, ki
izhajajo iz rej, iz katerih se ne oddaja mleko za javno potrošnjo (krave
dojilje, pitovno govedo, voli..). Za živali, namenjene izključno pitanju, je
zgornja meja starosti, do katere je potrebno živali tuberkulinizirati, 15
mesecev.
Če so bile živali uvožene in že tuberkulinizirane v letu 2002 v
skladu s predpisom, ki ureja karanteno za uvožene živali, ponovna
tuberkulinizacija ni potrebna.
Tuberkulinizacijo z govejim (bovinim) tuberkulinom opravi
veterinarska organizacija s tuberkulinom, predpisanim v prilogi 2, ki je
sestavni del tega pravilnika, najkasneje do 10. novembra 2002.
5.   Na brucelozo je treba serološko preiskati vse živali, starejše od
12 mesecev, razen moških živali v prosti reji, ki so namenjene izključno
pitanju. Za te živali mora inšpektor izdati odločbo, na podlagi katere gredo
lahko te živali le neposredno v zakol in se nikakor ne smejo uporabljati kot
plemenske živali.
Vzorce odvzame veterinarska organizacija.
Preiskave opravi Nacionalni veterinarski inštitut (v nadaljnjem
besedilu: NVI).
6.   Na enzootsko govejo levkozo je treba serološko preiskati vse
živali, starejše od 24 mesecev.
Vzorce odvzame veterinarska organizacija.
Preiskave opravi NVI.
Vzorce za preiskave iz 5. in te točke se odvzame hkrati. V rejah iz
4.točke tega člena pa se ob tuberkulinizaciji odvzamejo tudi vzorci za
preiskave iz 5. in te točke.
7.   Na govejo spongiformno encefalopatijo je potrebno z enim od
odobrenih laboratorijskih testov preiskati možgane vseh govedi, ki so kazala
klinične znake obolenj centralnega živčnega sistema. Na enak način je treba
preiskati tudi vse živali, zaklane v sili, bolne živali, ki so bile poslane na
klanje z veterinarsko napotnico, in vse poginule živali, ki so starejše od 24
mesecev.
Živali, starejše od 30 mesecev, od 1. 2. 2002 pa živali, starejše
od 24 mesecev, ki niso pregledane z enim od odobrenih testov in se koljejo v
registriranih klavnicah, ne smejo v promet za prehrano ljudi. Vzorce odvzame
uradni veterinar VURS in NVI.
Preiskave opravi NVI in o tem enkrat mesečno obvesti VURS.
8.   Na infekciozni bovini rinotraheitis in infekciozni pustularni
vulvovaginitis (v nadaljevanju: IBR/IPV) in govejo virusno diarejo – mukozno
bolezen (v nadaljevanju: GVD-MB) je treba serološko pregledati vsa goveda v
tistih rejah bikovskih mater, ki so bile v letu 2001 proste obeh bolezni ali
proste IBR/IPV in pozitivne na GVD-MB.
Vzorce odvzame veterinarska organizacija. Preiskave opravi NVI.
II.  V vzrejnih in
osemenjevalnih središčih in v naravnem pripustu
Enkrat letno je treba vse bike tuberkulinizirati in pregledati:
a)  serološko
na:
-  brucelozo;
-  IBR/IPV
in
-  enzootsko
govejo levkozo;
b)  na
virusni antigen:
-  GVD-MB;
c)  mikrobiološko
na:
-  genitalno
kampilobakteriozo in
-  trihomoniazo.
Tuberkulinizacijo z
govejim tuberkulinom iz priloge 2 tega pravilnika opravi in odvzame vzorce
veterinarska postaja v osemenjevalnem središču, v naravnem pripustu pa
veterinarska organizacija.
Preiskave opravi NVI.
7. člen
Preventivni ukrepi pri drobnici:
1.    
Proti vraničnemu prisadu je treba preventivno
cepiti drobnico v zaselkih, kjer je bil v zadnjih 50 letih ugotovljen vranični
prisad.
Preventivno cepljenje je
treba opraviti najmanj tri tedne preden se živali ženejo na pašo oziroma
najkasneje do 30. aprila 2002.
Cepljenje opravi
veterinarska organizacija.
2.    
Proti šumečemu prisadu je treba preventivno
cepiti drobnico v zaselkih, kjer je bil v zadnjih 50 letih ugotovljen šumeči
prisad.
Preventivno cepljenje je
treba opraviti najmanj tri tedne preden se živali ženejo na pašo oziroma
najkasneje do 30. aprila 2002.
Cepljenje opravi
veterinarska organizacija.
3.    
Proti steklini je treba cepiti drobnico, ki se
žene izven naselij na pašo in je vso pašno sezono izven hleva.
Cepljenje je treba
opraviti najmanj 3 tedne preden se živali ženejo na pašo.
Cepljenje opravi
veterinarska organizacija.
4.    
Tuberkulinizirati je treba vse mlečne živali iz
registriranih rej, ki oddajajo mleko v javno potrošnjo in vse plemenske ovne in
kozle.
Tuberkulinizacijo z
govejim tuberkulinom opravi veterinarska organizacija.
5.    
Na Brucello melitensis je treba enkrat letno
serološko preiskati vse mlečne živali iz registriranih rej, ki oddajajo mleko v
javno potrošnjo in vse plemenske ovne in kozle.
Vzorce odvzame
veterinarska organizacija. Preiskave opravi NVI.
6.    
Na transmisivne spongiformne encefalopatije je
potrebno z enim od odobrenih laboratorijskih testov preiskati vse ovce in koze,
starejše od 18 mesecev, ki so kazale klinične znake kroničnega hiranja. Na enak
način je treba preiskati tudi vse živali, zaklane v sili, bolne živali, ki so
bile poslane na klanje z veterinarsko napotnico (razen živali, ki so bile
poslane v klanje z napotnico na podlagi odločbe, kot izvajanje ukrepov pri
pojavu kužnih bolezni) in vse poginule živali, ki so starejše od 18 mesecev.
Vzorce odvzame uradni
veterinar VURS oziroma NVI.
Preiskave opravi NVI in o
tem enkrat mesečno obvesti VURS.
8. člen
Preventivni ukrepi pri prašičih:
1.    
Na velikih prašičerejskih obratih je potrebno
enkrat mesečno serološko pregledati 10 krvnih vzorcev pitancev na prisotnost
protiteles proti klasični prašičji kugi. Vzorce se vzame na klavnici ob rednem
zakolu pitancev.
V prašičerejskih obratih,
ki redijo več kot 10 pitancev, je potrebno na vsakih 50 pitancev odvzeti enkrat
letno 1 krvni vzorec za serološko preiskavo na prisotnost protiteles proti
klasični prašičji kugi. Vzorce se vzame na klavnici ob rednem zakolu pitancev.
V prašičerejskih obratih
na obmejnem področju z Republiko Hrvaško, ki redijo več kot 10 pitancev, je
potrebno od pitancev odvzeti dvakrat letno, v presledku 6 mesecev, po 1 krvni
vzorec za serološko preiskavo na prisotnost protiteles proti klasični prašičji
kugi. Vzorce se vzame na klavnici ob rednem zakolu pitancev.
2.    
Na bolezen Aujeszkega in brucelozo je treba
pregledati s serološkim pregledom krvi:
- 
vseh plemenskih merjascev v Sloveniji enkrat
letno in
-  
vseh plemenskih svinj v registriranih vzrejnih
središčih, razen na farmah: Ihan, Klinja vas, Krško, Ljutomer, Nemščak,
Podgrad, Ptuj in Stična.
Kri plemenskih merjascev
je treba pregledati tudi na virusno vnetje želodca in črevesja pri prašičih (v
nadaljnjem besedilu: TGE) ter prašičji respiratorni in reprodukcijski sindrom
(v nadaljnjem besedilu: PRRS).
Vzorce odvzame
veterinarska organizacija. Preiskave opravi NVI.
3.    
Za pregled na TGE in PRRS je treba vsako četrtletje
odvzeti kri po 25 izločenim plemenskim svinjam s farm Ihan, Klinja vas, Krško,
Ljutomer, Nemščak, Podgrad, Ptuj in Stična.
Kri teh živali je treba
pregledati tudi na bolezen Aujeszkega in brucelozo.
Vzorce se odvzame na
klavnici. Preiskave opravi NVI.
4.    
Vse plemenske merjasce v osemenjevalnih in
vzrejnih središčih je treba enkrat letno tuberkulinizirati z bovinim in
aviarnim tuberkulinom.
Tuberkulinizacijo opravi
veterinarska organizacija.
9. člen
Preventivni ukrepi pri perutnini:
1.    
Proti atipični kokošji kugi je treba cepiti
kokoši, piščance, brojlerje, purane, japonske prepelice in matične jate
fazanov, noje in pegatke, in sicer:
- 
v perutninskih obratih pravnih oseb;
- 
v obratih rejcev, ki imajo nad 500 živali;
- 
v naseljih, kjer so perutninski obrati pravnih
oseb ali večje reje (nad 500 živali);
- 
v fazanerijah;
- 
v vseh rejah nojev.
Cepljenje iz prejšnjega
odstavka se opravi z atenuiranimi in v Republiki Sloveniji registriranimi
cepivi po peroralni ali nazalni metodi.
Cepljenje opravi
veterinarska organizacija.
2.    
Valilna jajca smejo izvirati samo iz matičnih
jat kokoši, matičnih jat fazanov, japonskih prepelic in matičnih jat nojev, v
katerih pri serološki preiskavi na kokošji tifus niso bili ugotovljeni
pozitivni reaktorji in ki so proste psitakoze in Salmonelle enteritidis.
Take matične jate
perutnine morajo biti imune proti:
- epidemičnem
tremorju perutnine;
- Marekovi
bolezni;
- infekcioznemu
bronhitisu in
- bolezni
Gumboro.
Vzorce odvzamejo
veterinarske organizacije.
Pregled z antigenom povzročitelja
kokošjega tifusa po metodi hitre krvne aglutinacije opravijo primarne
veterinarske organizacije. V rejah do 500 živali je treba pregledati vse
živali, v večjih rejah pa 20% živali.
Pregled na Salmonello
enteritidis in psitakozo opravi NVI.
Kontrolo imunosti opravi
NVI.
10. člen
Preventivni ukrepi pri kopitarjih:
I.     V rejah
1.   Proti vraničnemu prisadu je treba preventivno cepiti kopitarje v
zaselkih, kjer je bil v zadnjih 50 letih ugotovljen vranični prisad.
Preventivno cepljenje je treba opraviti najmanj tri tedne preden se
živali ženejo na pašo oziroma najkasneje do 30. aprila 2002.
Cepljenje opravi veterinarska organizacija.
2.   Proti steklini je treba cepiti kopitarje, ki se ženejo izven
naselij na pašo in so vso pašno sezono izven hleva.
Cepljenje je treba opraviti najmanj tri tedne preden se živali
ženejo na pašo.
Cepljenje opravi veterinarska organizacija.
II.    V kobilarnah
Enkrat letno je treba
pregledati plemenske kobile na:
-  kužno malokrvnost;
-  konjski arteritis in
-  infekciozni metritis kopitarjev, in sicer le kobile, ki so bile v
pretekli sezoni pripuščene in se niso obrejile.
Vzorce odvzame
veterinarska organizacija do 31. marca 2002. Preiskave opravi NVI.
III.   Plemenski žrebci, ki se
uporabljajo za naravni pripust in osemenjevanje
Enkrat letno je treba
pregledati vse plemenske žrebce na:
- infekciozni
metritis kopitarjev – dvakrat v razmiku 7 dni;
- kužno
malokrvnost in
- konjski
arteritis.
Vzorce za preiskavo na
infekciozni metritis kopitarjev odvzame NVI, druge vzorce pa veterinarska
organizacija.
Preiskave opravi NVI.
IV.  Vzrejališča plemenskih žrebcev
1.   Enkrat letno je treba pregledati vse plemenske žrebce na:
-  kužno
malokrvnost;
-  konjski
arteritis in
-  leptospirozo.
Vzorce odvzame
veterinarska organizacija.
Preiskave opravi NVI.
11. člen
Preventivni ukrepi pri psih:
1.    
Psi morajo biti cepljeni enkrat letno proti
steklini. Od zadnjega cepljenja ne sme miniti več kot dvanajst mesecev. Splošno
cepljenje psov proti steklini mora biti opravljeno najpozneje do 15. maja 2002.
Psi, ki bodo prvič
registrirani po 1. 1. 2003, morajo biti označeni z mikročipom, ki izpolnjuje
predpisane pogoje.
Mladi psi morajo biti
cepljeni proti steklini takoj, ko dopolnijo štiri mesece starosti.
Ob cepljenju je treba psom
odpraviti notranje zajedavce.
Cepljenje opravi
veterinarska organizacija.
12. člen
Preventivni ukrepi pri čebeljih družinah:
Na hudo gnilobo čebelje zalege in povzročitelja
nosemoze, varooze, pohlevne gnilobe čebelje zalege in pršičavosti je treba
enkrat letno pregledati in preiskati vse čebelje družine vzrejevalcev matic na
lokaciji vzrejališča in čebelje družine plemenilnih postaj.
Vzorce odvzame in preiskave opravi NVI.
13. člen
Preventivni ukrepi pri ribah:
1.    
Na vrtoglavost postrvi je treba enkrat letno
pregledati postrvi v ribogojnicah. Vzorce mladic je treba poslati v preiskavo
od 1. junija do 31. decembra 2002.
Vzorce odvzame in
preiskave opravi NVI.
2.    
Na virusno hemoragično septikemijo postrvi in
infekciozno hematopoetsko nekrozo je treba preiskati ovarialno in semensko tekočino
v plemenskih jatah postrvi in lipanov.
Vzorce odvzame in preiskave
opravi NVI.
3.    
Na spomladansko viremijo in eritrodermatitis je
treba do 1. junija 2002 preiskati krape, namenjene za nadaljnje nasajanje.
Mladice krapov je treba
preiskati do konca leta 2002. Vzorce odvzame in preiskave opravi NVI.
14. člen
Kontrolo imunosti na atipično kokošjo kugo
opravi pooblaščen laboratorij po naslednjem programu:
-  matične jate perutnine: 1 hlevski vzorec (20 krvnih vzorcev) iz
vsake jate oziroma vsakega hleva vsakih 6 tednov;
-  nesnice konzumnih jajc:1 hlevski vzorec (20 krvnih vzorcev) iz
vsake jate oziroma vsakega hleva v času vzreje;
-  pitovna perutnina: 1 hlevski vzorec (20 krvnih vzorcev) v vsakem
objektu reje z več kot 500 živali, najmanj enkrat letno.
Vzorce odvzamejo veterinarske organizacije.
15. člen
Veterinarska organizacija mora podatke,
pridobljene pri izvajanju tega pravilnika, uporabljati
v skladu s predpisi o veterinarskih evidencah in jih varovati kot poslovno
tajnost. Za vsako uporabo podatkov v druge namene mora veterinarska
organizacija pridobiti pisno soglasje VURS.
16. člen
Rezultate preiskav iz tega pravilnika mora pooblaščen laboratorij poslati inšpektorju, ki je izdal odločbo
o roku za izvedbo posameznih del, in veterinarski organizaciji, ki je vzorce
odvzela. Veterinarska organizacija mora o prejemu pozitivnega rezultata
preiskave obvestiti inšpektorja.

Priloga 1: Poročilo o opravljenih delih v skladu z odredbo,
ki ureja izvajanje preventivnih cepljenj in diagnostičnih ter drugih preiskav v
letu 2002
Priloga 2: Standardi za uporabo bovinih in aviarnih
tuberkulinov

Odredba o izvajanju preventivnih cepljenj in
diagnostičnih ter drugih preiskav živali v letu 2002 (Uradni list RS, št. 6/02)
vsebuje naslednjo končno določbo:
»17. člen
Ta odredba začne veljati naslednji dan po
objavi v Uradnem listu Republike Slovenije.«.

Odredba o spremembi odredbe o izvajanju
preventivnih cepljenj in diagnostičnih ter drugih preiskav živali v letu 2002
(Uradni list RS, št. 37/02) vsebuje naslednjo končno določbo:
»2. člen
Ta odredba začne veljati naslednji dan po
objavi v Uradnem listu Republike Slovenije.«.

Pravilnik o spremembi odredbe o izvajanju
preventivnih cepljenj in diagnostičnih ter drugih preiskav živali v letu 2002
(Uradni list RS, št. 86/02) vsebuje naslednjo končno določbo:
»3. člen
Ta pravilnik začne
veljati naslednji dan po objavi v Uradnem listu Republike Slovenije.«.