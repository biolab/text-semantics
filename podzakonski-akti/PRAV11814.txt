I. SPLOŠNE DOLOČBE
1. člen
(vsebina Pravilnika)
Ta pravilnik ureja:
-       
podrobnejšo vsebino seznama medicinskih pripomočkov (v nadaljnjem
besedilu: Seznam) s podatki o vrstah medicinskih pripomočkov z zahtevami iz
prve in druge alinee drugega odstavka 111. člena Pravil obveznega zdravstvenega
zavarovanja (Uradni list RS, št. 30/03 – prečiščeno besedilo, 35/03 – popr.,
78/03, 84/04, 44/05, 86/06, 90/06 – popr., 64/07, 33/08, 7/09, 88/09, 30/11,
49/12, 106/12 in 25/14; v nadaljnjem besedilu: Pravila) in s podatki o
pripomočkih (artiklih), za katere je posebna strokovna komisija iz četrtega
odstavka 111. člena Pravil (v nadaljnjem besedilu: komisija) ugotovila, da
izpolnjujejo te zahteve;
-       
postopek in podrobnejša merila za uvrščanje pripomočkov (artiklov) na
Seznam in za njihovo izločitev s Seznama;
-       
postopek ugotavljanja izpolnjevanja zahtev iz prve in druge alinee
drugega odstavka 111. člena Pravil pri posameznem pripomočku (artiklu).
2. člen
(izrazi)
Izrazi, uporabljeni v tem pravilniku, imajo
naslednji pomen:
-       
cena na ravni proizvajalca MP je cena pripomočka (artikla) posameznega
proizvajalca medicinskih pripomočkov, zmanjšana za popuste, in brez davka na
dodano vrednost (v nadaljnjem besedilu: DDV);
-       
dobavitelj je lekarna ali pravna ali fizična oseba, ki opravlja promet z
medicinskimi pripomočki na drobno v specializirani prodajalni in ki ima z
Zavodom za zdravstveno zavarovanje Slovenije (v nadaljnjem besedilu: Zavod)
sklenjeno pogodbo o izdaji, izposoji ali izdaji in izposoji medicinskih
pripomočkov;
-       
izvajalci zdravstvene dejavnosti so javni zdravstveni zavod ali druga pravna
ali fizična oseba v Republiki Sloveniji, ki ima z zavodom sklenjeno pogodbo za
izvajanje določenih zdravstvenih storitev;
-       
medicinski pripomočki (v nadaljnjem besedilu: MP) so MP, do katerih so
zavarovane osebe upravičene v skladu z določbami Pravil in jih na naročilnice
predpisujejo pooblaščeni zdravniki;
-       
minimalne zahteve so zahteve iz prve in druge alinee drugega odstavka
111. člena Pravil;
-       
najzahtevnejše vrste MP so vrste MP, ki jih je v skladu z določbami
četrtega odstavka 212. člena Pravil določil minister, pristojen za zdravje;
-       
NENSI šifra je enotna šifra vsakega pripomočka (artikla), ki nastopa v
prometu v lekarniški in širši zdravstveni dejavnosti, s katero je zagotovljena
enolična identifikacija v RS;
-       
pripomočki (artikli) so serijsko izdelani MP z imeni, kot jih je določil
proizvajalec MP, ki se zagotavljajo v okviru določene vrste MP,
-       
skupine MP so skupine MP, določene v Šifrantu vrst medicinskih
pripomočkov, v katere so uvrščene vrste MP;
-       
vrste MP so vrste MP, določene v Šifrantu vrst medicinskih pripomočkov,
v katere so uvrščeni pripomočki (artikli);
-       
zdravstvena stanja so natančneje opredeljena zdravstvena stanja, pri
katerih ima zavarovana oseba pravico do posameznega MP v skladu z aktom iz
prvega odstavka 64. člena Pravil;
-       
združenja dobaviteljev so združenja dobaviteljev MP, ki so partnerji
Zavoda pri sklepanju dogovora o MP;
-       
združenje zavarovanih oseb je reprezentativna invalidska organizacija,
ki ji je priznan status v skladu z zakonom, ki ureja invalidske organizacije,
in je hkrati interesno združenje za zdravstvena stanja, pri zdravljenju oziroma
medicinski rehabilitaciji katerih se uporablja določena vrsta MP ali
humanitarna organizacija za kronične bolnike, ki ji je priznan ta status v
skladu z zakonom, ki ureja humanitarne organizacije, in je hkrati interesno
združenje za zdravstvena stanja, pri zdravljenju oziroma medicinski
rehabilitaciji katerih se uporablja določena vrsta MP;
-       
življenjska doba pripomočka je rok trajanja pripomočka, kot ga določi
proizvajalec MP.
II. SEZNAM
3. člen
(opredelitev Seznama)
(1) Seznam vsebuje podatke, ki se
nanašajo na vrste MP in podatke, ki se nanašajo na pripomočke (artikle). Seznam
se določi v skladu s Pravili.
(2) Na Seznam so uvrščeni pripomočki
(artikli) v skladu s tem pravilnikom.
4. člen
(vsebina Seznama)
(1) Seznam vsebuje naslednje podatke:
-       
šifro in naziv skupine MP;
-       
šifro in naziv vrste MP;
-       
cenovni standard, določen za vrsto MP, razen za MP, ki se individualno
izdelajo za zavarovano osebe, kjer je določena pogodbena cena, če za tako vrsto
MP ni določen cenovni standard;
-       
zdravstveno stanje, pri katerem ima zavarovana oseba pravico do
posamezne vrste MP;
-       
trajnostno dobo, določeno s Pravili;
-       
kateri zdravnik lahko predpiše vrsto MP;
-       
ali je potrebna pred izdajo MP predhodna odobritev imenovanega zdravnika
Zavoda;
-       
osnovno enoto mere, za katero je naveden cenovni standard ali pogodbena
cena posamezne vrste MP;
-       
minimalne zahteve za vrsto MP.
(2) Seznam v delu, ki vsebuje podatke
o pripomočkih (artiklih), poleg podatkov iz prejšnjega odstavka vsebuje tudi
naslednje podatke:
-       
NENSI šifro, če jo pripomoček (artikel) ima;
-       
šifro pripomočka (artikla), ki jo je določil Zavod;
-       
ime pripomočka (artikla);
-       
najvišjo priznano ceno, če je ta določena;
-       
šifro pripomočka (artikla), kot jo je določil proizvajalec MP;
-       
ime ali firmo, naslov ali sedež proizvajalca MP;
-       
naziv pripomočka (artikla), kot se bo uporabljal v blagovnem prometu v
RS;
-       
ceno pripomočka (artikla) z DDV, če ni določen cenovni standard;
-       
stopnjo DDV;
-       
osnovno pakiranje;
-       
število kosov v osnovnem pakiranju;
-       
lastnosti pripomočka (artikla) (opis in namen uporabe, kot ga je določil
proizvajalec MP in osnovne značilnosti pripomočka (artikla) s podatki, ki
dokazujejo izpolnjevanje minimalnih zahtev za vrsto MP);
-       
garancijsko dobo pripomočka (artikla);
-       
življenjsko dobo pripomočka (artikla);
-       
ime ali firmo, naslov ali sedež pobudnika iz 10. člena tega pravilnika.
5. člen
(objavljanje)
(1) Zavod na svoji spletni strani
objavlja čistopis Seznama. Kadar je pripomoček (artikel) na novo uvrščen na
Seznam oziroma izločen s Seznama, Zavod čistopis Seznama objavi v treh delovnih
dneh od ugotovitve komisije, če gre za pripomoček (artikel), ki se zagotavlja v
okviru veljavnega cenovnega standarda ali najvišje priznane cene, kadar je ta
določena ali dnevne izposojnine za pripomočke (artikle), ki so predmet
izposoje. Pripomočki (artikli), za katere se dogovori pogodbena cena, se
vključijo v čistopis Seznama v treh delovnih dneh od uveljavitve pogodbe z
Zavodom.
(2) V primerih izločitve pripomočka
(artikla) s Seznama brez predhodne obravnave pobude Zavod objavi čistopis
Seznama v treh delovnih dneh od datuma, ko je Zavod seznanjen z razlogi za
izločitev iz drugega odstavka 7. člena tega pravilnika.
(3) Zavod lahko za potrebe vzdrževanja
Seznama od pobudnika iz 10. člena tega pravilnika zahteva tudi druge podatke o
pripomočkih (artiklih), ki niso sestavni del njegove pobude, niti jih ni
zahtevala komisija.
III. UVRSTITEV ALI IZLOČITEV PRIPOMOČKA (ARTIKLA) V OZIROMA
IZ SEZNAMA
6. člen
(uvrstitev na Seznam)
(1) Upravni odbor Zavoda oziroma po njegovem
pooblastilu generalni direktor Zavoda s sklepom na Seznam uvrsti pripomoček
(artikel), ki izpolnjuje naslednje pogoje:
-       
gre za MP v smislu zakona, ki ureja medicinske pripomočke,
-       
ga pobudnik iz prvega odstavka 10. člena tega pravilnika zagotavlja na
trgu RS,
-       
izpolnjuje določene minimalne zahteve za vrsto MP, v okviru katere
pobudnik predlaga, da se naj zagotavlja v breme obveznega zdravstvenega
zavarovanja (v nadaljnjem besedilu: OZZ),
-       
če je pobudnik posredoval vse zahtevane podatke v skladu z drugim
odstavkom 11. člena tega pravilnika in
-       
se zagotavlja največ do višine veljavnega cenovnega standarda ali
dogovorjene pogodbene cene pripomočka (artikla) z enakimi lastnostmi ali
veljavne dnevne izposojnine.
(2) Izpolnjevanje pogojev iz prve do
četrte alinee prejšnjega odstavka ugotavlja komisija, izpolnjevanje pogoja iz
zadnje alinee prejšnjega odstavka pa strokovna služba Zavoda.
7. člen
(izločitev s Seznama)
(1) Upravni odbor Zavoda oziroma po
njegovem pooblastilu generalni direktor Zavoda s sklepom s Seznama izloči
pripomoček (artikel), za katerega je komisija ugotovila, da ne izpolnjuje več
minimalnih zahtev.
(2) S Seznama se lahko izloči
pripomoček (artikel), glede katerega komisija predhodno ni obravnavala pobude:
-       
za katerega je v skladu z zakonom, ki ureja medicinske pripomočke,
odrejen umik ali odpoklic pripomočkov (artiklov), prenehanje njihove uporabe
ali prometa z MP,
-       
če ni zagotovljeno njihovo vzdrževanje in popravila v RS,
-       
če se pripomoček (artikel) več ne zagotavlja v okviru veljavnega
cenovnega standarda,
-       
če se pripomoček (artikel) več ne zagotavlja v okviru veljavne dnevne
izposojnine,
-       
če se pripomoček (artikel) več ne zagotavlja v okviru dogovorjene
pogodbene cene,
-       
če pripomoček (artikel) ni več dobavljiv na trgu, ali
-       
če noben od dobaviteljev, ki ima v pogodbi z Zavodom opredeljeno izdajo
take vrste MP v breme sredstev OZZ, takega pripomočka (artikla) več ne
zagotavlja.
IV. POSTOPEK UGOTAVLJANJA IZPOLNJEVANJA MINIMALNIH ZAHTEV
8. člen
(splošna določba)
(1) Ugotavljanje izpolnjevanja minimalnih
zahtev za pripomočke (artikle) in druge naloge, ki se nanašajo na Seznam, in so
opredeljene s splošnimi predpisi Zavoda, izvajajo komisije.
(2) Posebna komisija odloča o ugovoru
zoper odločitev komisije (v nadaljnjem besedilu: komisija za ugovore).
(3) Sestavo posebnih strokovnih
komisij iz četrtega odstavka 111. člena Pravil (v nadaljevanju: komisije), postopek
njihovega imenovanja, organizacijo in način dela ter postopek priprave
predlogov minimalnih zahtev določi s splošnim aktom Upravni odbor Zavoda.
9. člen
(odločanje)
V postopkih po tem pravilniku komisija
odloča o izpolnjevanju minimalnih zahtev pripomočka (artikla), ki naj se uvrsti
na Seznam, oziroma odloča o pobudi, ali pripomoček (artikel), ki je že uvrščen
na Seznam, še izpolnjuje te zahteve.
10. člen
(pobudniki)
(1) Pobudo za ugotavljanje
izpolnjevanja minimalnih zahtev pripomočka (artikla) in uvrstitev pripomočka
(artikla) na Seznam lahko podajo:
-       
proizvajalci MP, ki imajo sedež v RS in so vpisani v register
proizvajalcev MP s sedežem v RS, ki ga upravlja JAZMP in so pripravljeni
zagotavljati nemoteno preskrbo dobaviteljev s svojimi MP;
-       
poslovni subjekti s sedežem v RS, ki imajo s tujim izdelovalcem
pripomočkov sklenjeno pogodbo o zastopanju in so vpisani v register poslovnih
subjektov, ki opravljajo promet z MP na debelo, ki ga upravlja JAZMP in so
pripravljeni zagotavljati nemoteno preskrbo dobaviteljev s svojimi MP;
-       
proizvajalci MP, ki imajo sedež v drugi državi članici Evropske unije,
in so vpisani v register proizvajalcev MP v državi, kjer imajo sedež, in so
pripravljeni zagotavljati nemoteno preskrbo dobaviteljev s svojimi MP.
(2) Pobudo za ugotovitev, ali
pripomoček (artikel), ki je že uvrščen na Seznam, izpolnjuje minimalne zahteve,
lahko poleg pobudnikov iz prejšnjega odstavka, podajo tudi:
-       
združenja zavarovanih oseb;
-       
izvajalci zdravstvenih storitev;
-       
ministrstvo, pristojno za zdravje;
-       
JAZMP;
-       
Zavod;
-       
združenja dobaviteljev MP;
-       
združenja proizvajalcev MP, če ta obstajajo.
11. člen
(pobuda)
(1) Komisija obravnava pobudo iz
prvega odstavka prejšnjega člena na podlagi podatkov o pripomočku (artiklu),
kot so navedeni v pobudi.
(2) Pobuda iz prvega odstavka
prejšnjega člena vsebuje naslednje podatke:
1.     
splošni del, ki vsebuje najmanj naslednje podatke o pobudniku:
- 
ime ali firmo, naslov ali sedež,
- 
matično številko,
- 
odgovorno osebo,
- 
davčno številko,
- 
elektronski naslov,
- 
telefon in elektronski naslov kontaktne osebe za morebitna dodatna
pojasnila;
2.     
posebni del, ki se nanaša na pripomoček (artikel) in vsebuje najmanj
naslednje podatke:
- 
šifro in naziv skupine MP,
- 
šifro in naziv vrste MP,
- 
NENSI šifro, če jo pripomoček (artikel) ima,
- 
ime pripomočka (artikla),
- 
šifro pripomočka (artikla), kot jo je določil proizvajalec MP,
- 
ime ali firmo, naslov ali sedež proizvajalca MP,
- 
predlog cene pripomočka (artikla) v skladu z 12. členom tega pravilnika,
- 
naziv pripomočka (artikla), kot se bo uporabljal v blagovnem prometu v
RS,
- 
osnovno enoto mere, za katero je navedena predlagana cena na ravni
proizvajalca MP,
- 
stopnjo DDV,
- 
osnovno pakiranje,
- 
število kosov v osnovnem pakiranju,
- 
lastnosti pripomočka (artikla) (opis in namen uporabe, kot ga je določil
proizvajalec MP in osnovne značilnosti pripomočka (artikla) s podatki, ki
dokazujejo izpolnjevanje minimalnih zahtev),
- 
garancijsko dobo pripomočka (artikla), ki jo je določil proizvajalca MP,
- 
življenjsko dobo pripomočka (artikla), ki jo je določil proizvajalca MP,
- 
izjavo ES o skladnosti,
- 
certifikat ES,
- 
navodila za uporabo,
- 
druge podatke, ki jih opredeli komisija in so glede na namen pobude
potrebni za presojo, ali pripomoček (artikel) izpolnjuje minimalne zahteve.
(3) V primerih pripomočkov (artiklov)
istega proizvajalca MP, ki se razlikujejo po velikosti, dimenzijah in barvi,
imajo pa pripomočki (artikli) povsem enake lastnosti in enako ceno, se podatki
o lastnostih pripomočka posredujejo samo za en pripomoček (artikel).
(4) Pobuda iz drugega odstavka
prejšnjega člena vsebuje naslednje podatke:
-       
ime ali firmo, naslov ali sedež pobudnika,
-       
telefon in elektronski naslov kontaktne osebe za morebitna dodatna
pojasnila,
-       
šifro pripomočka (artikla), ki jo je določil Zavod,
-       
ime pripomočka (artikla) ali naziv pripomočka (artikla), kot se
uporablja v blagovnem prometu v RS,
-       
obrazložitev pobude.
12. člen
(cena pripomočka (artikla))
Pobudnik v pobudi za ugotavljanje
izpolnjevanja minimalnih zahtev in za uvrstitev pripomočka (artikla) na Seznam
posreduje tudi predlog cene na ravni proizvajalca MP.
13. člen
(način posredovanja pobude)
(1) Pobuda se Zavodu posreduje v
slovenskem jeziku v pisni obliki oziroma na elektronskem nosilcu podatkov s pripisom
»Komisija za ugotavljanje izpolnjevanja minimalnih zahtev«.
(2) Zavod posreduje prejeto pobudo
predsedniku komisije najpozneje v petih delovnih dneh od datuma prejema pobude.
Predsednik komisije ali poročevalec, ki ga nemudoma po prejemu gradiva določi
predsednik komisije v 14 dneh po prejemu gradiva, pripravi stališče o pobudi.
Predsednik komisije najpozneje v 30 dneh po prejemu pobude skliče sejo
komisije.
14. člen
(najzahtevnejši pripomočki (artikli))
Za obravnavo pobude za najzahtevnejše
pripomočke (artikle), ki so serijsko izdelani in jih je s seznamom iz četrtega
odstavka 212. člena Pravil določil minister, pristojen za zdravje, je treba o
ustreznosti pripomočka (artikla) predhodno pridobiti mnenje Univerzitetnega
rehabilitacijskega inštituta Republike Slovenije – Soča, če ta v komisiji za te
MP nima člana.
15. člen
(nepopolni podatki v pobudi)
(1) Če pobudnik ne posreduje vseh
podatkov v pobudi v skladu z 11. členom tega pravilnika, predsednik komisije od
pobudnika najpozneje v 15 dneh od datuma prejema pobude zahteva dopolnitev.
(2) Pobudnik posreduje manjkajoče
podatke najpozneje v 15 dneh od datuma prejema zahteve za dopolnitev pobude.
Kadar jih posreduje v roku iz prejšnjega stavka, se šteje datum prejema
dopolnjene pobude kot datum, ko je pobuda prvič vložena.
(3) Kadar pobudnik ne posreduje
manjkajočih podatkov v roku iz prejšnjega odstavka, komisija pobude ne
obravnava, o čemer se pobudnika seznani že v pozivu za dopolnitev pobude.
16. člen
(obravnava pobud)
(1) Komisija pobude obravnava po
vrstnem redu, kot so bile predložene Zavodu.
(2) Komisija lahko v postopku
ugotavljanja izpolnjevanja minimalnih zahtev za predlagani pripomoček (artikel)
zahteva predložitev vzorca, če ta ni sestavni del posebnega dela pobude, in
dodatna pojasnila ter pobudnikovo predstavitev pripomočka (artikla).
(3) Komisija zaprosi združenja
zavarovanih oseb, kadar ta obstajajo in če niso pobudniki, za mnenje o pobudi.
Združenja zavarovanih oseb mnenje dajo v 15 dneh od prejema zaprosila. Če v tem
roku mnenja ne dajo, komisija odloča brez tega mnenja.
17. člen
(odločitev komisije o izpolnjevanju
minimalnih zahtev)
(1) Komisija najpozneje v 90 dneh po
prejeti popolni pobudi s sklepom odloči, ali pripomoček (artikel) izpolnjuje
minimalne zahteve oziroma ali še izpolnjuje minimalne zahteve, in sklep vroči
pobudniku.
(2) Zahteve za dopolnitev pobude,
vabila, sklepi in drugi dopisi po tem pravilniku se vročajo priporočeno s
povratnico.
18. člen
(ugovor zoper odločitev komisije)
(1) Če se pobudnik ne strinja z
odločitvijo komisije v postopku ugotavljanja izpolnjevanja minimalnih zahtev
pripomočka (artikla), lahko v osmih delovnih dneh zoper sklep vloži ugovor na
Zavodu.
(2) Pri obravnavi ugovora kot
poročevalec sodeluje predsednik komisije, ki je sprejela odločitev, zoper katero
je vložen ugovor.
(3) Komisija za ugovore sprejme in
vroči pobudniku odločitev najpozneje v 30 delovnih dneh od prejema ugovora na
Zavod.
(4) Odločitev komisije za ugovore je
dokončna.
V. PREHODNE IN KONČNE DOLOČBE
19. člen
(postopna vzpostavitev Seznama)
(1) Seznam se v delu, ki se nanaša na
vrste MP pri težavah z odvajanjem seča in pri zdravljenju sladkorne bolezni,
objavi v 12 mesecih od dneva uveljavitve tega pravilnika.
(2) Pri prvem uvrščanju pripomočkov
(artiklov) v Seznam se, ne glede na določbo pete alinee prvega odstavka 6.
člena tega pravilnika, v Seznam uvrstijo tisti pripomočki (artikli), katerih
cene bodo v skladu s prvo določitvijo cenovnih standardov in cen, določenih na
podlagi splošnega akta iz drugega odstavka 64. člena Zakona o zdravstvenem
varstvu in zdravstvenem zavarovanju (Uradni list RS, št. 72/06 – uradno
prečiščeno besedilo, 114/06 – ZUTPG, 91/07, 76/08, 62/10 – ZUPJS, 87/11, 40/12
– ZUJF, 21/13 – ZUTD-A, 63/13 – ZIUPTDSV, 91/13, 99/13 – ZUPJS-C, 99/13 –
ZSVarPre-C in 111/13 – ZMEPIZ-1).
20. člen
(postopek za pripomočke (artikle) v
veljavnih pogodbah)
Za vse pripomočke (artikle), ki so navedeni
v prilogah veljavnih pogodb, sklenjenih med Zavodom in posameznim dobaviteljem,
ki urejajo izdajo, izposojo, servisiranje in vzdrževanje MP, se ugotavlja
izpolnjevanje minimalnih zahtev in uvrščanje na Seznam v skladu s tem
pravilnikom. Pripomočki (artikli), za katere se ugotovi, da ne izpolnjujejo teh
zahtev, se lahko izdajajo v breme OZZ še največ 30 dni od datuma prejema
obvestila Zavoda o neizpolnjevanju teh zahtev.
21. člen
(začetek veljavnosti)
Ta pravilnik se objavi v Uradnem listu
Republike Slovenije, ko da nanj soglasje minister, pristojen za zdravje, in
začne veljati petnajsti dan po objavi.
Št. 9000-2/2014-DI/11
Ljubljana, dne 25. marca 2014
EVA 2013-2711-0033
Predsednik skupščine
Zavoda za zdravstveno zavarovanje
Slovenije
Jože Smole l.r.
Soglašam!
dr. Alenka Trop Skaza l.r.
Ministrica za zdravje