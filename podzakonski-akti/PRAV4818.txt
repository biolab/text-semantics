1. člen
Ta pravilnik ureja pravila, pod katerimi
lahko po vzpostavitvi sistemov enotnega zakladniškega računa na ravni države
oziroma občin posredni uporabniki državnega in občinskih proračunov ter ožji
deli občin, ki so pravne osebe (v nadaljevanju: pravne osebe) nalagajo prosta
denarna sredstva.
2. člen
Prosta denarna sredstva so denarna
sredstva, ki še niso uporabljena skladno z dejavnostjo posamezne pravne osebe
in ostanejo na podračunu, vključenem v sistem enotnega zakladniškega računa, po
plačilu obveznosti na določen dan.
3. člen
Pravna oseba lahko do določitve roka o
njeni vključitvi v sistem enotnega upravljanja s prostimi denarnimi sredstvi
enotnega zakladniškega računa samostojno upravlja s prostimi denarnimi
sredstvi.
Z določitvijo roka iz prejšnjega odstavka
je določen tudi skrajni datum zapadlosti posamezne nove vezave oziroma
plasiranja prostih denarnih sredstev pravne osebe, ki se vključuje v sistem
enotnega upravljanja v sistemu enotnega zakladniškega računa države oziroma
občine.
4. člen
Pri nalaganju prostih denarnih sredstev so
dolžne pravne osebe spoštovati načela varnosti, likvidnosti in donosnosti.
Prosta denarna sredstva se nalagajo skladno s splošnimi predpisi in akti, ki
urejajo upravljanje za posamezno pravno osebo.
5. člen
Posredni uporabniki državnega proračuna so
dolžni Ministrstvu za finance ponuditi prosta denarna sredstva, katerih znesek
je enak ali višji od 100.000 eurov, pred deponiranjem
ali nalaganjem teh sredstev v vrednostne papirje, razen v primeru nalaganja v
vrednostne papirje Republike Slovenije.
Za pogoje in način ponudbe prostih denarnih
sredstev iz prvega odstavka se smiselno uporablja pravilnik, ki ureja
upravljanje z likvidnostjo v sistemu enotnega zakladniškega računa, v delu, ki
se nanaša na vloge denarnih sredstev.
Posredni uporabniki občinskega proračuna in
ožji deli občin, ki so pravne osebe, so dolžni za finance pristojnemu organu
občinske uprave na njegovo zahtevo ponuditi prosta denarna sredstva pred
deponiranjem ali nalaganjem teh sredstev v vrednostne papirje.
6. člen
Do vzpostavitve ustrezne računalniške
podpore v Upravi Republike Slovenije za javna plačila se za napovedovanje vlog
uporablja obrazec za napoved vloge, ki ga posredni uporabnik državnega
proračuna posreduje Ministrstvu za finance. Obrazec za napoved vloge je priloga
tega pravilnika in je njegov sestavni del.
7. člen
Pogodbe, ki jih pravna oseba sklene za
vezavo prostih denarnih sredstev do določitve roka za vključitev v sistem
enotnega upravljanja, ostanejo v veljavi do izteka roka, za katerega so bile
sklenjene.

Priloga:
Obrazec za napoved vloge

Pravilnik o
nalaganju prostih denarnih sredstev posrednih uporabnikov državnega in
občinskih proračunov ter ožjih delov občin, ki so pravne osebe
(Uradni list RS, št. 42/03)
vsebuje naslednji končni določbi:
»8. člen
Z uveljavitvijo tega pravilnika preneha
veljati pravilnik o nalaganju prostih denarnih sredstev posrednih uporabnikov
državnega in občinskih proračunov ter ožjih delov občin, in so pravne osebe
(Uradni list RS, št. 56/02).
9. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o nalaganju prostih denarnih sredstev posrednih uporabnikov
državnega in občinskih proračunov ter ožjih delov občin, ki so pravne osebe
(Uradni list RS, št. 88/05)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o nalaganju prostih denarnih sredstev posrednih uporabnikov
državnega in občinskih proračunov ter ožjih delov občin, ki so pravne osebe
(Uradni list RS, št. 137/06)
vsebuje naslednjo končno določbo:
»3. člen
Ta pravilnik začne veljati 1. januarja
2007.«.