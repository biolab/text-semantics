1. člen
(namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju:
Uredba (EU) št. 1093/2010) dne 1. marca 2021 na svoji spletni strani objavil
Smernice o poenostavljenem in okrepljenem skrbnem preverjanju strank ter
dejavnikih, ki bi jih kreditne in finančne institucije morale upoštevati pri
oceni tveganja pranja denarja in financiranja terorizma, povezanega s
posameznimi poslovnimi odnosi in občasnimi transakcijami (EBA/GL/2021/02; v
nadaljevanju: Smernice o dejavnikih tveganja PD/FT).
(2) Smernice določajo dejavnike, ki bi jih kreditne in
finančne institucije morale upoštevati pri določanju ocene tveganja pranja
denarja in financiranja terorizma (v nadaljevanju: PD/FT) v povezavi s
sklenjenim poslovnim razmerjem ali izvajanjem občasnih transakcij. V njih je
poleg tega določeno, da bi morale kreditne in finančne institucije prilagoditi
obseg ukrepov skrbnega pregleda strank sorazmerno s prepoznanim tveganjem
PD/FT. Smernice prav tako določajo, da bi jih morale kreditne in finančne
institucije, v skladu z 8. členom Direktive (EU) 2015/849 Evropskega
parlamenta in Sveta z dne 20. maja 2015 o preprečevanju uporabe finančnega
sistema za pranje denarja ali financiranje terorizma, spremembi Uredbe (EU) št.
648/2012 Evropskega parlamenta in Sveta ter razveljavitvi Direktive 2005/60/ES
Evropskega parlamenta in Sveta in Direktive Komisije 2006/70/ES (UL L 141, 5.
6. 2015, stran 73, v nadaljevanju: Direktiva (EU) 2015/849), smiselno
uporabljati tudi pri oceni tveganja PD/FT, ki izvira iz njihovega poslovanja.
(3) Smernice so naslovljene na:
1.     
kreditne in finančne institucije iz prvega in drugega odstavka 3. člena
Direktive (EU) 2015/849 in
2.     
pristojne organe, odgovorne za nadzor skladnosti kreditnih in finančnih
institucij pri izvajanju njihovih obveznosti v zvezi s preprečevanjem PD/FT.
2. člen
(vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih prihodnjih sprememb, če ne bo Banka Slovenije za posamezno
spremembo smernic odločila drugače, za:
1.     
zavezance, za nadzor nad katerimi je v skladu z ZPPDFT-1 pristojna Banka
Slovenije, in sicer:
a)   
banke in hranilnice iz 1. in 2. točke prvega odstavka 4. člena ZPPDFT-1,
b)   
plačilne institucije iz 3. točke prvega odstavka 4. člena ZPPDFT-1,
c)   
izdajatelje elektronskega denarja iz 15. točke prvega odstavka 4. člena
ZPPDFT-1,
d)   
menjalnice iz 16. točke prvega odstavka 4. člena ZPPDFT-1;
2.     
Banko Slovenije, kadar v skladu z ZBan-3, ZPlaSSIED, ZDP-2 in ZPPDFT-1 v
vlogi pristojnega organa izvaja pristojnosti in naloge nadzora nad subjekti iz
1. točke tega odstavka.
(2) Zavezanci iz prejšnjega odstavka v celoti upoštevajo
določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-3, ZPlaSSIED, ZDP-2 in ZPPDFT-1 v celoti upošteva
določbe smernic v delu, v katerem se nanašajo na izvajanje nalog in pooblastil
pristojnega organa.
3. člen
(prehodna določba)
Z dnem uveljavitve tega sklepa preneha veljati Sklep o
uporabi Smernic o dejavnikih, ki bi jih kreditne in finančne institucije morale
upoštevati pri določanju ocene tveganja pranja denarja in financiranja
terorizma, povezanega s sklenjenim poslovnim razmerjem ali izvajanjem občasnih
transakcij ter o zagotavljanju poenostavljenega in poglobljenega pregleda
stranke (Uradni list RS, št. 14/18).
4. člen
(uveljavitev sklepa)
Ta sklep začne veljati petnajsti dan po njegovi objavi v
Uradnem listu Republike Slovenije.
Ljubljana, dne 14. septembra 2021
Boštjan Vasle
predsednik
Sveta Banke Slovenije