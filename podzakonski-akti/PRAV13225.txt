1. člen
(1) Ta pravilnik natančnejše določa način zagotavljanja
sredstev za pripravništvo doktorjev dentalne medicine, sekundariat in
specializacije zdravnikov ter doktorjev dentalne medicine za potrebe mreže
javne zdravstvene službe (v nadaljnjem besedilu: specializacije) izvajalcem
zdravstvene dejavnosti v mreži javne zdravstvene službe, ki so pooblaščeni za
izvajanje pripravništva, sekundariata in specializacij (v nadaljnjem besedilu: pooblaščeni
izvajalci), način povračila sredstev iz proračuna Republike Slovenije Zavodu za
zdravstveno zavarovanje Slovenije (v nadaljnjem besedilu: Zavod), obveznost
poročanja pooblaščenih izvajalcev glede izpolnitve obveznosti iz 23. člena
Zakona o zdravniški službi (Uradni list RS, št. 72/06 – uradno prečiščeno
besedilo, 15/08 – ZPacP, 58/08, 107/10 – ZPPKZ, 40/12 – ZUJF, 88/16 – ZdZPZD in
40/17; v nadaljnjem besedilu: Zakon o zdravniški službi) ter tretjega in petega
odstavka 26. člena Zakona o spremembah in dopolnitvah Zakona o zdravniški službi
(Uradni list RS, št. 40/17; v nadaljnjem besedilu: Zakon o spremembah in
dopolnitvah Zakona o zdravniški službi) ter način povrnitve stroškov proračunu
Republike Slovenije.
(2) Ta pravilnik natančnejše določa tudi način
zagotavljanja sredstev za pripravništvo drugih zdravstvenih delavcev in
zdravstvenih sodelavcev pooblaščenim izvajalcem.
2. člen
Zavod pooblaščenim izvajalcem izplačuje sredstva za
pripravništvo, sekundariat in specializacije na podlagi prejetih zahtevkov.
3. člen
Povračilo stroškov za pripravništvo in sekundariat vključuje:
-       
bruto bruto plačo in nadomestilo plače pripravnika in sekundarija na
podlagi plače pripravnika in sekundarija v skladu z zakonom, ki ureja sistem
plač v javnem sektorju, na njegovi podlagi izdanimi podzakonskimi predpisi in
kolektivnimi pogodbami, 
-       
povračilo za stroške regresa za letni dopust, stroškov za prehrano med
delom in stroškov za prevoz na delo in z dela v skladu s predpisi in
kolektivnimi pogodbami, ki urejajo povračilo stroškov v dejavnosti zdravstva,
-       
premije za dodatno kolektivno pokojninsko zavarovanje v višini razreda
po predpisani lestvici v skladu z zakonom, ki ureja kolektivno dodatno
pokojninsko zavarovanje za javne uslužbence, in kolektivno pogodbo za
negospodarske dejavnosti v Republiki Sloveniji,
-       
stroške mentorstva v skladu z zakonom, ki ureja sistem plač v javnem
sektorju, na njegovi podlagi izdanimi podzakonskimi predpisi in kolektivnimi
pogodbami.
4. člen
(1) Pooblaščeni izvajalec, razen izvajalci lekarniške
dejavnosti na primarni ravni zdravstvene dejavnosti, s katerim ima pripravnik
ali sekundarij sklenjeno pogodbo o zaposlitvi, posreduje Združenju zdravstvenih
zavodov Slovenije (v nadaljnjem besedilu: združenje) mesečni obračun po
posameznem pripravniku oziroma sekundariju do 15. v mesecu za pretekli mesec na
obrazcu za zahtevek, ki ga določi minister, pristojen za zdravje (v nadaljnjem
besedilu: minister) in se objavi na spletni strani ministrstva, pristojnega za
zdravje (v nadaljnjem besedilu: ministrstvo). Pooblaščeni izvajalec, ki je izvajalec
lekarniške dejavnosti na primarni ravni zdravstvene dejavnosti, s katerim ima
pripravnik sklenjeno pogodbo o zaposlitvi, posreduje mesečni obračun iz
prejšnjega stavka Lekarniški zbornici Slovenije (v nadaljnjem besedilu:
Lekarniška zbornica) v roku iz prejšnjega stavka.
(2) K obračunu iz prejšnjega odstavka pooblaščeni
izvajalec priloži fotokopije sklenjenih pogodb o zaposlitvi s pripravniki in
sekundariji ter drugo dokumentacijo, na podlagi katere uveljavlja povračila za
stroške iz prejšnjega člena. Pooblaščeni izvajalec hrani vso dokumentacijo, na
podlagi katere uveljavlja povračilo teh stroškov, in jo na zahtevo ministrstva
predloži v sedmih dneh od zahteve.
(3) Na podlagi podatkov iz prvega in drugega odstavka
tega člena združenje in Lekarniška zbornica na obrazcu 1, ki ga določi minister
in se objavi na spletni strani ministrstva, pripravita skupni obračun stroškov
pripravnikov in sekundarijev po pooblaščenih izvajalcih. Združenje in
Lekarniška zbornica skupni obračun posredujeta Zavodu do 25. v mesecu in ga
objavita na svoji spletni strani. Obračunu združenje in Lekarniška zbornica
priložita prilogo po posameznih pooblaščenih izvajalcih, na kateri so najmanj
naslednji podatki:
1.     
podatki o pooblaščenem izvajalcu,
2.     
podatki o osebnem imenu pripravnika oziroma sekundarija,
3.     
podatki o delovnem mestu pripravnika oziroma sekundarija,
4.     
obdobje trajanja pripravništva oziroma sekundariata posameznega
pripravnika oziroma sekundarija,
5.     
znesek povračila stroškov iz prejšnjega člena za posameznega pripravnika
oziroma sekundarija oziroma mentorja,
6.     
skupni znesek vseh povračil stroškov iz prejšnjega člena pripravnikov in
sekundarijev pri izvajalcu oziroma mentorja.
(4) Pooblaščeni izvajalci na podlagi obračuna iz
prejšnjega odstavka Zavodu mesečno do 28. v mesecu izstavijo zahtevke, ki so
podlaga za povračilo stroškov iz naslova pripravništva oziroma sekundariata.
5. člen
Sredstva za financiranje specializacij se zagotavljajo v
skladu s predpisom, ki določa višino sredstev za specializacije za potrebe
mreže javne zdravstvene službe in podrobnejši opis pravic iz drugega odstavka
25. člena Zakona o zdravniški službi.
6. člen
(1) Obračun sredstev za specializacije po pooblaščenih
izvajalcih za pretekli mesec pripravlja Zdravniška zbornica Slovenije (v
nadaljnjem besedilu: zbornica).
(2) Pooblaščeni izvajalec, pri katerem je specializant
zaposlen, zbornici posreduje mesečni obračun po posameznih specializantih do
15. v mesecu za pretekli mesec. V obračunu iz prejšnjega stavka se navede
obračun sredstev za plače in nadomestila plače ter druge obveznosti do
specializanta iz naslova delovnega razmerja in stroški mentorstva ter tudi
sredstva za izobraževanje specializantov, in sicer v višini 1/12 letnega
pavšalnega zneska, v skladu s predpisom, ki določa višino sredstev za
specializacije za potrebe mreže javne zdravstvene službe in podrobnejši opis
pravic iz drugega odstavka 25. člena Zakona o zdravniški službi.
(3) Mesečni obračun obveznih izobraževanj iz seznama
obveznih izobraževanj, ki je naveden v predpisu, ki določa višino sredstev za
specializacije za potrebe mreže javne zdravstvene službe, in podrobnejši opis
pravic iz drugega odstavka 25. člena Zakona o zdravniški službi pripravi
zbornica na podlagi obvestil organizatorjev o udeležencih in plačnikih
izobraževanj.
(4) Zbornica pripravi tudi obračun specialističnih
izpitov za pretekli mesec.
(5) Na podlagi podatkov iz drugega, tretjega in četrtega
odstavka tega člena zbornica do zadnjega delovnega dne v mesecu pripravi skupni
obračun po posameznih pooblaščenih izvajalcih in vrstah povračil, ki ga objavi
na svoji spletni strani in prvi delovni dan v naslednjem mesecu posreduje
Zavodu. Obračunu zbornica priloži prilogo po posameznih pooblaščenih
izvajalcih, na kateri so najmanj naslednji podatki:
1.     
podatki o pooblaščenem izvajalcu,
2.     
podatki o osebnem imenu specializanta,
3.     
podatki o plačnem razredu specializanta,
4.     
znesek povračila stroškov dela posameznega specializanta,
5.     
znesek povračila stroškov dela za posameznega mentorja,
6.     
znesek povračila stroškov dela za posameznega nacionalnega koordinatorja,
7.     
znesek povračila stroškov dela za posameznega nadzornika kakovosti,
8.     
znesek povračila stroškov za module po izvajalcih,
9.     
znesek povračila stroškov za tečaje in seminarje po posameznem
specializantu,
10.  
znesek povračila stroškov za specialistične izpite po posameznem
specializantu,
11.  
skupni znesek vseh povračil v zvezi s specializacijo pri posameznem
izvajalcu.
(6) Pooblaščeni izvajalci na podlagi obračuna iz
prejšnjega odstavka Zavodu mesečno do 28. v mesecu izstavijo zahtevke, ki so
podlaga za povračilo stroškov iz naslova specializacije.
7. člen
(1) Zavod vrednosti prejetih zahtevkov pooblaščenih
izvajalcev iz četrtega odstavka 4. člena in šestega odstavka 6. člena tega
pravilnika mesečno vključi v zbirni zahtevek, ki ga skupaj s prilogo zneskov po
posameznih pooblaščenih izvajalcih, prilogo združenja in Lekarniške zbornice iz
tretjega odstavka 4. člena tega pravilnika in skupnim obračunom zbornice s
prilogo iz petega odstavka 6. člena tega pravilnika v izplačilo posreduje
ministrstvu do 8. v mesecu za predpretekli mesec.
(2) Ministrstvo zbirni zahtevek Zavodu plača v 20-dneh
od prejema zahtevka.
8. člen
(1) Pooblaščeni izvajalci zbornici poročajo o izpolnitvi
obveznosti iz 23. člena Zakona o zdravniški službi in o izpolnitvi obveznosti
po zaposlitvi v mreži javne zdravstvene službe v okviru regije, za katero so
opravljali specializacijo v skladu s tretjim in petim odstavkom 26. člena
Zakona o spremembah in dopolnitvah Zakona o zdravniški službi, in sicer:
1.     
osebno ime specializanta oziroma specialista, kateremu je bila dana
ponudba za delo,
2.     
ponujeno delovno mesto,
3.     
obseg in čas trajanja ponujene zaposlitve,
4.     
datum sklenitve delovnega razmerja,
5.     
podatke o odklonitvi sklenitve delovnega razmerja (ali druga dokazila,
ki se nanašajo na odklonitev delovnega razmerja),
6.     
druge okoliščine, ki so pomembne za izterjavo stroškov.
(2) Pooblaščeni izvajalci zbornici podatke iz prejšnjega
odstavka posredujejo za vsako trimesečje, in sicer:
-       
za obdobje od januarja do marca do 30. 4.,
-       
za obdobje od aprila do junija do 31. 7.,
-       
za obdobje od julija do septembra do 31. 10.,
-       
za obdobje od oktobra do decembra do 31. 1.
(3) Če Zbornica na podlagi prejetih podatkov,
upoštevajoč podatke iz registra zdravnikov, podatke o opravljenih
specialističnih izpitih in podatke o odobrenih specializacijah, ugotovi kršitve
obveznosti iz 23. člena Zakona o zdravniški službi, o tem obvesti ministrstvo,
ki začne z izterjavo stroškov zoper zdravnika specialista oziroma izvajalca
zdravstvene dejavnosti v mreži javne zdravstvene službe. V obvestilu iz prejšnjega
stavka zbornica navede podatke o zdravniku specialistu oziroma izvajalcu
zdravstvene dejavnosti v mreži javne zdravstvene službe ter višini sredstev, ki
jih mora zdravnik specialist oziroma izvajalec zdravstvene dejavnosti v mreži
javne zdravstvene službe povrniti v proračun Republike Slovenije ter druge
okoliščine, dejstva in dokaze, ki so bili pomembni pri ugotovitvi kršitve
obveznosti, ali bodo potrebni v postopku izterjave.
9. člen
V obdobju do 31. 12. 2019 Zavod v posameznem letu lahko
izda zbirne zahtevke iz prvega odstavka 7. člena tega pravilnika največ do
višine, določene v 26. členu Zakona o spremembah in dopolnitvah Zakona o
zdravniški službi.
10. člen
Ne glede na tretji odstavek 8. člena tega pravilnika v
obdobju do 31. 12. 2019 zbornica po ugotovitvi kršitve obveznosti iz 23.
člena Zakona o zdravniški službi podatke in druge listinske dokaze iz 8. člena
tega pravilnika posreduje Zavodu, ki vodi postopke izterjave stroškov zoper
zdravnika specialista ali izvajalca zdravstvene dejavnosti v mreži javne
zdravstvene službe, ki je kršil obveznost iz 23. člena Zakona o zdravniški
službi oziroma tretjega in petega odstavka 26. člena Zakona o spremembah
in dopolnitvah Zakona o zdravniški službi.
11. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-82/2017
Ljubljana, dne 26. septembra 2017
EVA 2017-2711-0056
Milojka Kolar Celarc l.r.
Ministrica
za zdravje