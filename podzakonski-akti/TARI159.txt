1. člen
Ta tarifa določa višino nadomestil stroškov za izvajanje
obveznega večstranskega pobota, ki ga Agencija za javnopravne evidence in
storitve (v nadaljnjem besedilu: AJPES) opravlja na podlagi prvega odstavka 26.
člena Zakona o preprečevanju zamud pri plačilih (Uradni list RS, št. 57/12; v
nadaljnjem besedilu: ZPreZP-1) v skladu s pravili o izvajanju obveznega
večstranskega pobota.
2. člen
Prijave in spremembe prijav podatkov o obveznostih v sistem obveznega
večstranskega pobota so brezplačne. 
Nadomestilo stroškov za izvajanje obveznega večstranskega
pobota plačajo dolžniki v višini 0,8 tisočine od dejansko pobotanega zneska
obveznosti v posameznem krogu pobota ali najmanj 1,50 EUR za posamezni krog
pobota. Nadomestila ne plačajo dolžniki, ki pobotajo manj kot 50 EUR
prijavljenih obveznosti v posameznem krogu večstranskega pobota. 
AJPES dolžnikom obračuna nadomestilo stroškov iz tega člena
mesečno. Dolžniki plačajo račun najkasneje v 15 dneh po datumu njegove
izstavitve.
3. člen
Vpogledi, ki se zagotavljajo upnikom v skladu z 29. členom
ZPreZP-1, so brezplačni.
4. člen
Carinski upravi Republike Slovenije, Davčni upravi Republike
Slovenije in Tržnemu inšpektoratu Republike Slovenije, ki v skladu s prvim
odstavkom 55. člena ZPreZP-1 nadzirajo izvajanje 28., 30., 32. in 33. člena
ZPreZP-1, AJPES zagotavlja brezplačne vpoglede v prijave denarnih obveznosti
posameznega dolžnika.
5. člen
Ta tarifa začne veljati petnajsti dan po objavi v Uradnem
listu Republike Slovenije.
Št. 007-10/2013
Ljubljana, dne 24. januarja 2013
EVA 2013-1611-0015
Suzana Lep Šimenko l.r. 
namestnica predsednika Sveta AJPES