I. SPLOŠNE DOLOČBE
1. člen
(vsebina)
(1) Ta pravilnik določa pogoje, ki jih
morajo izpolnjevati organizacije za pridobivanje, shranjevanje in trgovanje s
svežimi in zamrznjenimi zarodki goved (v nadaljnjem besedilu: zarodki) na
teritoriju Evropske unije (v nadaljnjem besedilu: EU), pogoje za uvoz iz
tretjih držav, obliko veterinarskega spričevala pri trgovanju na teritoriju EU
in uvozu iz tretjih držav, diagnostične preiskave ter način in pogostost
izvajanja nadzora v skladu z Direktivo Sveta z dne 25. septembra 1989 o pogojih
za zdravstveno varstvo živali, ki urejajo trgovanje znotraj Skupnosti in uvoz
iz tretjih držav za zarodke domačih živali vrste goveda (UL L št. 302,
19.10.1989, str. 1), zadnjič spremenjeno z Direktivo Sveta
2008/73/ES z dne 15. julija 2008 o poenostavitvi postopkov za oblikovanje
seznamov in objavljanje informacij na veterinarskem in zootehniškem področju,
ter o spremembi direktiv 64/432/EGS, 77/504/EGS, 88/407/EGS, 88/661/EGS,
89/361/EGS, 89/556/EGS, 90/426/EGS, 90/427/EGS, 90/428/EGS, 90/429/EGS,
90/539/EGS, 91/68/EGS, 92/35/EGS, 91//496/EGS, 92/65/EGS, 92/66/EGS,
92/119/EGS, 94/28/ES, 200/75/ES, Odločbe 2000/258/ES ter direktiv 2001/89/ES,
2002/60/ES in 2005/94/ES (UL L št. 219 z dne 14. 8. 2008, str. 40), (v
nadaljnjem besedilu: Direktiva Sveta 89/556/EGS).
(2) Ta pravilnik se ne uporablja za
zarodke, ki nastanejo po prenosu celičnih jeder.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
pristojni organ za izvajanje in nadzor nad določbami tega
pravilnika je Veterinarska uprava Republike Slovenije (v nadaljnjem besedilu:
VURS);
2.    
veterinarski pregled je pregled uradnega veterinarja za
preveritev zdravstvenega statusa zarodkov v organizaciji za pridobivanje
zarodkov;
3.    
zarodek je zgodnji razvojni stadij živali, ki ga je možno
presaditi v žival prejemnico;
4.    
skupina za zbiranje zarodkov je
skupina strokovnjakov pri organizaciji za zbiranje zarodkov, usposobljena za
zbiranje, pripravo in shranjevanje zarodkov, ki jo odobri VURS, če izpolnjuje
pogoje iz Priloge A;
5.    
skupina za pridobivanje zarodkov je skupina strokovnjakov pri
organizaciji za pridobivanje zarodkov, usposobljena za pridobivanje zarodkov s
tehnikami in vitro oploditvijo, ki jo odobri VURS, če izpolnjuje pogoje iz
Priloge A;
6.    
vodja skupine za zbiranje in/ali pridobivanje zarodkov je
veterinar, ki je odgovoren za delo in vodenje skupine ter za sprotno
upoštevanje zahtev iz Priloge A;
7.    
pošiljka zarodkov je količina zarodkov, pridobljenih z enim
posegom iz ene živali darovalke, za katero se izda eno veterinarsko spričevalo;
8.    
država zbiranja je država članica EU ali tretja država kjer so
zarodki zbrani, pridobljeni, pripravljeni in po potrebi shranjeni in od tam
poslani v državo članico;
9.    
odobren diagnostični laboratorij je laboratorij, za katerega
pristojni organ ugotovi, da izpolnjuje pogoje za opravljanje diagnostičnih
preiskav iz tega pravilnika;
10.  številka
odobritve je številka obrata, ki mu jo dodeli VURS po preveritvi
izpolnjevanja pogojev za trgovanje na teritoriju EU;
11.  teritorij
EU je ozemlje držav članic Evropske unije, razen otočja Faroe, Grenlandije,
Ceute in Mellile.
II. POGOJI ZA TRGOVANJE NA TERITORIJU EU
3. člen
(splošni pogoji)
(1) Pošiljke zarodkov morajo za trgovanje
na teritoriju EU izpolnjevati naslednje pogoje:
-      
da je organizacija za pridobivanje in/ali zbiranje zarodkov registrirana
pri VURS in vpisana na Seznam odobrenih obratov pri Evropski komisiji;
-      
da v organizaciji za pridobivanje in/ali zbiranje zarodkov ne veljajo nobene omejitve glede veterinarskih
pogojev za trgovanje;
-      
da so zarodki pridobljeni s semenom bikov iz odobrenih osemenjevalnih
središč v skladu s pravilnikom, ki ureja rutinske diagnostične preiskave in
način zdravljenja bikov v odobrenih osemenjevalnih središčih (Direktiva
88/407/EGS);
-      
da so zarodki zbrani od domačega
goveda, ki izpolnjuje pogoje iz Priloge B, ki je sestavni del tega pravilnika;
-      
da je zarodke zbrala, pridobila, pripravila in shranila skupina za
pridobivanje in/ali zbiranje zarodkov, ki izpolnjuje pogoje iz Priloge A;
-      
da jo v namembno državo članico EU spremlja veterinarsko spričevalo na
obrazcu iz Prilogo C, ki je sestavni del tega pravilnika;
-      
da prostori organizacije za pridobivanje in/ali zbiranje zarodkov niso okuženi;
-      
da se organizacija za pridobivanje in/ali zbiranje zarodkov ne
nahaja na okuženem območju.
(2) Če Evropska komisija Republiki Sloveniji
dovoli trgovanje na teritoriju EU tudi z zarodki določenih posebnih (avtohtonih)
pasem domačega goveda, ki so pridobljeni od bikov v naravnem pripustu, morajo
biki izpolnjevati zdravstvene pogoje iz pravilnika, ki ureja rutinske
diagnostične preiskave in način zdravljenja bikov v odobrenih osemenjevalnih
središčih.
4. člen
(odobritev)
(1) V odločbi o odobritvi organizacije za
pridobivanje in/ali zbiranje zarodkov mora biti poimensko navedena skupina za
zbiranje zarodkov, ki mora izpolnjevati pogoje iz Priloge A, in ji VURS podeli
številko odobritve. Če se zamenja vodja skupine ali v primeru večjih sprememb v
organizaciji, laboratorijih ali opremi, mora organizacija obvestiti VURS, ki
preveri, če so še izpolnjeni pogoji iz tega pravilnika.
(2) VURS pripravi in posodablja seznam
odobrenih skupin za zbiranje zarodkov ter ga objavi na spletni strani VURS:
http://www.vurs.gov.si.
(3) VURS vrši stalen nadzor v odobrenih
organizacijah in v primeru neizpolnjevanja pogojev iz Priloge A začasno prepove
uporabo opreme ali prostorov in sprejme vse potrebne ukrepe, vključno z
omejitvijo ali začasno prepovedjo dejavnosti. Nosilcu dejavnosti naloži odpravo
nepravilnosti in določi rok za njihovo odpravo. Če so takšni ukrepi nezadostni,
VURS začasno prekliče odobritev, in če nosilec dejavnosti ugotovljenih
pomanjkljivosti ne odpravi v roku, ki ga določi uradni veterinar, odobritev
razveljavi.
(4) Če VURS odobritev v primerih iz
prejšnjega odstavka prekliče oziroma razveljavi, o tem in razlogih za njih, obvesti
Evropsko Komisijo.
(5) Če VURS meni, da v državi članici
potrebni ukrepi niso bili sprejeti, ali da so neustrezni, o tem obvesti
Komisijo, ki si pridobi mnenje enega ali več veterinarskih izvedencev Evropske
Komisije. Glede na to mnenje se lahko državi članici začasno prepove vstop
zarodkov na svoje ozemlje, ki jih je zbrala zadevna organizacija oziroma
skupina. Prepoved se lahko prekliče glede na novo mnenje, podano s strani enega
ali več veterinarskih izvedencev. Veterinarski izvedenci morajo biti državljani
nevtralne države članice, ki ni vpletena v spor.
5. člen
(veterinarsko spričevalo na teritoriju EU)
(1) Kadar države članice izvajajo trgovanje
z zarodki, mora med prevozom do namembnega kraja vsako pošiljko spremljati
veterinarsko spričevalo v originalu, ki:
-      
je usklajeno z vzorcem iz Priloge C, ki je sestavni del tega pravilnika;
-      
ga podpiše uradni veterinar;
-      
je izpolnjeno na dan nakladanja v jeziku, ki je razumljiv uradnemu
veterinarju;
-      
velja pet dni;
-      
mora biti izdano na enem listu papirja;
-      
je izpolnjeno za enega samega prejemnika;
-      
ima žig v barvi, ki je drugačna od barve veterinarskega spričevala.
(2) Za vsako pošiljko zarodkov se izda
posebno veterinarsko spričevalo na obrazcu kot je navedeno v Prilogi C.
III. POGOJI ZA UVOZ IZ TRETJIH DRŽAV
6. člen
(splošni pogoji)
Zarodke se lahko uvaža iz držav ali dela
države, ki ni članica Evropske unije (v nadaljnjem besedilu: tretje države) iz
organizacij za pridobivanje in/ali zbiranje zarodkov, ki so vključene na Seznam
Evropske komisije. Ta seznam Evropska komisija sproti dopolnjuje in spreminja
glede na zdravstveno stanje domačih goved in ga objavlja v Uradnem listu EU in
na njenih spletnih straneh.
7. člen
(pogoji za uvoz iz tretjih držav)
(1) Dovoljen je le uvoz zarodkov,
pridobljenih od skupin za zbiranje ali pridobivanje zarodkov iz tretjih držav
oziroma delov tretjih držav iz prejšnjega člena, če: 
a) 
skupina za zbiranje ali pridobivanje zarodkov
izpolnjuje pogoje:
-    za odobritev
skupin za zbiranje in pridobivanje zarodkov iz poglavja I Priloge A Direktive Sveta
89/556/EGS;
-     v zvezi z
zbiranjem, predelavo, skladiščenjem in prevozom zarodkov s strani takšnih
skupin iz poglavja II priloge A Direktiva 89/556/EGS;
b) 
je skupino za zbiranje ali pridobivanje
zarodkov uradno odobril za izvoz v Skupnost pristojni organ tretje države ;
c) 
uradni veterinar pregleda skupino za zbiranje
ali pridobivanje zarodkov najmanj dvakrat na leto.
(2) Seznam skupin za zbiranje ali
pridobivanje zarodkov iz prejšnjega odstavka je objavljen na spletni strani Evropske
komisije http://ec.europa.eu/food/animal/approved
_establishments/index_en.htm.
8. člen
(veterinarsko spričevalo za tretje države)
(1) Zarodke mora ob uvozu pošiljke na
teritorij EU spremljati veterinarsko spričevalo, ki ga izpolni in podpiše
uradni veterinar tretje države izvoznice. Veterinarsko spričevalo mora:
-      
biti izpolnjeno na dan nakladanja pošiljke v namembno državo članico;
-      
biti napisano v uradnem jeziku ali jezikih namembne države članice;
-      
spremljati pošiljko v izvirniku;
-      
zagotoviti, da zarodki izpolnjujejo vse predpisane pogoje po tem
pravilniku v zvezi z uvozom iz tretjih držav;
-      
veljati pet dni;
-      
biti izdano na enem listu papirja;
-      
biti izpolnjeno za enega samega prejemnika;
-      
imeti žig v barvi, ki je drugačna od barve veterinarskega spričevala.
(2) Veterinarsko spričevalo iz prejšnjega
odstavka se izda na obrazcu, ki je kot priloga naveden v Odločbi Evropske
komisije 92/471/ES (UL L 270, 15. 9. 1992).
9. člen
(prepoved uvoza iz tretjih držav)
(1) Vsaka pošiljka zarodkov, ki vstopa na
teritorij EU, mora biti pregledana, preden se sprosti v promet ali carinski
postopek. Vstop takih zarodkov na teritorij EU se prepove, če uradni veterinar
na meji ugotovi, da:
-      
zarodki izvirajo iz ozemlja ali dela ozemlja tretje države, ki ni na
Seznamu Evropske komisije;
-      
je zarodke zbrala, pridobila in shranila skupina, ki ni na Seznamu odobrenih organizacij;
-      
zarodki izhajajo z ozemlja ali dela ozemlja tretje države, iz katere je uvoz
prepovedan zaradi kužnih bolezni, ki se lahko prenašajo z zarodki, ali če to
opravičuje kakšen drug razlog, povezan z zdravstvenim varstvom živali, ki bi
lahko ogrozil zdravje govedi v državi članici;
-      
veterinarsko spričevalo, ki spremlja pošiljko zarodkov ni skladno s
prejšnjim členom tega pravilnika.
(2) Prejšnji odstavek ne velja za pošiljke
zarodkov v tranzitu, ki pridejo na carinsko območje teritorija EU in so namenjene
v kraj izven carinskega območja teritorija EU, razen če se carinski tranzit opusti
in pride do vstopa pošiljke na teritorij EU.
IV. ZAŠČITNI IN KONTROLNI UKREPI
10. člen
(zaščitni ukrepi)
(1) Če se v Republiki Sloveniji pojavi ali razširi kužna bolezen, ki se lahko
prenaša z zarodki, ali obstaja kakšen drug razlog, povezan z zdravstvenim
varstvom živali, ki bi lahko ogrozil zdravje goved v državi članici, VURS
predpiše obvezen program nadzora za celotno območje države ali za del njenega
ozemlja.
(2) Program mora vsebovati:
-      
podatke o razširjenosti bolezni v državi;
-      
razloge za uvedbo programa (pomembnost bolezni in zmanjševanje stroškov
ob izbruhu bolezni);
-      
območje, kjer se bo program nadzora izvajal;
-      
statusne kategorije živali v obratih, kjer se bo program izvajal;
-      
postopke preiskav, ki bodo uporabljeni v programu;
-      
postopke spremljanja in nadziranja programa;
-      
ukrepe, ki se bodo izvajali v primerih, če se organizaciji odobritev
prekliče ali razveljavi;
-      
ukrepe, če so rezultati laboratorijskih preiskav pozitivni.
(3) Ukrepe iz sedme in osme alinee
prejšnjega odstavka in preklic takšnih ukrepov VURS nemudoma sporoči drugim
državam članicam in Evropski komisiji, skupaj z obrazložitvijo izvajanja
ukrepov.
(4) Program nadzora in vsako spremembo ali
dopolnitev programa predloži VURS Evropski komisiji v odobritev.
(5) Če Evropska komisija dovoli Republiki
Sloveniji uveljavljati dodatne zaščitne ukrepe, ti ne smejo presegati tistih,
ki jih Republika Slovenija zahteva na svojem ozemlju. Odločba Evropske komisije
se objavi v Uradnem listu EU.
11. člen
(sodelovanje med VURS in Evropsko
komisijo)
(1) Sestavni del uradnega veterinarskega
nadzora so tudi dodatni veterinarski pregledi na kraju samem, ki jih opravljajo
veterinarski izvedenci držav članic in Evropske komisije, v sodelovanju z VURS
ali tretjih držav, z namenom preverjanja pogojev, ki so potrebni za zagotovitev
enotne uporabe zakonodaje EU.
(2) Veterinarske izvedence iz držav članic,
ki so pooblaščeni za inšpekcijske preglede na kraju samem, imenuje Evropska
komisija na predlog držav članic in krije vse z njimi povezane stroške. Če se
izvaja pregled v Republiki Sloveniji, zagotavlja VURS izvedencem vso potrebno
pomoč.
(3) Pogostost inšpekcijskih pregledov na
kraju samem, splošni program pregledov in vodenje inšpekcijskega postopka so
predpisani v Odločbi Evropske komisije 98/139/ES (UL L 38, 12. 2. 1998).
12. člen
(inšpekcijski nadzor v tretjih državah in
na meji)
(1) Za veterinarske preglede pri uvozu
zarodkov iz tretjih držav se uporabljajo določbe pravilnika, ki ureja veterinarske
preglede proizvodov živalskega porekla pri vnosu na teritorij EU iz tretjih
držav (Direktiva 97/78/EGS) ter pravila in splošna načela, ki se uporabljajo
med inšpekcijskim nadzorom v tretjih državah ali med inšpekcijskim nadzorom na
meji pri uvozu iz tretjih držav.
(2) Če VURS pri nadzoru iz prejšnjega
odstavka ugotovi nepravilnosti, o tem obvesti tretjo državo zbiranja zarodkov.
Če tretja država obvestilu ugovarja, o prepovedi odloči Evropska Komisija, ki
lahko prepove vnos zarodkov na njihovo ozemlje in hkrati razveljavi odobritev
organizacije za zbiranje zarodkov iz te tretje države.

PRILOGA
A – Poglavje I: Splošni pogoji za odobritev skupin za zbiranje in pridobivanje
zarodkov, Poglavje II: Dodatni pogoji, ki jih mora izpolnjevati odobrena
skupina za zbiranje, pridobivanje, pripravo, shranjevanje in trgovanje zarodkov
PRILOGA
B: Pogoji za določitev živali – darovalk jajčnih celic in zarodkov
PRILOGA
C: Veterinarsko spričevalo za trgovanje z govejimi zarodki med državami
članicami EU

Pravilnik o veterinarskih pogojih za trgovanje
z govejimi zarodki na teritoriju Evropske unije ter uvoz iz tretjih držav
(Uradni list RS, št. 36/04)
vsebuje naslednje končne določbe: 
»V. KONČNE DOLOČBE
13. člen
(prenehanje
uporabe)
Z dnem uveljavitve tega pravilnika se glede
govejih zarodkov prenehajo uporabljati:
-      
Pravilnik o pogojih za zbiranje, pridobivanje, pripravo, shranjevanje,
presajanje in promet z živalskimi zarodki (Uradni list RS, št. 55/99);
-      
Pravilnik o pogojih za določitev živali – darovalk jajčnih celic in
zarodkov (Uradni list RS, št. 55/99);
-      
14. člen Pravilnika o zdravstveni ustreznosti in sistematičnih
preiskavah plemenskih živali, živalskega semena, jajčnih celic in zarodkov
(Uradni list RS, št. 49/97, 24/99, 42/99, 59/99 in 7/01).
14. člen
(uveljavitev
pravilnika)
Ta pravilnik začne veljati 1. maja 2004.«.

Pravilnik o spremembah Pravilnika o
veterinarskih pogojih za trgovanje z govejimi zarodki na teritoriju Evropske
unije ter uvoz iz tretjih držav (Uradni list RS, št. 42/10) vsebuje naslednjo končno določbo:
»4. člen
Ta pravilnik začne veljati naslednji dan po
objavi v Uradnem listu Republike Slovenije.«.