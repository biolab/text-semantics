1. člen
Služba Vlade Republike Slovenije za zakonodajo (v nadaljnjem
besedilu: služba) se organizira kot samostojna strokovna služba Vlade Republike
Slovenije (v nadaljnjem besedilu: vlada) z delovnim področjem, določenim s tem
odlokom, z zakonom o Uradnem listu Republike Slovenije (Uradni list RS, 112/05
– uradno prečiščeno besedilo) in z drugimi predpisi.
2. člen
Služba opravlja naslednje naloge:
-       
obravnava, z vidika skladnosti z ustavo in pravnim sistemom ter s pravom
Evropske unije in z vidika pravil pravne tehnike, predloge zakonov in drugih
aktov, ki jih vlada predlaga Državnemu zboru Republike Slovenije (v nadaljnjem
besedilu: Državni zbor) oziroma ki jih Državni zbor predloži v mnenje vladi,
predloge pravnih aktov vlade in osnutke pravnih aktov ministrov,
-       
po sklepu vlade pripravlja tudi predloge zakonov in drugih aktov,
-       
obravnava vprašanja izgradnje pravnega sistema ter v sodelovanju z vlado
in resornimi ministrstvi skrbi za uresničevanje ustavnosti in zakonitosti,
-       
po sklepu vlade ali predsednika vlade pripravlja poročila, stališča in
pravna mnenja o posameznih pravnih vprašanjih s področja dela vlade,
-       
primerjalnopravno proučuje pravo drugih držav in mednarodnih
organizacij,
-       
oblikuje pravila pravne tehnike pri izdelavi predlogov zakonov in drugih
aktov, ki jih vlada predlaga Državnemu zboru, ter pravnih aktov vlade in
ministrov,
-       
opravlja za vlado strokovne naloge v zvezi z nadzorstvom ustavnosti in
zakonitosti predpisov, ki jih izdajajo ministri,
-       
spremlja in proučuje vpliv pravnega reda Evropske unije na notranji
pravni red in vprašanja, povezana z izvajanjem pravnega reda Evropske unije,
ter o tem daje vladi in ministrstvom mnenja in predloge,
-       
opravlja notifikacijo nacionalnih predpisov, ki so bili sprejeti za
zagotovitev prenosa direktiv v pravni red Republike Slovenije, in o stanju
poroča vladi,
-       
koordinira in v sodelovanju z resornimi ministrstvi pripravlja stališča
v predsodnih postopkih, sproženih zaradi nenotifikacije,
-       
spremlja izvajanje delovnega programa vlade z vidika pravnega reda
Evropske unije,
-       
sodeluje pri delu vlade v Državnem zboru,
-       
izdaja, v skladu z zakonom, Uradni list Republike Slovenije,
-       
upravlja, vodi in koordinira Pravno-informacijski sistem Republike
Slovenije,
-       
upravlja, vodi in koordinira Register predpisov Republike Slovenije,
-       
pripravlja neuradna prečiščena besedila predpisov in drugih splošnih
aktov, kot je določeno z uredbo, ki ureja Pravno-informacijski sistem Republike
Slovenije, ter je skrbnik zbirke neuradnih prečiščenih besedil predpisov,
-       
zagotavlja objavo predpisov vlade in ministrov v Uradnem listu Republike
Slovenije,
-       
opravlja vse druge naloge v skladu s sprejeto zakonodajo.
3. člen
Služba pri opravljanju svojih nalog sodeluje s pravnimi
službami ministrstev in drugih vladnih služb, z zakonodajno-pravno službo
Državnega zbora, z drugimi pravnimi institucijami v državi, z institucijami
Evropske unije in mednarodnimi pravnimi institucijami.
4. člen
Službo vodi direktor.
Direktorja službe imenuje in razrešuje vlada na predlog
predsednika vlade.
5. člen
Pri vodenju službe ima direktor enaka pooblastila, kot jih
ima minister pri vodenju ministrstva.
Direktor je za delo službe odgovoren predsedniku vlade in
vladi.
6. člen
Direktor službe ima namestnika, ki mu pomaga pri vodenju
službe in opravlja najzahtevnejše strokovne naloge na področjih, ki jih določi
direktor. Za opravljanje najzahtevnejših strokovnih nalog direktor lahko
imenuje največ dva namestnika.
Namestnika imenuje in razrešuje direktor.
7. člen
Direktor določi namestnika, ki ga nadomešča v času odsotnosti
ali zadržanosti.
8. člen
Akt o notranji organizaciji službe in o sistemizaciji
delovnih mest v službi izda direktor službe v soglasju z Vlado Republike
Slovenije.

Odlok o organizaciji in delovnem področju
Službe Vlade Republike Slovenije za zakonodajo (Uradni list RS, št. 139/06)
vsebuje naslednji končni določbi:
»9. člen
Z dnem uveljavitve tega odloka preneha veljati Odlok o
organizaciji in delovnem področju Službe Vlade Republike Slovenije za
zakonodajo (Uradni list RS, št. 15/01).
10. člen
Ta odlok začne veljati naslednji dan po objavi v Uradnem
listu Republike Slovenije.«.

Odlok o spremembi Odloka o organizaciji in
delovnem področju Službe Vlade Republike Slovenije za zakonodajo (Uradni list
RS, št. 95/11)
vsebuje naslednjo končno določbo:
»2. člen
Ta odlok začne veljati 1. decembra 2011.«.