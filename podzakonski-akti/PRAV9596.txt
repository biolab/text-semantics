I. UVODNA DOLOČBA
1. člen
Ta pravilnik ureja vsebino, pogoje in način
opravljanja izpita za zastopnika oziroma zastopnico pravic oseb na področju
duševnega zdravja (v nadaljnjem besedilu: zastopnik), natančneje opredeljuje
način izbire s strani osebe v postopkih obravnave v oddelku pod posebnim
nadzorom, varovanem oddelku in nadzorovani obravnavi (v nadaljnjem besedilu:
oseba) ter podrobneje opredeljuje delo zastopnika.
2. člen
Zastopnik je posameznik, ki varuje pravice,
interese in koristi osebe.
II. VSEBINA, POGOJI IN NAČIN OPRAVLJANJA IZPITA
3. člen
(1) Za zastopnika je lahko imenovan
posameznik, ki: 
-       
ima najmanj visoko izobrazbo, 
-       
opravljen izpit za zastopnika, 
-       
pet let delovnih izkušenj, 
-       
ni pravnomočno obsojen na nepogojno kazen. 
(2) Za delovne izkušnje iz tretje alinee
prejšnjega odstavka se štejejo izkušnje v zvezi z duševnim zdravjem, ki so
pridobljene na področju zdravstva, socialnega varstva in pri izvajanju
programov duševnega zdravja.
4. člen
(1) Kandidat za zastopnika mora opraviti
izobraževanje za izpit za zastopnika, ki traja 100 ur, pri čemer je
teoretičnemu delu izobraževanja namenjenih 60 ur, praktičnemu delu
izobraževanja pa 40 ur.
(2) Za opravljeno izobraževanje se šteje
vsaj 80-urna prisotnost na izobraževanju.
(3) Izvajalca izobraževanja izbere
minister, pristojen za socialne zadeve (v nadaljnjem besedilu: minister), v
skladu s postopki javnega naročanja.
5. člen
Izobraževanje za izpit vsebuje naslednje
sklope:
-       
poznavanje strateških dokumentov in zakonodaje, ki ureja položaj oseb s
težavami v duševnem zdravju,
-       
duševno zdravje in človekove pravice, 
-       
stigme, predsodki, stereotipi,
-       
temeljni pojmi duševnega zdravja, ki zajemajo osnove razumevanja
duševnih motenj, 
-       
koncept zastopanja in njegovih različnih oblik,
-       
varovanje osebnih podatkov,
-       
poznavanje delovanja sodišč v postopkih sprejema oseb na zdravljenje v
varovane oddelke psihiatričnih bolnišnic oziroma socialnovarstvenih zavodov, 
-       
poznavanje splošne patologije na področju duševnih motenj, 
-       
etična načela zastopanja,
-       
ravnanje z dokumentarnim gradivom.
6. člen
(1) Izpit za zastopnika je sestavljen iz
praktičnega in teoretičnega dela in poteka v obliki preizkusa poznavanja
zakonodaje in teorije s področja duševnega zdravja in zastopništva. 
(2) Praktični del izpita zajema pripravo
primera zastopništva, pri katerem mora pokazati poznavanje analize tveganja,
uporabo postopkov mediacije in pogajanja. 
(3) Teoretični del izpita zajema poznavanje
predpisov in strateških dokumentov s področja duševnega zdravja in socialnega
varstva ter zagovor praktičnega primera.
7. člen
(1) Izpit se opravlja pred tričlansko
komisijo, ki jo imenuje minister za obdobje treh let. Člane komisije izbere
minister na podlagi javnega poziva. Član komisije mora imeti najmanj
univerzitetno izobrazbo in najmanj 10 let delovnih izkušenj, od tega vsaj 3
leta na področju duševnega zdravja. Komisijo sestavlja po en član: 
-       
s področja socialnega varstva, 
-       
s področja izvajalcev (zavodi, nevladne organizacije ...) in 
-       
s področja zdravstva. 
(2) Predsednik komisije je njen član s
področja socialnega varstva. Predsednika komisije za vsako izvedbo ločeno s
sklepom določi predstojnik organa, ki izvaja strokovni izpit. 
(3) O uspešno opravljanem izpitu za
zastopnika izda ministrstvo potrdilo. 
(4) Šteje se, da ima tisti, ki ima
opravljeno vsaj enoletno podiplomsko izobraževanje na področju duševnega
zdravja, opravljen izpit za zastopnika po tem pravilniku.
7.a člen
Minister za imenovane zastopnike zagotovi
supervizijo.
8. člen
(1) Zaradi ugotavljanja izpolnjevanja
pogojev o opravljanju nalog zastopnika minister zagotovi redni strokovni nadzor.
(2) Če minister na podlagi rednega
strokovnega nadzora ugotovi, da zastopnik svojega dela ne opravlja skladno z
zakonom in tem pravilnikom, ga razreši, potem ko pridobi mnenje ministra, pristojnega
za zdravje.
9. člen
(1) Stroške, povezane z izvajanjem
izobraževanja, krije ministrstvo, pristojno za socialne zadeve. 
(2) Stroške za opravljanje izpita krije
kandidat sam. 
(3) Članom komisije za delo v komisiji
pripada plačilo v višini, kot jo s sklepom določi minister.
III. JAVNI POZIV
10. člen
(1) Zastopnika imenuje minister na podlagi
javnega poziva, v katerem določi podrobnejši način in postopek izbire, ter
število zastopnikov in območje njihovega delovanja.
(2) Mandat zastopnika traja 5 let in je
lahko ponovno imenovan.
11. člen
Minister imenuje komisijo za izbor
zastopnika, ki na podlagi pogovora z vsakim kandidatom, na podlagi njegovih
osebnih referenc, dolgotrajnosti delovanja na področju duševnega zdravja in
izkušenj, ki jih ima na področju duševnega zdravja, pripravi predlog za
imenovanje v skladu z javnim pozivom iz prejšnjega člena. Minister izmed
kandidatov, ki izpolnjujejo pogoje iz 3. člena tega pravilnika in na podlagi
predloga komisije imenuje takšno število zastopnikov, kot je določeno z javnim
pozivom iz prejšnjega člena.
IV. VSEBINA, NAČELA IN POGOJI DELA ZASTOPNIKA
12. člen
Zastopnik poleg nalog, za katere se z osebo
dogovorita v pisnem pooblastilu, opravlja zlasti naslednje naloge: 
-       
osebo na primeren način informira o pravici do dopisovanja in uporaba
elektronske pošte, 
-       
osebo na primeren način informira o pravici do pošiljanja in sprejemanja
pošiljk, 
-       
osebo na primeren način informira o pravici do sprejema obiskov, 
-       
osebo na primeren način informira o pravici do uporabe telefona, 
-       
osebo na primeren način informira o pravici do gibanja, 
-       
daje osebi konkretne nasvete in pojasnila v zvezi z uveljavljanjem
pravic iz prve do pete alinee tega člena; 
-       
svetuje osebi glede uveljavljanja pravic iz prve do pete alinee tega
člena, 
-       
prizadeva si za spoštovanje pravic osebe iz prve do pete alinee tega
člena ter za zasebnost osebe, 
-       
preverja, ali se za osebo vodi evidenca o omejevanju pravic, ki jih
določa zakon o duševnem zdravju, 
-       
preverja, ali se za osebo vodi evidenca o uporabi posebnih varovalnih
ukrepov, ki jih določa zakon o duševnem zdravju, 
-       
preverja, ali se za osebo vodi evidenca o zdravljenju s posebnimi
metodami zdravljenja, ki jih določa zakon o duševnem zdravju, 
-       
predlaga izvedbo upravnega nadzora nad odreditvijo in izvedbo posebnega
varovalnega ukrepa.
13. člen
(1) Oseba si zastopnika izbere s pisnim
pooblastilom izmed zastopnikov, ki delujejo na območju postopka obravnave. Če
oseba zastopnika ne izbere, ga lahko zanjo pooblasti najbližja oseba. Oseba se
v postopku obravnave izjasni, kdo je njena najbližja oseba. 
(2) V pisnem pooblastilu, ki je kot obrazec
št. 1 priloga tega pravilnika, oseba in zastopnik dogovorita okvirni način in
vsebino njunega sodelovanja v okviru pooblastil, ki jih določa zakon in ta
pravilnik. 
(3) V primeru spremembe lokacije obravnave
si oseba izbere drugega zastopnika v skladu s prvim odstavkom tega člena, razen
če se s prvotnim zastopnikom dogovorita drugače. 
(4) V primeru, ko oseba prekliče
pooblastilo zastopniku ustno, mora zastopnik o tem narediti uradni zaznamek. 
(5) Psihiatrična bolnišnica, na območju
katere zastopnik po sklepu ministra, pristojnega za socialno varstvo deluje,
zagotovi pisarniški prostor za njegovo delovanje.
14. člen
Zastopnik pri svojem delu upošteva
naslednja načela: 
-       
neodvisnosti in samostojnosti, 
-       
varovanja pravic osebe, 
-       
nediskriminatornosti, 
-       
zaupnosti, 
-       
spoštljivosti in krepitve moči osebe, 
-       
brezplačnosti storitev.
15. člen
(1) Zastopnik o opravljanju nalog iz 13.
člena tega pravilnika v zvezi z obravnavo posamezne osebe vodi dnevnik na
obrazcu št. 2, ki je sestavni del tega pravilnika.
(2) Zastopnik je dolžan voditi evidenco po
zakonu o duševnem zdravju.
(3) Dokumentacija o zastopanih osebah se
hrani v ognjevarnih omarah, v prostorih psihiatrične bolnišnice iz tretjega odstavka
27. člena zakona o duševnem zdravju.
16. člen
Zastopnik svoje delo opravlja v prostoru
psihiatrične bolnišnice, na območju, za katerega je imenovan, lahko pa tudi na
drugih lokacijah, kadar zastopa osebo, ki je vključena v nadzorovano obravnavo
ali v prostoru socialno varstvenega zavoda, ki ima varovani oddelek.
17. člen
Zastopnik je za svoje delo upravičen do
nagrade in povrnitve stroškov, ki so povezani z opravljanjem nalog zastopnika,
v skladu s posebnim pravilnikom.

Obrazec
št. 1: Pisno pooblastilo za zastopnika
Obrazec
št. 2: Dnevnik zastopnika o obravnavi osebe

Pravilnik o opravljanju izpita ter izbiri in
vlogi zastopnika pravic oseb na področju duševnega zdravja (Uradni list RS, št.
49/09) vsebuje naslednje končne določbe:
»V. KONČNE DOLOČBE
18. člen
Minister v roku enega meseca od uveljavitve
tega pravilnika izbere izvajalca izobraževanja za izpit za zastopnika.
19. člen
Prvi javni poziv za imenovanje zastopnikov
objavi minister v roku enega meseca po zaključenem izobraževanju za izpit za
zastopnika in opravljenih izpitih kandidatov.
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o opravljanju izpita ter izbiri in vlogi zastopnika pravic oseb na področju
duševnega zdravja (Uradni list RS, št. 31/13) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.