SPLOŠNE DOLOČBE
1. člen
Ta pravilnik ureja postopek in pogoje za
dodeljevanje štipendij za prevajalce iz sredstev knjižničnega nadomestila v
skladu z Zakonom o knjižničarstvu (Uradni list RS, št. 87/01, 96/02) in
Pravilnikom o izvajanju knjižničnega nadomestila (Uradni list RS, št. 42/04).
Sredstva knjižničnega nadomestila zagotavlja Javna agencija za knjigo RS v
skladu s prvim  odstavkom 56. člena Zakona o knjižničarstvu (Uradni list RS,
št. 87/01, 96/02) in Pravilnikom o izvajanju knjižničnega nadomestila (Uradni
list RS, št. 42/04). Štipendije iz tega pravilnika se dodeljujejo le v okviru
sredstev, ki jih v ta namen dobi na svoj račun Društvo slovenskih književnih
prevajalcev (v nadaljevanju: DSKP).
2. člen
Ta pravilnik določa smoter podeljevanja
štipendij, njihovo zvrstnost in načine štipendiranja, upravičenost do
kandidiranja zanje, razpisni in prijavni postopek, merila izbire, pritožbeni
postopek ter ureja končne določbe.
3. člen
Smoter podeljevanja štipendij iz naslova
knjižničnega nadomestila je spodbujanje prevodne ustvarjalnosti, večje
kakovosti prevodnih izdelkov in njihovih avtorjev ter individualne poklicne
rasti prevajalcev. Nasledek podeljevanja je večja diferenciacija gmotnega
nagrajevanja – v prid kakovostnega dela in kakovostnih prevodov.
4. člen
Štipendijska sredstva zagotovi Javna
agencija za knjigo RS v skladu s Pravilnikom za izvajanje knjižničnega
nadomestila in v višini, ki jo v skladu s slednjim določi za tekoče leto.
VRSTE IN ŠTEVILO ŠTIPENDIJ
5. člen
DSKP podeljuje 4 vrste štipendij, in sicer:
-       
DELOVNE štipendije v kategoriji »perspektivni prevajalec« in v
kategoriji »uveljavljeni prevajalec/prevodoslovec«,
-       
REZIDENČNE štipendije,
-       
štipendijo vsakoletnemu DOBITNIKU NAGRADE RADOJKE VRANČIČ za mladega
prevajalca in
-       
PREVAJALSKE PREMIJE kot štipendije za VRHUNSKE DOSEŽKE.
DSKP bo v letu 2014 glede na razpoložljiva
sredstva predvidoma podelilo največ 6 delovnih štipendij v kategoriji
»perspektivni prevajalec« in največ 15 delovnih štipendij v kategoriji
»uveljavljeni prevajalec/prevodoslovec«, največ 5 rezidenčnih štipendij, 1
štipendijo dobitniku priznanja za mladega prevajalca in največ 3 prevajalske
premije za vrhunske dosežke.
OPREDELITEV
6. člen
DELOVNA štipendija se podeljuje za zahtevne
prevodne in prevodoslovne projekte, ki zahtevajo izjemen kompetentni, časovni
in energetski vložek prevajalca, ki je svojo kompetenco že izpričal v prejšnjih
prevodnih izdelkih in s tem dokazal, da je uveljavljena prevajalska osebnost,
oziroma da se oblikuje v kakovostno prevajalsko pero. Poslanstvo te štipendije
je zlasti podpora prevajalcem pri projektih, pri katerih so gmotno slabše
nagrajeni, kakor bi glede na omenjeni delovni in kompetenčni učinek smeli biti.
Posledično je delovna štipendija tudi spodbuda prevajalcem, da se lotevajo tudi
najtrših prevodnih orehov.
Podeljuje se na podlagi predložene
založniške pogodbe, datirane v obdobju od 1. 1. 2013 do datuma oddaje
prijave na razpis, ali na podlagi predloženega prevoda, ki je izšel v obdobju
od 1. 1. 2013 do datuma oddaje prijave na razpis.
Do kandidiranja za delovno štipendijo v
kategoriji »perspektivni prevajalec« so upravičeni avtorji, katerih
bibliografija obsega vsaj 2 samostojni prevodni monografiji s področja
zahtevnega leposlovja ali humanistike, objavljeni v tiskani obliki, ali prevode
zahtevnih leposlovnih in humanističnih besedil, objavljene v okviru monografij
ali v referenčnih revijalnih izdajah, v skupnem obsegu vsaj 30 AP ali 1200
verzov.
REZIDENČNA štipendija se podeljuje kot
podpora prevajalcem pri udeležbi na mednarodnih prevajalskih kolegijih,
seminarjih, simpozijih in študijskih bivanjih, namenjenih temi prevajanja.
Udeležba te vrste je precejšnja naložba v prevodno kompetenco, splošno vednost
in razgledanost, je prvinski stik z jezikom, iz katerega prevajalec sloveni.
Štipendija v pavšalu pokriva potne stroške in (delno) stroške bivanja v tujini.
Podeljuje se za projekte, izpeljane v razpisnem letu.
ŠTIPENDIJA DOBITNIKU PRIZNANJA ZA MLADEGA
PREVAJALCA je namenjena vsakoletnemu dobitniku tega priznanja kot spodbuda in
nagrada za prevajalski dosežek.
PREVAJALSKA PREMIJA je namenjena vrhunskim
prevodom zahtevnih del, ki v procesu nastajanja niso bili subvencionirani z
drugimi štipendijami iz tega vira. Podeljuje se lahko za prevodna dela, izšla v
obdobju od 1. 1. 2013 do datuma oddaje prijave na razpis. Prevajalske
premije niso namenjene »perspektivnim prevajalcem«.
Delovno štipendijo, rezidenčno štipendijo
in prevajalsko premijo podeli strokovna komisija za podeljevanje štipendij iz
naslova knjižničnega nadomestila pri DSKP. Komisija je avtonomna pri svojem
odločanju.
RAZPISNA MERILA
7. člen
Upravičenci do kandidiranja za štipendije,
ki so predmet tega pravilnika, so prevajalci monografskih publikacij vseh
leposlovnih in humanističnih zvrsti iz tujih jezikov v slovenščino in prevodoslovci.
Upravičenost do kandidiranja ni pogojena s članstvom v DSKP.
8. člen
Pri prijavi za DELOVNO štipendijo mora
prosilec komisiji za podeljevanje štipendij iz naslova knjižničnega nadomestila
pri DSKP predložiti naslednjo dokumentacijo:
-       
prijavni list, ki je na voljo na spletni strani DSKP in v prostorih
Društva;
-       
formular za delovno štipendijo, ki je na voljo na spletni strani DSKP in
v prostorih Društva;
-       
formular z dopolnilnimi podatki (za nakazilo), ki je na voljo na spletni
strani DSKP in v prostorih Društva;
-       
kopijo podpisane založniške pogodbe;
-       
objavljeni delovni projekt – prevod, če je delo že izšlo (1 izvod);
-       
izjavo zavarovanca za opravljanje dela na podlagi drugega pravnega
razmerja;
-       
dokazilo o vključenosti v zavarovanje.
Pri prijavi za REZIDENČNO štipendijo mora
prosilec komisiji za podeljevanje štipendij iz naslova knjižničnega nadomestila
pri DSKP predložiti naslednjo dokumentacijo:
-       
prijavni list, ki je na voljo na spletni strani DSKP in v prostorih
Društva;
-       
formular za rezidenčno štipendijo, ki je na voljo na spletni strani DSKP
in v prostorih Društva;
-       
formular z dopolnilnimi podatki (za nakazilo), ki je na voljo na spletni
strani DSKP in v prostorih Društva;
-       
kopijo podpisane založniške pogodbe oziroma sinopsis referata oziroma
zasnovo za znanstveno delo s področja prevajalstva ali prevodoslovja (eno od
omenjenega obvezno);
-       
potrdilo rezidenčne hiše ali organizatorja prevajalskega oziroma
prevodoslovnega dogodka v razpisnem letu (dokazilo o povabljenosti kandidata in
o eventualni štipendiji, ki mu jo hiša oziroma organizator podeljuje; potrdilo
je mogoče predložiti tudi naknadno, najpozneje po končanem bivanju v rezidenčni
hiši; če kandidat oziroma hiša rezidenčno bivanje odpove, mora kandidat
štipendijo vrniti);
-       
izjavo zavarovanca za opravljanje dela na podlagi drugega pravnega
razmerja;
-       
dokazilo o vključenosti v zavarovanje.
Pri prijavi za PREMIJO ZA VRHUNSKE DOSEŽKE
mora prosilec komisiji za podeljevanje štipendij iz naslova knjižničnega
nadomestila pri DSKP predložiti naslednjo dokumentacijo:
-       
prijavni list, ki je na voljo na spletni strani DSKP in v prostorih
Društva;
-       
formular za premijo za vrhunske dosežke, ki je na voljo na spletni
strani DSKP in v prostorih Društva;
-       
formular z dopolnilnimi podatki (za nakazilo), ki je na voljo na spletni
strani DSKP in v prostorih Društva;
-       
primerek izdanega prevoda (en izvod);
-       
izvirnik (en izvod);
-       
izjavo zavarovanca za opravljanje dela na podlagi drugega pravnega
razmerja;
-       
dokazilo o vključenosti v zavarovanje.
ŠTIPENDIJO DOBITNIKU PRIZNANJA ZA MLADEGA
PREVAJALCA (nagrade Radojke Vrančič) podeljuje Društvo slovenskih književnih
prevajalcev kot spodbudo in nagrado vsakoletnemu nagrajencu.
VIŠINA ŠTIPENDIJ
9. člen
DELOVNA štipendija se podeljuje v višini do
3.000 EUR. Višina štipendije je po presoji komisije za podeljevanje
štipendij iz naslova knjižničnega nadomestila odvisna od tehtnosti predloženih
elementov prijave, še posebej od zahtevnosti in obsežnosti prevodnega projekta.
REZIDENČNA štipendija se podeljuje v obliki
pavšala za potne stroške, ki znaša do 1.000 EUR, k čemur se prišteje še do
1.000 EUR za stroške bivanja (če ima prosilec štipendijo rezidenčne hiše v
tujini) oziroma do 1.500 EUR za stroške bivanja (če prosilec nima štipendije
rezidenčne hiše v tujini) v razpisnem letu. Če se prosilec udeležuje projekta
oziroma dogodka, katerega trajanje je krajše od 1 meseca, se mu dodatek za
stroške bivanja ustrezno zmanjša (3 dnevi ustrezajo vrednosti 50 EUR).
ŠTIPENDIJA DOBITNIKU NAGRADE RADOJKE
VRANČIČ za mladega prevajalca znaša 1.000 EUR.
PREMIJA za VRHUNSKE DOSEŽKE se kot
zadoščenje za vrhunski dosežek podeljuje v višini do 4.000 EUR. Komisija za
podeljevanje štipendij iz naslova knjižničnega nadomestila bo pri določitvi
vsote primarno upoštevala kakovost prevodnega dosežka, vsestransko zahtevnost
in poslanstvo prevedenega dela ter njegov obseg.
Vsi navedeni zneski so BRUTO zneski. V
primeru, da avtor nima statusa samozaposlene osebe, bruto znesek vsebuje
obvezne prispevke za PIZ in ZZ.
Število in višina štipendij sta odvisna od
vsakokratne višine sklada oziroma dodeljenih sredstev, pa tudi od števila,
vrste in kakovosti prijav.
DOPUSTNA FREKVENCA IN VZAJEMNOST DODELJEVANJA
10. člen
Za DELOVNO štipendijo se lahko prosilec
poteguje vsako drugo leto.
Za REZIDENČNO štipendijo se lahko prosilec
poteguje vsako leto, vendar v istem letu ni upravičen do kakšne druge
štipendije iz tega naslova.
Za PREMIJO ZA VRHUNSKE DOSEŽKE se lahko prosilec
poteguje vsako tretje leto.
Prosilec, ki je v letu poprej dobil delovno
štipendijo, se v razpisnem letu ne more potegovati za premijo za vrhunske
dosežke.
Prosilec, ki je v letu poprej dobil premijo
za vrhunske dosežke, se v razpisnem letu ne more potegovati za delovno
štipendijo.
Prosilec se lahko v razpisnem letu poteguje
samo za eno od razpisanih štipendij in samo z enim prevodnim projektom.
11. člen
Knjižnično nadomestilo, ki ga iz naslova
številčnosti izposoj svojih prevodov prejme prevajalec (v skladu s Pravilnikom
o izvajanju knjižničnega nadomestila), ni ovira za njegovo kandidaturo za
katero od štipendij, ki so predmet tega pravilnika. Vendar se takemu prosilcu
eventualno odobrena štipendija zmanjša za tisti del prejetega knjižničnega nadomestila,
ki presega 400 EUR.
12. člen
Na podlagi štipendijskega fonda DSKP
razpiše DELOVNE in REZIDENČNE štipendije ter PREMIJE za VRHUNSKE DOSEŽKE.
Dokončno število posamičnih štipendij in razmerje med njimi določi komisija za
podeljevanje štipendij iz naslova knjižničnega nadomestila.
RAZPISNI POSTOPEK
13. člen
Štipendije podeljuje DSKP enkrat v letu na
podlagi razpisa, ki je v prvi polovici tekočega leta objavljen v Uradnem listu
RS in na spletni strani DSKP. Podeljevanje štipendij je v pogojni odvisnosti od
dotoka sredstev iz vira, omenjenega v členu 4.
14. člen
Razpisna dokumentacija zajema vsa
relevantna dejstva, ki izhajajo iz tega pravilnika. Elementi razpisa
opredeljujejo tudi vrste štipendij, za katere je mogoče kandidirati.
15. člen
Kandidati imajo za prijave na voljo
30-dnevni prijavni rok, ki začne teči s prvim dnem razpisa.
16. člen
Razpoložljivi fond za štipendije je vsota,
ki jo v skladu s Pravilnikom za izvajanje knjižničnega nadomestila DSKP dodeli
Javna agencija za knjigo RS. Ta vsota je zmanjšana za režijske stroške, ki
zajemajo računovodska in administrativna dela, delo komisije, stroške razpisa
in upravljanja projekta, in znašajo odstotek sredstev, ki ga vsako leto določi
Javna agencija za knjigo; v letu 2014 je to 15 %.
17. člen
Postopek v zvezi s podeljevanjem štipendij
vodi petčlanska komisija za podeljevanje štipendij iz naslova knjižničnega
nadomestila, ki jo imenuje Upravni odbor DSKP in je sestavljena iz
uveljavljenih prevajalcev praktikov, teoretikov prevodoslovcev in/ali
literarnih teoretikov/zgodovinarjev in/ali literarnih praktikov. Mandat člana komisije
je 1 leto. Član komisije je lahko ponovno izvoljen. Komisija na prvi seji v
svojem sestavu izvoli svojega predsednika. Vsaj en član komisije ne sme biti
član DSKP.
IZBIRA ŠTIPENDISTOV
18. člen
Komisija za podeljevanje štipendij iz
naslova knjižničnega nadomestila upošteva izključno in samo popolne vloge.
Komisija nepopolnih vlog ne bo obravnavala.
19. člen
Po izteku roka za prijavo komisija za
podeljevanje štipendij iz naslova knjižničnega nadomestila odpre prijave in
pregleda vloge. Popolne prijave vrednoti v skladu z merili in kriteriji (gl.
člen 21 tega Pravilnika). Prispele vloge ocenjuje po posameznih segmentih na
vnaprej pripravljenem obrazcu. Komisija s posebnim sklepom ugotovi, katerim od
kandidatov se dodeli štipendija, in po izteku pritožbenih postopkov določi tudi
njeno višino.
Če kandidat, ki mu je bila dodeljena
štipendija, štipendijo najprej sprejme, a si naknadno – tj. po tem, ko so bila
sredstva že porazdeljena – premisli, se pri frekvenci dodeljevanja kljub temu
šteje, da jo je prejel, saj sredstev ni več mogoče prerazporediti v skladu z
novonastalim položajem.
Če kandidat, ki mu je bila dodeljena
rezidenčna štipendija, te v razpisnem letu iz kakršnega koli razloga ne more
izkoristiti, jo vrne DSKP, ki jo prenese v sklad za naslednje leto.
20. člen
Komisija pri vrednotenju postopa v skladu z
merili za ocenjevanje kandidatur, ki temeljijo na zahtevah (nanizanih v členih
7 in 8). Ta merila obsegajo naslednje kategorije, ovrednotene v naslednjih
točkovnih razponih:
-       
bibliografija prevedenih in objavljenih del se točkuje v vrednostih od 1
do 10 točk;
-       
priznanja in nagrade se točkujejo po naslednjem pravilu:
-       
Sovretova in Prešernova nagrada: 3 točke;
-       
nacionalna nagrada druge države in nagrada Prešernovega sklada: 2 točki;
-       
manjše nagrade in premije doma ali na tujem (vključno s priznanjem za
mladega prevajalca): 1 točka;
-       
druge prevajalske štipendije in prevodoslovna izobraževalna bivanja v
tujini (v trajanju najmanj enega meseca na posamično štipendijo oziroma
bivanje): 1 točka na enoto (maksimum so 3 točke);
-       
prevajalski/prevodoslovni projekt kot osnova za kandidaturo se točkuje v
vrednostih od 1 do 10 točk; pri tem se upošteva težavnost izvirnika, vloga
prevoda v ciljni slovenski kulturi, obseg prevoda, s tem da mora projekt doseči
najmanj 5 točk, da je kandidat upravičen do štipendije;
-       
format kandidata: pri tem se upošteva širša veljava kandidata v
prevajalstvu; razpoložljive točke od 1 do 5;
-       
kakovost prevodnega izdelka (samo pri premijah za vrhunske dosežke);
točkuje se v razponu od 1 do 10 točk, s tem da mora kandidat doseči najmanj 5
točk, da je upravičen do štipendije.
Minimalno število doseženih točk za
dodelitev delovne ali rezidenčne štipendije je 13.
Minimalno število doseženih točk za
dodelitev premije za vrhunske dosežke je 20.
21. člen
Rezultate razpisa oziroma sklepe komisija
predloži v potrditev Upravnemu odboru Društva. Pri glasovanju ne morejo
sodelovati tisti člani UO DSKP, ki so v tekočem letu kandidirali za štipendijo.
O rezultatih razpisa vse prosilce obvesti predsednik komisije za podeljevanje
štipendij iz naslova knjižničnega nadomestila.
22. člen
Člani komisije za podeljevanje štipendij iz
naslova knjižničnega nadomestila v času svojega članstva v komisiji sami ne
morejo kandidirati na razpisu.
PRITOŽBENI POSTOPEK
23. člen
Pritožba na odločitev oziroma sklep
komisije je mogoča v osmih dneh po prejemu obvestila o rezultatih razpisa.
Pritožba je mogoča na zavrnitev vloge ali na domnevno proceduralno napako
oziroma na napako pri tehnični izvedbi postopka ter tudi na vsebinsko oceno kandidature
oziroma na nedodelitev štipendije iz vsebinskih razlogov.
24. člen
Pritožbe obravnava Upravni odbor DSKP na
posebni seji, na katero kot poročevalce povabi tudi člane komisije. Če Upravni
odbor presodi, da je pritožba upravičena, ji ugodi, sicer pritožbo zavrne.
Komisija obvesti kandidate o dokončno odobreni oziroma DOKONČNO zavrnjeni
pritožbi.
25. člen
V primeru ugoditve pritožbi Upravni odbor
DSKP naloži komisiji, da spremeni sklep in to upošteva pri končni delitvi
sredstev za štipendije iz naslova knjižničnega nadomestila za leto 2013.
KONČNE DOLOČBE
26. člen
Postopke, ki so predmet tega pravilnika,
vodita komisija za podeljevanje štipendij iz naslova knjižničnega nadomestila
in Upravni odbor DSKP. Upravni odbor o izvedbi razpisa poroča občnemu zboru
DSKP.
27. člen
Ta pravilnik
je javno dosegljiva listina in je začel veljati, ko sta ga potrdila Upravni
odbor DSKP in Javna agencija za knjigo RS, velja pa za nedoločen čas. O
morebitnih popravkih in dopolnitvah njegovih določb enkrat na leto v koordinaciji
z Javno agencijo za knjigo RS sklepa Upravni odbor DSKP.
Ljubljana, dne 13. februarja
2014
mag. Dušanka Zabukovec l.r.
Predsednica UO DSKP