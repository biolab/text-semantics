I. SPLOŠNA DOLOČBA
1. člen
Ta pravilnik ureja registracijo vojaških zrakoplovov, vsebino
glavne knjige registra vojaških zrakoplovov, postopek in pristojnost za
ugotavljanje sposobnosti zrakoplova za plovbo ter listine in knjige zrakoplova.
II. REGISTRACIJA VOJAŠKIH ZRAKOPLOVOV
2. člen
Vojaški zrakoplovi se vpišejo v register vojaških
zrakoplovov.
Če je bil vojaški zrakoplov iz prejšnjega odstavka že vpisan
v drug register zrakoplovov, se lahko vpiše v register vojaških zrakoplovov po
predložitvi dokaza o izpisu iz registra zrakoplovov, v katerem je bil pred tem
vpisan.
V Republiki Sloveniji izdelan in certificiran vojaški
zrakoplov, ki se dobavlja tujemu uporabniku, se lahko začasno vpiše v register
vojaških zrakoplovov.
V Republiki Sloveniji izdelan vojaški zrakoplov, ki
izpolnjuje predpisane pogoje za varno zračno plovbo, razen če ni certificiran
tip zrakoplova, se lahko začasno vpiše v register vojaških zrakoplovov zaradi
preizkušanja in ugotavljanja njegovih letalnih in tehničnih lastnosti.
Vojaški zrakoplov iz tretjega in četrtega odstavka je lahko
začasno vpisan v register vojaških zrakoplovov največ do 24 mesecev.
V register vojaških zrakoplovov se lahko vpiše vojaški
zrakoplov v izdelavi, ki se izdeluje v Republiki Sloveniji po predpisih o
gradnji zrakoplovov, ki veljajo v Republiki Sloveniji, če je lastnik, oziroma
naročnik izdelave Ministrstvo za obrambo (v nadaljnjem besedilu: ministrstvo)
ter če vpis zrakoplova zahteva tuji lastnik, oziroma naročnik izdelave
zrakoplova, če se vojaški zrakoplov izdeluje za tujega uporabnika.
Za zrakoplove iz tretjega, četrtega in prejšnjega odstavka se
uporabljajo predpisi o vojaških zrakoplovih.
3. člen
Vojaški zrakoplov, ki ga ministrstvo vzame v zakup, se lahko
vpiše v register vojaških zrakoplovov, če to dovoljujejo predpisi, po katerih
je bil zrakoplov prej registriran in če se tako določi z zakupno pogodbo.
Vojaški zrakoplov, ki ga ministrstvo da v zakup, se lahko
vpiše v drug register zrakoplovov, če to zahtevajo predpisi, ki jih mora
spoštovati zakupnik in če se tako določi z zakupno pogodbo.
Če je bil zrakoplov iz drugega odstavka prvotno vpisan v
register vojaških zrakoplovov, se v knjigah in listinah registra vojaških
zrakoplovov vodi kot vojaški zrakoplov dan v zakup.
4. člen
Zrakoplov, ki se daje za obrambne potrebe na podlagi
materialne dolžnosti, se ne vpisuje v register vojaških zrakoplovov.
Za zrakoplov iz prejšnjega odstavka se uporabljajo splošni
predpisi o registraciji in vzdrževanju zrakoplovov.
5. člen
Vojaški zrakoplov se vpiše v register vojaških zrakoplovov na
podlagi sklepa ministra za obrambo (v nadaljnjem besedilu: minister) ter na
podlagi ugotovljene sposobnosti zrakoplova za plovbo. Vojaški zrakoplov, za
katerega ob vpisu v register zrakoplovov ni predpisano ugotavljanje sposobnosti
zrakoplova za plovbo, se vpiše v register vojaških zrakoplovov na podlagi
sklepa ministra.
Vojaški zrakoplov se izbriše iz registra vojaških zrakoplovov
na podlagi sklepa ministra.
Vpis in izbris vojaškega zrakoplova iz registra vojaških
zrakoplovov opravi uprava za logistiko ministrstva (v nadaljnjem besedilu:
uprava za logistiko) in o tem izda potrdilo.
Če je vojaški zrakoplov vpisan v register vojaških
zrakoplovov začasno, uprava za logistiko izda potrdilo o začasni registraciji.
Če je v register vojaških zrakoplovov vpisan vojaški
zrakoplov v izdelavi, uprava za logistiko izda potrdilo o vpisu vojaškega
zrakoplova v izdelavi.
6. člen
Za vpis vojaškega zrakoplova v register vojaških zrakoplovov
je potrebno predložiti:
1.     
listino o izdelavi oziroma nakupu zrakoplova, drugo listino o lastninski
pravici ali listino o pravici uporabe zrakoplova;
2.     
tehnično dokumentacijo o zrakoplovu;
3.     
dovoljenja za delovanje radijskih postaj.
Za dokumentacijo iz 2. točke in dovoljenja iz 3. točke
prejšnjega odstavka, ki se izdajajo v skladu s splošnimi predpisi, pristojni
organ ministrstva predhodno pridobi ustrezno soglasje Ministrstva za promet in
zveze.
7. člen
Za vpis vojaškega zrakoplova, vzetega v zakup, v register
vojaških zrakoplovov je poleg listin iz prejšnjega člena potrebno predložiti:
1.     
listino o zakupu;
2.     
spričevalo o sposobnosti zrakoplova za plovbo, ki ga je izdal pristojni
organ države, v kateri je zrakoplov registriran;
3.     
dokaz, da je zakup zrakoplova vpisan v register zrakoplovov države, v
kateri je zrakoplov registriran, če je vpis zrakoplova v register zrakoplovov
določen s predpisi te države, oziroma da je izbrisan iz tega registra;
4.     
dokaz, da je lastnik zrakoplova privolil, da se zrakoplov lahko vpiše v
register vojaških zrakoplovov.
III. GLAVNA KNJIGA REGISTRA VOJAŠKIH ZRAKOPLOVOV
8. člen
V glavno knjigo registra vojaških zrakoplovov se vpisujejo:
1.     
letala;
2.     
helikopterji;
3.     
brezpilotni zrakoplovi;
4.     
zmaji;
5.     
baloni.
V glavno knjigo iz prejšnjega odstavka se vpisujejo tudi
vojaški zrakoplovi v izdelavi.
9. člen
Glavna knjiga registra vojaških zrakoplovov se sestoji iz
vložkov. Vsak vojaški zrakoplov se vpiše v poseben vložek.
Vložek glavne knjige se vodi na obrazcu št. 2.
Za zrakoplove v izdelavi se v vpisni list vložka glavne
knjige registra vojaških zrakoplovov v rubriko “opombe” vpiše zabeležka o
dogovoru ali pogodbi za izdelavo.
Glavna knjiga je sestavljena iz enega ali več zvezkov, ki so
oštevilčeni z zaporednimi rimskimi številkami. Vsak zvezek vsebuje določeno
število vložkov. Število vložkov v posameznem zvezku določi uprava za
logistiko.
V vsakem zvezku glavne knjige so vložki oštevilčeni z
zaporednimi številkami. Vsak zvezek vsebuje potrdilo uprave za logistiko, z
označbo naslova glavne knjige, tekoče številke zvezka in število vložkov.
Zvezek glavne knjige se vodi na obrazcu št. 1.
10. člen
Vpisni list vložka glavne knjige ima naslednje rubrike:
1.     
zaporedna številka vpisa;
2.     
registrska oznaka;
3.     
proizvajalec;
4.     
tip;
5.     
serijska številka;
6.     
leto izdelave;
7.     
kategorija;
8.     
namen;
9.     
številka certifikata tipa zrakoplova države izdelovalca;
10.  
številka certifikata tipa zrakoplova Republike Slovenije;
11.  
prejšnja registracija v drugi državi, registrska oznaka in datum
izbrisa;
12.  
dodatna oprema;
13.  
oborožitev;
14.  
datum vpisa;
15.  
datum izbrisa;
16.  
veljavnost spričevala o plovnosti;
17.  
opombe.
11. člen
V lastninski list vložka glavne knjige se vpišejo podatki o
lastniku zrakoplova, domicilno letališče lastnika in podatki o tem, na kakšen
način je ministrstvo pridobilo pravico vpisa zrakoplova v vojaški register
zrakoplovov.
12. člen
Zbirka listin se vodi posebej za vsak vložek glavne knjige.
Zbirka listin vsebuje v potrjenem prepisu listine, po katerih
je bil opravljen vpis vojaškega zrakoplova, sklepe in dopise pristojnih organov
ter vse druge listine, ki se nanašajo na vpis v vpisni list.
Zbirka listin se vodi na obrazcu št. 3.
13. člen
Poleg glavne knjige in zbirke listin se vodijo tudi pomožne
knjige oziroma listine v obliki kartic in sicer:
1.     
imenik zrakoplovov, ki vsebuje seznam zrakoplovov po zaporedju določanja
registerskih oznak zrakoplovov, z navedbo številke vložka glavne knjige. Imenik
zrakoplovov se vodi na obrazcu št. 4;
2.     
imenik izbrisanih zrakoplovov, ki vsebuje seznam izbrisanih zrakoplovov
po datumu izbrisa. Imenik izbrisanih zrakoplovov se vodi na obrazcu št. 5.
IV. SPOSOBNOST VOJAŠKEGA ZRAKOPLOVA ZA ZRAČNO PLOVBO
14. člen
Sposobnost zrakoplova za varno zračno plovbo (v nadaljnjem
besedilu: plovnost zrakoplova) se ugotavlja s pregledom zrakoplova na predpisan
način. Ugotavljanje plovnosti zrakoplova se izvaja na zahtevo enote, v kateri
je razporejen zrakoplov.
Ugotavljanje plovnosti zrakoplova se ne izvaja za zrakoplov v
izdelavi.
Plovnost zrakoplova se dokazuje s spričevalom o plovnosti
zrakoplova, ki se lahko izda za dobo 12 mesecev ali z neomejenim rokom
veljavnosti. Odločitev o izdaji spričevala o plovnosti zrakoplova z neomejenim
rokom veljavnosti sprejema operativno poveljstvo letalstva in zračne obrambe na
podlagi predpisanega tehničnega sistema vzdrževanja zrakoplova.
Spričevalo o plovnosti, oziroma podaljšanje veljavnosti
spričevala o plovnosti zrakoplova izda operativno poveljstvo letalstva in
zračne obrambe.
15. člen
Pregled zrakoplova zaradi ugotavljanja plovnosti je lahko
osnovni, redni in izredni. Izvaja se na zemlji in v letu po ukazu operativnega
poveljstva letalstva in zračne obrambe. Izredni pregled zrakoplova se lahko
izvaja tudi na zahtevo letalskega inšpektorja, če le ta upravičeno sumi, da
zrakoplov ni sposoben za varno zračno plovbo.
Za zrakoplov v izdelavi se pred vpisom v register zrakoplovov
izvaja pregled projektne in tehnične dokumentacije za izdelavo zrakoplova.
Pregled se izvaja zaradi ocene uspešnosti projekta. Ocena uspešnosti projekta
je lahko pozitivna ali negativna. Za vsak tip zrakoplova v izdelavi minister
določi skupino strokovnjakov iz ministrstva in Slovenske vojske, ki opravijo
pregled projektne in tehnične dokumentacije za izdelavo zrakoplova. V primeru
negativne ocene Uprava za logistiko ministrstva zavrne zahtevo za vpis
zrakoplova v izdelavi v register vojaških zrakoplovov.
Pregled zrakoplova zaradi ugotavljanja plovnosti izvaja enota
Slovenske vojske, ki je usposobljena in pooblaščena za izvajanje osnovnih,
rednih in izrednih pregledov zrakoplova. Nadzor nad izvajanjem pregledov zaradi
ugotavljanja plovnosti izvaja operativno poveljstvo letalstva in zračne
obrambe.
Pregled zrakoplova v letu se izvaja s preizkušanjem ali
preverjanjem zrakoplova v letu.
Preizkušanje zrakoplova v letu se izvaja brez oseb, ki ne
sodelujejo pri preizkušanju zrakoplova in vsebuje preizkušanje letalno
tehničnih lastnosti in obnašanje zrakoplova v letu, po predhodno predpisanem
programu.
Preverjanje zrakoplova v letu se izvaja brez oseb, ki ne
sodelujejo pri preverjanju zrakoplova in vsebuje funkcionalno preverjanje
naprav in sistemov zrakoplova, na način, ki ne ogroža varnosti letenja.
16. člen
Osnovni pregled zrakoplova vsebuje pregled zrakoplova in
preveritev delovanja naprav in opreme zrakoplova na zemlji, pregled tehnične
dokumentacije in preizkušanje zrakoplova v letu.
Osnovni pregled zrakoplova se izvaja:
1.     
na novo izdelanem zrakoplovu in zrakoplovu, ki je kupljen v tujini pred
vpisom zrakoplova v register vojaških zrakoplovov;
2.     
na vseh ostalih zrakoplovih po obnovi, oziroma popravilu večjega dela
nosilne konstrukcije ali spremembi, ki lahko vpliva na spremembo osnovnih
lastnosti zrakoplova (trdnost, življenska doba in tehnične karakteristike);
3.     
po preteku veljavnosti spričevala o plovnosti zrakoplova, daljšim od
šest mesecev.
17. člen
Redni pregled zrakoplova se izvaja pred izdajo, oziroma
podaljšanjem veljavnosti spričevala o plovnosti. Redni pregled zrakoplova
praviloma obsega pregled iz prvega odstavka prejšnjega člena, razen
preizkušanja zrakoplova v letu ter preverjanje zrakoplova v letu
Če se pri rednem pregledu ugotovijo pomanjkljivosti, ki lahko
negativno vplivajo na varnost zračne plovbe in jih ni mogoče ugotoviti s
preverjanjem zrakoplova v letu, se izvrši tudi preizkušanje zrakoplova v letu.
18. člen
Izredni pregled zrakoplova se izvaja po poškodbi osnovne
konstrukcije zrakoplova. Izredni pregled zrakoplova se izvaja tudi, če se
pojavi utemeljen dvom, da zrakoplov z veljavnim spričevalom o plovnosti ne izpolnjuje
predpisanih pogojev za varno zračno plovbo.
Izredni pregled zrakoplova obsega:
1.     
pregled tehnične dokumentacije;
2.     
pregled zrakoplova ali njegovih posameznih sestavnih delov, opreme ali
naprav;
3.     
nujne funkcionalne preizkuse na zemlji in preizkušanje zrakoplova v
letu, če se s pregledom na zemlji ne more ugotoviti sposobnost zrakoplova za
varno zračno plovbo.
Popravilo zrakoplova iz prvega odstavka odobri Generalštab
Slovenske vojske.
19. člen
Če se pri pregledu za podaljšanje veljavnosti spričevala o plovnosti
ugotovi, da zrakoplov ne izpolnjuje pogojev za varno zračno plovbo, operativno
poveljstvo letalstva in zračne obrambe izda odločitev o zavrnitvi zahteve za
izdajo, oziroma podaljšanje veljavnosti spričevala o plovnosti. Odločitev o
zavrnitvi zahteve za izdajo, oziroma podaljšanje veljavnosti spričevala o
plovnosti je dokončna.
Z odločitvijo o zavrnitvi zahteve za podaljšanje veljavnosti
spričevala o plovnosti ostane obstoječe spričevalo o plovnosti veljavno, vendar
pa zrakoplov ni sposoben za varno zračno plovbo.
Če se pri pregledu za podaljšanje veljavnosti spričevala o
plovnosti ugotovi, da zrakoplov izpolnjuje pogoje za varno zračno plovbo,
operativno poveljstvo letalstva in zračne obrambe podaljša veljavnost
spričevala o plovnosti.
20. člen
Če zrakoplov ne izpolnjuje predpisanih pogojev za varno
zračno plovbo, vendar je sposoben za varno letenje z določenimi omejitvami,
operativno poveljstvo letalstva in zračne obrambe lahko izda dovoljenje za
prelet zrakoplova do letališča popravila v naslednjih primerih:
1.     
če se ugotovi, da niso izpolnjeni vsi pogoji za izdajo spričevala o
plovnosti zrakoplova;
2.     
če pride na zrakoplovu z veljavnim spričevalom o plovnosti do okvare.
Izjemoma lahko zrakoplov, ki je izvršil zasilni pristanek
zaradi okvare ali poškodbe, opravi tehnični prelet do letališča določenega za
pristanek, če so v tehničnem sistemu za vzdrževanje in letalskem priročniku
predpisani postopki, pogoji in način preleta glede na vrsto okvare ali
poškodbe.
V. LISTINE IN KNJIGE VOJAŠKEGA ZRAKOPLOVA
21. člen
Vojaški zrakoplov, ki je v operativni uporabi, mora imeti
listine in knjige, predpisane s tem pravilnikom.
Če se vojaški zrakoplov, razen brezpilotnega zrakoplova,
zmaja ali balona, uporablja za gospodarske in druge dejavnosti v zračni plovbi,
ki se ne štejejo za vojaške, morajo biti izpolnjeni pogoji za opravljanje teh
dejavnosti v skladu s splošnimi predpisi. Potrdilo o izpolnjevanju teh pogojev
izda Ministrstvo za promet in zveze.
22. člen
Za zrakoplov iz prejšnjega člena se vodijo naslednje listine
in knjige:
1.     
potrdilo o registraciji;
2.     
spričevalo o plovnosti zrakoplova;
3.     
dovoljenja za delo radijskih postaj (če jih ima);
4.     
operativni dnevnik zrakoplova;
5.     
nalog za let.
Če se zrakoplov uporablja za prevoz oseb in tovora, se vodijo
tudi naslednje listine in knjige:
1.     
letalski priročnik;
2.     
list obremenitve in položaja težišča;
3.     
dokumenti za pripravo leta;
4.     
list s podatki o vkrcanem tovoru;
5.     
seznam reševalne opreme, s katero je opremljen zrakoplov.
Listine in knjige iz prvega in prejšnjega odstavka se vodijo
in hranijo v enoti Slovenske vojske, v kateri je zrakoplov v operativni
uporabi.
Listine in knjige iz drugega odstavka se morajo med prevozom
oseb in tovora nahajati v zrakoplovu.
23. člen
V potrdilo o registraciji se vnesejo podatki o državni
pripadnosti, namenu zrakoplova in lastniku zrakoplova.
V spričevalo o plovnosti zrakoplova se vnesejo podatki o
oznakah, vrsti, tipu, kategoriji in namenu zrakoplova ter ostali predpisani
podatki.
Dovoljenja za delo radijskih postaj omogoča, da se določena
radijska sredstva uporabljajo v skladu s predpisi o radijskih zvezah.
V operativni dnevnik zrakoplova se vnesejo podatki o posadki
zrakoplova, gibanju zrakoplova, delovanju motorjev, sistemov in naprav na
zrakoplovu, poškodbah, popravilih in pregledih zrakoplova, kakor tudi pripravljenosti
zrakoplova za zračno plovbo.
Letalski priročnik vsebuje navodilo za uporabo zrakoplova,
oborožitve, sistemov in naprav na zrakoplovu ter opis rednih postopkov in
postopkov v sili.
V list obremenitve in položaja težišča se vnašajo podatki o
številu oseb, teži in razporeditvi tovora, količini goriva in oborožitvi, ki jo
nosi zrakoplov.
V dokumente za pripravo leta se vnašajo podatki o vremenu,
načrtu leta in podatki za vzletanje in pristajanje zrakoplova.
VI. KONČNI DOLOČBI
24. člen
Obrazci št. 1 do 5 so objavljeni skupaj s tem pravilnikom in
so njegov sestavni del.
25. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 3920/96
Ljubljana, dne 12. septembra 1996.
Minister 
za obrambo 
Jelko Kacin l. r.

Obrazec
št. 1: Glavna knjiga
Obrazec
št. 2: Vpisni list
Obrazec
št. 3: Lastninski list; Zbirka listin
Obrazec
št. 4: Imenik zrakoplovov
Obrazec
št. 5: Imenik izbrisanih zrakoplovov