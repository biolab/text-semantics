1. člen
Ta pravilnik določa podrobnejša pravila za
izračun matematičnih rezervacij v zvezi z zavarovanji, ki jih krije prvi pokojninski
sklad.
2. člen
Matematične rezervacije se prvič izračunajo
za vsako posamezno zavarovalno polico dodatnega pokojninskega zavarovanja
prvega pokojninskega sklada iz 32. člena zakona o prvem pokojninskem skladu
Republike Slovenije in preoblikovanju pooblaščenih investicijskih družb
(ZPSPID; Uradni list RS, št. 50/99) (v nadaljevanju: polica), ko zavarovanec izpolni
pogoje za pridobitev pravice do mesečne pokojninske rente v skladu s sklenjeno
polico.
3. člen
(1) Matematične rezervacije prvega
pokojninskega sklada se računajo po prospektivni aktuarski metodi in so odvisne
od višine rente, ki izhaja iz posamezne police, od starosti imetnika
zavarovalne police na dan izračuna matematične rezervacije, ustreznih tablic
umrljivosti, diskontne stopnje in predvidenih stroškov poslovanja.
(2) Tablice umrljivosti za izračun
matematičnih rezervacij določi uprava kapitalskega sklada invalidskega in
pokojninskega zavarovanja (v nadaljevanju: kapitalski sklad) s soglasjem nadzornega
organa, pristojnega za nadzor nad zavarovalnicami.
(3) Diskontna stopnja iz prvega odstavka
tega člena je enaka obrestni meri, ki se uporablja za izračun pokojninske rente.
4. člen
Višina matematičnih rezervacij se
izračunava na zadnji dan v mesecu za vsako posamezno zavarovalno polico in kot
vsota matematičnih rezervacij posameznih zavarovalnih polic, na podlagi katerih
se izplačuje mesečna pokojninska renta.
5. člen
Če so matematične rezervacije prvega
pokojninskega sklada za vse police skupaj ob zaključku vsakega trimesečja višje
od njegovega kritnega sklada, kapitalski sklad oblikuje rezervacije iz naslova
izplačevanja pokojninskih rent zavarovancem prvega pokojninskega sklada, ki so
enake razliki matematičnih rezervacij prvega pokojninskega sklada in kritnega sklada
prvega pokojninskega sklada.
6. člen
Kapitalski sklad mora nadzornemu organu,
pristojnemu za nadzor nad zavarovalnicami, najkasneje v treh mesecih po poteku
koledarskega leta posredovati zahtevane podatke na obrazcih MR-PPS, MRs1-PPS in
MRs-PPS, ki so sestavni del tega pravilnika. Obrazcem mora biti priloženo poročilo
pooblaščenega aktuarja.
7. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 438-24/2000
Ljubljana, dne 1. junija 2000.
Mitja Gaspari l. r.
Minister za finance
Soglašam!
Anton Rop l. r.
Minister
za delo, družino in socialne zadeve

Obrazec MR-PPS;
Kapitalski sklad za prvi pokojninski sklad
Obrazec MRs1-PPS;
Kapitalski sklad za prvi pokojninski sklad
Obrazec MRs - PPS;
Kapitalski sklad za prvi pokojninski sklad