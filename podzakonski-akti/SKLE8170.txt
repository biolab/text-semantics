I. VSEBINA SKLEPA
1. člen
(Vsebina sklepa in opredelitev pojmov)
(1) Ta sklep določa:
-       
način izračuna višine likvidnih naložb iz 465. člena Zakona o trgu
finančnih instrumentov (Uradni list RS, št. 67/07, 100/07 – popr., 69/08 in
40/09, v nadaljevanju ZTFI) in podrobnejše lastnosti finančnih instrumentov, ki
so predmet teh naložb,
-       
podrobnejše pogoje in postopke za zagotavljanje sredstev za izplačilo
zajamčenih terjatev vlagateljev in uresničitev jamstva,
-       
način obravnavanja skrbniških računov in drugih podobnih terjatev
vlagateljev, katerih imetnik je ena oseba za račun ene ali več drugih oseb, in
terjatev vlagateljev, katerih imetnika sta dve ali več oseb,
-       
način vključitve podružnice investicijskega podjetja države članice ali
tretje države, podružnice banke države članice ali tretje države ter podružnice
posebne finančne institucije države članice v sistem jamstva za terjatve
vlagateljev v Republiki Sloveniji,
-       
vsebino poročil, način poročanja agenciji o podatkih, potrebnih za
izračun zajamčenih terjatev iz drugega odstavka 464. člena tega zakona in o
stanju likvidnih naložb iz 465. člena tega zakona.
(2) Kadar se ta sklep sklicuje na določbe drugih predpisov, se
te določbe uporabljajo v njihovem vsakokrat veljavnem besedilu.
(3) Pojmi, uporabljeni v tem sklep, imajo enak pomen kot v
ZTFI.
2. člen
(Uporaba sklepa)
(1) Ta sklep se uporablja za zajamčene terjatve vlagateljev iz
461. člena ZTFI do:
-       
borznoposredniških družb in bank, vključno z njihovimi podružnicami v
državah članicah ali tretjih državah, razen v primeru, ko je podružnica v
tretji državi vključena v sistem jamstva tretje države v skladu s predpisi
tretje države,
-       
podružnic investicijskih podjetij, bank in posebnih finančnih institucij
držav članic v Republiki Sloveniji, v primeru, ko je podružnica vključena v
sistem jamstva v Republiki Sloveniji v skladu s 14. členom tega sklepa,
-       
podružnic investicijskih podjetij in bank tretjih držav v Republiki
Sloveniji, v primeru, ko je podružnica vključena v sistem jamstva v Republiki
Sloveniji v skladu s 15. členom tega sklepa (v nadaljevanju: člani sistema
jamstva).
(2) Ta sklep se ne uporablja za terjatve vlagateljev do borznoposredniške
družbe, ki so v postopku zaradi insolventnosti borznoposredniške družbe predmet
izločitvene pravice strank borznoposredniške družbe v skladu z določbami ZTFI in
Zakona o finančnem poslovanju podjetij, postopkih zaradi insolventnosti in
prisilnem prenehanju (Uradni list RS, št. 126/07, 40/09 in 59/09, v
nadaljevanju: ZFPPIPP), ki določajo:
-       
da se za pravno razmerje med borznoposredniško družbo in njenimi
strankami glede pogodbe o opravljanju investicijskih in pomožnih investicijskih
storitev uporabljajo splošna pravila obligacijskega prava o mandatni pogodbi,
če ni v ZTFI izrecno določeno drugače (prvi odstavek 206. člena ZTFI),
-       
da se pravica stranke, za račun katere borznoposredniška družba bodisi v
svojem imenu in za račun stranke, bodisi v imenu in za račun stranke, na
podlagi pogodbe o opravljanju investicijskih in pomožnih investicijskih
storitev uresničuje lastninsko pravico oziroma pravico zakonitega imetnika
finančnih instrumentov oziroma denarnega dobroimetja, od borznoposredniške družbe
zahtevati izročitev teh finančnih instrumentov oziroma denarnega dobroimetja, v
postopku zaradi insolventnosti borznoposredniške družbe šteje kot izločitvena
pravica
(3. točka prvega odstavka 22. člena ZFPPIPP),
-       
da je borznoposredniška družba dolžna izročiti stranki finančne
instrumente in denarno dobroimetje, ki ga je borznoposredniška družba pridobila
bodisi v svojem imenu in za račun stranke, bodisi v imenu in za račun stranke,
na podlagi pogodbe o opravljanju investicijskih in pomožnih investicijskih
storitev za stranko (244., 245. člen ter 250., 263. in 269. člen ZTFI),
-       
da se finančni instrumenti, ki jih vodi borznoposredniška družba za
račun stranke v poddepoju (250. člen ZTFI), vrednostni papirji, ki so izdani
kot pisne listine in jih borznoposredniška družba hrani za stranke (263. člen
ZTFI) ter denarno dobroimetje, ki ga borznoposredniška družba prejme iz poslov,
ki jih je sklenila za račun strank (269. člen ZTFI), štejejo za premoženje strank,
pri čemer upniki borznoposredniške družbe za izterjavo svojih terjatev do
borznoposredniške družbe niti v njenem stečaju ne morejo posegati po teh
finančnih instrumentih oziroma denarnem dobroimetju, vsaka stranka, za račun
katere se finančni instrumenti oziroma denarno dobroimetje vodi po pravilih
poddepoja (247. do 252. člen ZTFI), pa lahko zahteva, da se ti finančni
instrumenti oziroma denarno dobroimetje iz stečajne mase borznoposredniške
družbe izloči in se ji izroči na način iz drugega odstavka 250. člena ZTFI
(251. člen ZTFI).
II. ZAJAMČENE TERJATVE
3. člen
(Obravnavanje terjatev)
(1) Terjatve na izročitev finančnih instrumentov se
preračunajo v denarno terjatev po tržni vrednosti finančnih instrumentov ob
začetku stečajnega postopka. Vrednost finančnih instrumentov, s katerimi se
trguje na organiziranem trgu, se določi na podlagi uradnega tečaja finančnih
instrumentov, ki ga objavi upravljavec organiziranega trga, na katerem se
trguje s finančnimi instrumenti, na dan začetka stečaja nad članom sistema
jamstva. Vrednost finančnih instrumentov s katerimi se ne trguje na
organiziranem trgu se določi z upoštevanjem cene izven organiziranega trga na
dan začetka stečaja, če pa te ni mogoče ugotoviti, pa na podlagi cene, ki je
bila dejansko plačana oziroma pogodbeno dogovorjena za finančne instrumente, ki
so predmet terjatve.
(2) Terjatve samostojnih podjetnikov posameznikov in terjatve
teh istih oseb kot fizičnih oseb se obravnavajo kot terjatve enega vlagatelja.
Enako velja za druge fizične osebe, ki opravljajo poklic kot obliko izvajanja
dejavnosti.
4. člen
(Obravnava terjatev vlagateljev na skupnem računu ali
skrbniškem računu)
(1) Skupna terjatev dveh ali več oseb (skupni račun) se upošteva
pri izračunu zneska zajamčene terjatve posameznega vlagatelja glede na njegov
delež na skupni terjatvi. Če delež posameznega vlagatelja na skupni terjatvi ni
določen, se šteje, da je terjatev na takem računu razdeljena med vlagatelji po
enakih delih.
(2) Ne glede na prejšnji odstavek tega člena se za namen izračuna
zajamčene terjatve skupne terjatve vlagateljev, članov oseb civilnega prava
brez lastnosti pravne osebe, obravnavajo kot terjatve enega vlagatelja.
(3) Terjatve vlagateljev, katerih imetnik je ena oseba za račun
ene ali več drugih oseb (skrbniški račun), se upoštevajo pri izračunu zneska
zajamčene terjatve posameznega vlagatelja glede na njegov delež na terjatvi, če
gre za osebe, ki so bile ali bi lahko bile identificirane pred dnevom uvedbe
stečajnega postopka.
III. INFORMIRANJE VLAGATELJEV
5. člen
(način in vsebina informiranja vlagateljev)
(1) Borznoposredniške družbe, banke, investicijska podjetja, banke
oziroma posebne finančne institucije držav članic, ki opravljajo investicijske
storitve neposredno ali preko podružnice v Republiki Sloveniji, ter
investicijska podjetja oziroma banke tretjih držav, ki opravljajo investicijske
storitve preko podružnice v Republiki Sloveniji (v nadaljevanju: ponudniki investicijskih
storitev), morajo v vseh prostorih, v katerih poslujejo s strankami, na vidnem
mestu in na razumljiv način objaviti informacijo o sistemu jamstva za terjatve
vlagateljev (v nadaljevanju: objava).
(2) V objavi morajo biti naslednje informacije:
-       
navedba sistema v katerega je vključen ponudnik investicijskih storitev;
-       
raven in obseg jamstva za terjatve vlagateljev in navedbo izvzetih
terjatev;
-       
napotilo, kje pri ponudniku investicijskih storitev lahko dejanski in
potencialni vlagatelji dobijo podrobnejšo in celovito pisno informacijo o
pogojih in postopkih za izplačilo zajamčenih terjatev.
6. člen
(Obvestilo vlagateljem ob združitvah)
(1) V primeru združitve dveh ali več ponudnikov
investicijskih storitev, so ponudniki investicijskih storitev, ki se
združujejo, dolžni svoje vlagatelje obvestiti o združitvi v petih delovnih dneh
po objavi vpisa združitve v register.
(2) V obvestilu morajo ponudniki investicijskih storitev, ki se
združujejo, vlagatelje opozoriti zlasti glede:
-       
možnosti, da bo lahko zaradi združitve skupna terjatev vlagatelja
presegla znesek zajamčene terjatve ter v tem primeru o pravici predčasne
razveze pogodbe o opravljanju investicijskih in pomožnih investicijskih
storitev brez dodatnih stroškov,
-       
rokov za uveljavitev teh pravic.
(3) Ponudniki investicijskih storitev, ki se združujejo, morajo
obvestilo iz prejšnjega odstavka tega člena objaviti na enega izmed načinov,
določenih za objavo prospekta za vrednostne papirje na organiziranem trgu.
(4) Če borznoposredniške družbe oziroma banke, ki se združujejo,
opravljajo investicijske storitve v državi članici ali tretji državi, morajo
obvestilo iz prejšnjega odstavka tega člena objaviti tudi v tej državi.
IV. POSEBNOSTI SODELOVANJA IN VKLJUČENOSTI V SISTEM JAMSTVA
ZA TERJATVE VLAGATELJEV
7. člen
(Posebnosti sodelovanja in vključenosti v sistem jamstva za
terjatve vlagateljev)
(1) Član sistema jamstva po ZTFI, ki mu je bilo odvzeto dovoljenje
za opravljanje investicijskih in pomožnih investicijskih storitev, jamči za
izplačilo zajamčenih terjatev po tem sklepu v skladu z 464. členom ZTFI, če je
bil stečajni postopek nad drugim članom sistema jamstva iz prvega odstavka tega
člena začet pred dnem, ko je članu sistema jamstva dovoljenje za opravljanje
investicijskih in pomožnih investicijskih storitev prenehalo.
(2) V primeru, da je bilo članu sistema jamstva dovoljenje za
opravljanje investicijskih in pomožnih investicijskih storitev odvzeto, se
jamstvo po tem sklepu zagotavlja za tiste terjatve vlagateljev do člana, ki
izvirajo iz poslov sklenjenih do dneva prenehanja dovoljenja.
V. LIKVIDNE NALOŽBE ZA IZPLAČILO ZAJAMČENIH TERJATEV
VLAGATELJEV
8. člen
(Način izračuna višine likvidnih naložb)
(1) Član sistema jamstva mora v skladu s 465. členom ZTFI v
finančne instrumente iz 9. člena tega sklepa naložiti sredstva v višini 50
eurov na posamezno stranko, vendar skupaj ne manj kot 50.000 eurov in ne več
kot 300.000 eurov.
Stranka je za namen določitve obsega naložb iz prvega stavka tega
člena vsaka fizična ali pravna oseba ali celota premoženja, ki nima pravne
osebnosti, za katero član sistema jamstva opravlja investicijske ali pomožne
investicijske storitve, in sicer ne glede na vrsto ali število investicijskih
ali pomožnih investicijskih storitev in ne glede na njene osebne lastnosti,
dejstva in okoliščine iz četrtega odstavka 461. člena ZTFI.
(2) Član sistema jamstva mora v skladu s 464. členom ZTFI
dvakrat letno izračunati višino naložb iz prvega odstavka tega člena, in sicer
po stanju števila strank na dan 30. 6. in 31. 12. posameznega leta. Član
sistema jamstva je najkasneje v roku 30 dni po presečnem dnevu dolžna uskladiti
znesek likvidnih naložb.
(3) Član sistema jamstva mora ves čas zagotavljati naložbe v
skladu s prvim in drugim odstavkom tega člena. Član sistema jamstva vrednoti
naložbe v skladu s 5. členom Sklepa o načinu izračuna količnikov likvidnosti
sredstev in najmanjšem obsegu likvidnosti, ki ga mora zagotavljati
borznoposredniška družba (Uradni list RS, št. 106/07).
9. člen
(Lastnosti finančnih instrumentov)
(1) Finančni instrumenti, ki so predmet naložb iz prvega odstavka
8. člena tega sklepa so:
-       
dolžniški vrednostni papirji Republike Slovenije ali druge države
članice,
-       
dolžniški vrednostni papirji Banke Slovenije ali druge nacionalne
centralne banke Evropske unije.
(2) Član sistema jamstva med vrednostne papirje iz prejšnjega
odstavka tega člena ne sme uvrstiti vrednostnih papirjev, ki jih je izdal sam,
ali za katere jamči, ali jih je izdala družba, s katero je član sistema jamstva
v razmerju tesnih povezav, kot jih določa sklep Banke Slovenije, ki ureja
splošna pravila izvajanja denarne politike.
(3) Član sistema jamstva naložb v finančne instrumente, ki
jih ima zaradi zagotavljanja likvidnih sredstev, potrebnih za izplačilo
zajamčenih terjatev, ne sme hkrati upoštevati med ustreznimi finančnimi
sredstvi pri izračunu likvidnostne pozicije oziroma količnikov likvidnosti, ali
jih zastaviti za drug namen.
10. člen
(Poročanje o likvidnih naložbah in zajamčenih terjatvah)
(1) Član sistema jamstva je dolžan Agenciji za trg
vrednostnih papirjev (v nadaljnjem besedilu: Agencija) do 25. februarja tekočega
leta po stanju na dan 31. decembra predhodnega leta oziroma do 25. avgusta
tekočega leta po stanju na dan 30. junija tekočega leta poročati o številu
strank in višini likvidnih naložb iz prvega in drugega odstavka 8. člena tega
sklepa.
(2) Član sistema jamstva poroča Agenciji z uporabo sistema za
elektronsko poročanje, dostopnega preko spletne strani Agencije. Vsebina
poročila iz prvega odstavka tega člena je določena v Prilogi 1 tega sklepa.
VI. AKTIVIRANJE SISTEMA JAMSTVA ZA TERJATVE VLAGATELJEV
11. člen
(Določitev obveznosti članov sistema jamstva za izplačilo zajamčenih
terjatev)
(1) Član sistema jamstva in banka prevzemnica morata v 15
dneh po dnevu, ko Banka Slovenije imenuje banko prevzemnico ugotoviti stanje
vseh zajamčenih terjatev na dan izdaje sklepa o začetku stečajnega postopka nad
članom sistema jamstva in zapisnik, ki mu mora biti priložen tudi zapisnik v elektronski
obliki, posredovati Banki Slovenije. Banka Slovenije po prejemu zapisnika iz
prvega odstavka 326. člena Zakona o bančništvu (Uradni list RS, št. 131/06,
1/08, 109/08 in 19/09, v nadaljevanju: ZBan‑1)
v zvezi z 160. členom ZTFI, navedeni zapisnik nemudoma posreduje Agenciji.
(2) Agencija na podlagi zapisnika preveri in potrdi zneske za
izplačilo zajamčenih terjatev vlagateljev in skupni znesek zajamčenih terjatev
vlagateljev ter o navedenem v roku 8 dni obvesti Banko Slovenije. V enakem roku
Agencija izračuna znesek, ki ga morajo vplačati člani sistema jamstva pri
aktiviranju jamstva v skladu z drugim odstavkom 464. člena ZTFI in o tem
obvesti Banko Slovenije.
(3) Banka Slovenije potrdi zapisnik na podlagi drugega odstavka
326. člena ZBan‑1 v
zvezi s 160. členom ZTFI, in po prejemu izračuna deležev članov sistema jamstva
iz drugega odstavka tega člena z odločbo naloži članom sistema jamstva
obveznost vplačila ustreznega dela sredstev, potrebnih za izplačilo zajamčenih
terjatev vlagateljev, v kateri določi tudi rok za vplačilo, ki ne sme biti
daljši od treh mesecev od dneva začetka stečajnega postopka nad članom sistema
jamstva.
(4) Deleže članov sistema jamstva za zagotovitev kritja za
izplačilo zajamčenih terjatev vlagateljev izračuna Agencija v skladu z drugim
odstavkom 464. člena ZTFI na podlagi poročil o številu strank posameznega člana
sistema jamstva na dan izdaje sklepa o začetku stečaja nad članom sistema
jamstva, ki jih morajo člani sistema jamstva predložiti Agenciji v 5 dneh od
dneva začetka stečajnega postopka.
12. člen
(Obvestilo vlagateljem o začetku stečajnega postopka)
(1) Banka Slovenije po prejemu obvestila iz drugega odstavka
11. člena tega sklepa objavi obvestilo vlagateljem, v katerem navede vse
potrebne informacije za uveljavljanje pravice do izplačila zajamčenih terjatev.
(2) V obvestilu vlagateljem se navede tudi:
-       
način vložitve zahteve za izplačilo zajamčene terjatve in dokazila, ki
jih mora priložiti vlagatelj in
-       
rok za vložitev zahteve vlagatelja za izplačilo zajamčene terjatve, ki
pa ne sme biti krajši od pet mesecev od dneva začetka stečajnega postopka.
 (3) Obvestilo iz prejšnjega odstavka tega člena se objavi na
spletnih straneh Banke Slovenije in Agencije ter v najmanj dveh dnevnih
časopisih, ki izhajata na območju celotne Republike Slovenije.
13. člen
(Izplačilo zajamčenih terjatev vlagateljem)
(1) Banka Slovenije zagotovi banki prevzemnici likvidna sredstva
za izplačilo zajamčenih terjatev vlagateljev z aktiviranjem jamstva po 467.
členu ZTFI najpozneje do dneva začetka izplačevanja, ki je objavljen v
obvestilu vlagateljem iz prejšnjega člena, vendar ne pozneje kot v roku treh
mesecev, šteto od dneva začetka stečajnega postopka nad borznoposredniško družbo.
(2) Banka prevzemnica izplača vlagatelju zajamčeno terjatev
na podlagi vlagateljeve zahteve takoj ko je mogoče, najkasneje pa v treh
mesecih od ugotovljene upravičenosti vlagatelja in zneska terjatve.
(3) Vlagatelj ne more razpolagati z zneskom iz naslova zajamčenih
terjatev, dokler ne poda pisne izjave, s katero izjavi, da glede njegovih
osebnih lastnosti na dan začetka stečaja nad članom sistema jamstva niso
obstajala dejstva in okoliščine iz četrtega odstavka 461. člena ZTFI. Hkrati
mora vlagatelj tudi izjaviti, da s prejemom izplačila zajamčene terjatve,
odstopa svojo terjatev do stečajnega dolžnika Banki Slovenije v višini prejetega
izplačila zajamčene terjatve.
VII. PODRUŽNICA INVESTICIJSKEGA PODJETJA, BANKE OZIROMA
POSEBNE FINANČNE INSTITUCIJE DRŽAVE ČLANICE TER PODRUŽNICA INVESTICIJSKEGA PODJETJA
OZIROMA BANKE TRETJE DRŽAVE
14. člen
(Jamstvo terjatev pri podružnici investicijskega podjetja, banke
oziroma posebne finančne institucije države članice)
(1) Terjatve do investicijskega podjetja, banke oziroma posebne
finančne institucije države članice, ki opravlja investicijske storitve ali
pomožne investicijske storitve neposredno ali preko podružnice v Republiki
Sloveniji, so zajamčene po sistemu jamstva za terjatve vlagateljev v državi
sedeža.
(2) Podružnica investicijskega podjetja, banke oziroma posebne
finančne institucije države članice v Republiki Sloveniji, ki se želi vključiti
v sistem zajamčenih terjatev v Republiki Sloveniji za dopolnitev ravni oziroma
obsega jamstva, ki presega raven oziroma višino jamstva v državi sedeža, o tem obvesti
Agencijo in ji predloži natančno navedbo vrste terjatev in vlagateljev, ki so
predmet dopolnitve jamstva.
(3) Če se podružnica iz drugega odstavka tega člena vključi v
sistem zajamčenih terjatev v Republiki Sloveniji za dopolnitev svojega jamstva,
Agencija ob predhodnem soglasju Banke Slovenije s sistemom jamstva za terjatve
vlagateljev v državi članici sklene bilateralni sporazum, s katerim se določijo
primerna pravila in postopki za izplačevanje zajamčenih terjatev.
(4) Podružnica iz tretjega odstavka tega člena mora Agenciji predložiti
poročila s podatki o zajamčenih terjatvah in vlagateljih, ki so predmet
dopolnitve jamstva. Agencija vsaki podružnici, odvisno od vsebine njene
vključitve v sistem zajamčenih terjatev, natančneje opredeli vsebino podatkov,
ki jih je dolžna poročati, in o tem obvesti tudi Banko Slovenije.
15. člen
(Jamstvo terjatev pri podružnici investicijskega podjetja oziroma
banke tretje države)
(1) Investicijsko podjetje oziroma banka tretje države, ki
namerava opravljati investicijske storitve preko podružnice v Republiki
Sloveniji, mora v skladu z drugim odstavkom 183. člena ZTFI zahtevi za izdajo
dovoljenja za ustanovitev podružnice predložiti podrobnejši opis sistema
jamstva za terjatve vlagateljev, ki se uporablja v državi sedeža. Opis mora vsebovati
natančen in celovit pregled pravic in obveznosti vlagateljev oziroma članov
sistema jamstva in opis formalnega postopka za uresničitev teh pravic in
obveznosti.
(2) Agencija lahko, ob predhodnem soglasju Banke Slovenije, s
sistemom jamstva za terjatve vlagateljev, v katerega je vključeno investicijsko
podjetje oziroma banka v tretji državi, sklene bilateralni sporazum, s katerim
se določijo pravila in postopki za izplačevanje zajamčenih terjatev
vlagateljev. Podružnica investicijskega podjetja oziroma banke tretje države v
Republiki Sloveniji je dolžna Agencijo nemudoma obvestiti o vsaki spremembi v
sistemu zajamčenih terjatev vlagateljev, v katerega je vključena.
(3) Agencija o obsegu in načinu vključitve podružnice investicijskega
podjetja oziroma banke tretje države v sistem jamstva za terjatve vlagateljev v
Republiki Sloveniji obvesti Banko Slovenije.
VIII. PODRUŽNICA BORZNOPOSREDNIŠKE DRUŽBE OZIROMA BANKE IZVEN
OBMOČJA REPUBLIKE SLOVENIJE
16. člen
(Jamstvo za terjatve vlagateljev podružnice borznoposredniške
družbe oziroma banke izven območja Republike Slovenije)
(1) Za terjatve vlagateljev do podružnice borznoposredniške družbe
oziroma banke v drugi državi članici jamčijo člani sistema jamstva v skladu s
464. členom ZTFI.
(2) Za terjatve vlagateljev do podružnice borznoposredniške družbe
oziroma banke v tretji državi jamčijo člani sistema jamstva v skladu s 464.
členom ZTFI, razen če je s predpisi tretje države drugače določeno.
17. člen
(Vključitev podružnice v sistem jamstva za terjatev vlagateljev
v državi članici)
(1) V primerih, ko se podružnica borznoposredniške družbe oziroma
banke v drugi državi članici vključi v sistem jamstva za terjatve vlagateljev
države članice za dopolnitev ravni oziroma obsega jamstva, ki presega raven
oziroma višino jamstva za terjatve vlagateljev v Republiki Sloveniji,
borznoposredniška družba oziroma banka o tem obvesti Agencijo in ji predloži natančno
navedbo vrste terjatev in vlagateljev, ki so predmet dopolnitve jamstva.
(2) Agencija s sistemom jamstva za terjatve vlagateljev v državi
članici, ob predhodnem soglasju Banke Slovenije, sklene bilateralni sporazum, s
katerim se določijo primerna pravila in postopki za izplačevanje zajamčenih
terjatev.
IX. PREHODNE IN KONČNE DOLOČBE
18. člen
(Prenehanje uporabe drugih sklepov in uskladitev s tem
sklepom)
(1) Z dnem začetka veljavnosti tega sklepa se preneha uporabljati
Sklep o sistemu jamstva za terjatve vlagateljev pri borznoposredniških družbah
(Uradni list RS, št. 56/01).
(2) Člani sistema jamstva so dolžni prvič uskladiti višino likvidnih
naložb na način iz 8. člena tega sklepa do 31. 12. 2009.
(3) Ne glede na določbo prvega odstavka tega člena so do
uskladitve višine likvidnih naložb iz prejšnjega odstavka člani sistema jamstva
dolžni zagotavljati likvidna sredstva v višini in na način določen s Sklepom o
sistemu jamstva za terjatve vlagateljev pri borznoposredniških družbah (Uradni
list RS, št. 56/01).
(4) Člani sistema jamstva morajo informacijo iz prvega odstavka
5. člena tega sklepa objaviti v roku 15 dni od uveljavitve tega sklepa.
20. člen
(Veljavnost sklepa)
Ta sklep začne veljati petnajsti dan po objavi v Uradnem listu
Republike Slovenije.
Št. 00700-2/2009-18
Ljubljana, dne 4. septembra 2009
EVA 2009-1611-0162
Predsednik Sveta
Agencije za trg vrednostnih papirjev
dr. Damjan Žugelj l.r.

Priloga 1: Vsebina
poročila