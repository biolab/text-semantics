1. člen
(splošna določba)
Ta uredba ureja ustanovitev lovišč s posebnim namenom v
Republiki Sloveniji, in sicer: Triglav Bled, Kozorog Kamnik, Pohorje, Fazan
Beltinci, Kompas Peskovci, Jelen, Kočevsko in Ljubljanski vrh.
2. člen
(območje lovišč s posebnim namenom)
(1) Lovišča s posebnim namenom in njihova razmejitev so
določena na kartah merila 1: 50.000, v katastru lovsko upravljavskih območij,
lovišč in lovišč s posebnim namenom, ki ga vodi Zavod za gozdove Slovenije in
ki so na vpogled na ministrstvu, pristojnem za gozdarstvo. 
(2) Podrobni opisi mej lovišč s posebnim namenom so določeni
v katastru lovsko upravljavskih območij, lovišč in lovišč s posebnim namenom,
ki ga vodi Zavod za gozdove Slovenije, in so na vpogled na Ministrstvu za
kmetijstvo, gozdarstvo in prehrano, Dunajska cesta 58, Ljubljana, na sedežu
Zavoda za gozdove Slovenije, Večna pot 2, Ljubljana ter po Območnih enotah
Zavoda za gozdove Slovenije.
(3) Potek mej lovišč s posebnim namenom po lovsko
upravljavskih območjih v Republiki Sloveniji je določen na karti merila
1:900.000, ki je kot priloga sestavni del te uredbe.
3. člen
(posebne naloge lovišč s posebnim namenom)
(1) Upravljavec lovišča s posebnim pomenom izvaja naslednje
posebne naloge: 
-       
ohranjanje celovitosti in pestrosti lovišč ter biotske raznovrstnosti v
njih; 
-       
ohranjanje vseh vrst divjadi v čim bolj naravni spolni in starostni
strukturi, upoštevaje naravno populacijsko dinamiko; 
-       
ohranjanje življenjskega okolja divjadi v ugodnem stanju ter
izboljševanje življenjskega okolja na tistih delih, na katerih je stanje manj
ugodno, z nadaljnjim izvajanjem ustreznih ukrepov; 
-       
skrb za ohranjanje in doseganje ugodnega stanja ogroženih in zavarovanih
živalskih vrst ter njihovih življenjskih prostorov, zlasti tistih, za katere je
iz predpisov s področja ohranjanja narave razvidno, da se najpomembnejša
območja za njihovo ohranitev nahajajo znotraj posameznih lovišč; 
-       
seznanjanje in informiranje zainteresirane javnosti o življenju divjadi
in značilnostih narave v loviščih. 
(2) Upravljavec lovišča s posebnim namenom izvaja tudi naloge
neposrednega nadzora v naravi v skladu s predpisi s področja ohranjanja narave
v obsegu, določenem s predpisi in programi s tega področja.
4. člen
(upravljavci lovišč s posebnim namenom)
(1) Upravljavec vseh lovišč s posebnim namenom iz 1. člena te
uredbe, razen lovišča s posebnim namenom Triglav Bled, je Zavod za gozdove
Slovenije. 
(2) Upravljavec lovišča s posebnim namenom Triglav Bled je
javni zavod Triglavski narodni park.
5. člen
(posebni režimi upravljanja v loviščih s posebnim namenom)
(1) Pri upravljanju lovišč s posebnim namenom je treba
upoštevati varstvene usmeritve s področja ohranjanja narave in prostorske
danosti. 
(2) Pri upravljanju z divjadjo v lovišču s posebnim namenom
Triglav Bled se upoštevata predpis o ustanovitvi Triglavskega narodnega parka
in načrt upravljanja narodnega parka.
6. člen
(načini financiranja)
Lovišča s posebnim namenom se financirajo v skladu s
predpisi, ki določajo financiranje lovišč s posebnim namenom.

Priloga:
Karta lovišč s posebnim namenom po lovsko upravljavskih območjih v Republiki
Sloveniji

Uredba o ustanovitvi lovišč s posebnim namenom
v Republiki Sloveniji (Uradni list RS, št. 117/04)
vsebuje naslednji končni določbi:
»7. člen
(prenehanje veljavnosti
dosedanjih predpisov)
Z dnem uveljavitve te uredbe preneha veljati Odlok
Ministrstva za gozdarstvo Narodne vlade Slovenije, št. 3609/1 z dne 12. 10.
1945, Odločba Ministrstva za gozdarstvo in lesno industrijo, št. 115/1-400 z
dne 16. 4. 1949, Odločba Sveta za kmetijstvo in gozdarstvo Skupščine občine
Murska Sobota, št. 123-9/1967-4 z dne 19. 1. 1967, Odločba Skupščine občine
Novo mesto, št. 323-1/67 z dne 16. 7. 1968, Odločba Izvršnega sveta Ljudske
skupščine SRS, št. S-485/5-55 z dne 6. 4. 1955 in Odredba o spremembi meje
gojitvenega lovišča Snežnik-Kočevska Reka (Uradni list RS, št. 100/00).
8. člen
(končna določba)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne s 1. januarjem 2005.«.

Uredba o dopolnitvah Uredbe o ustanovitvi
lovišč s posebnim namenom v Republiki Sloveniji (Uradni list RS, št. 38/14) vsebuje naslednjo končno določbo:
»3. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah Uredbe o ustanovitvi
lovišč s posebnim namenom v Republiki Sloveniji (Uradni list RS, št. 58/22) vsebuje naslednjo končno določbo:
»KONČNA DOLOČBA
3. člen
Ta uredba začne veljati petnajsti dan po objavi v Uradnem
listu Republike Slovenije.«.