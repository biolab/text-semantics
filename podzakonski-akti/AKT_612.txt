I. UVODNA DOLOČBA
1. člen
(ustanovitev agencije)
S tem sklepom se ustanovi Nacionalna agencija Republike Slovenije
za kakovost v visokem šolstvu (v nadaljnjem besedilu: agencija) za
zagotavljanje kakovosti v visokem šolstvu ter razvojno in svetovalno delo na
tem področju.
II. STATUSNE DOLOČBE
2. člen
(pravna osebnost in ustanoviteljstvo)
Agencija je pravna oseba javnega prava in je neposredni nevladni
proračunski uporabnik v skladu s predpisi s področja javnih financ.
Agencija nastopa v pravnem prometu v svojem imenu in za svoj
račun v okviru z zakonom in tem aktom določenih nalog.
Ustanovitelj agencije je Republika Slovenija, ustanoviteljske
pravice in obveznosti izvršuje Vlada Republike Slovenije.
3. člen
(ime agencije)
Ime agencije je: Nacionalna agencija Republike Slovenije za
kakovost v visokem šolstvu.
Ime agencije v angleškem jeziku je: Slovenian Quality Assurance
Agency for Higher Education.
Skrajšano ime agencije je: NAKVIS.
Skrajšano ime agencije v angleškem jeziku je: SQAA.
4. člen
(sedež agencije)
Sedež agencije je v Ljubljani. Poslovni naslov agencije je:
Ljubljana, Trg OF 13. Poslovni naslov se lahko spremeni s sklepom sveta
agencije. Sprememba poslovnega naslova ne pomeni spremembe tega sklepa.
5. člen
(žig agencije)
Agencija ima pečat okrogle oblike premera 35 mm in pečat
premera 20 mm z grbom Republike Slovenije v njuni sredini. Na obodu sta
izpisana ime in sedež agencije.
III. NAMEN, DEJAVNOST IN NALOGE AGENCIJE
6. člen
(namen agencije)
Agencija opravlja strokovne in razvojne naloge v visokem šolstvu
in regulatorne naloge za zunanje zagotavljanje kakovosti visokega šolstva.
Zunanje zagotavljanje kakovosti vključuje akreditacijo visokošolskih zavodov in
študijskih programov, vključno z zunanjo evalvacijo.
Agencija opravlja z zakonom določene naloge v javnem interesu,
da bo zagotovila trajno, strokovno in neodvisno pomoč pri zagotavljanju in
razvoju kakovosti v visokem šolstvu.
7. člen
(dejavnosti agencije)
Dejavnosti, ki jih agencija opravlja kot javno službo, so v skladu
z Uredbo o standardni klasifikaciji dejavnosti (Uradni list RS, št. 69/07 in
17/08) razvrščene:
-       
J 63.110   Obdelava podatkov in s tem povezane dejavnosti,
-       
O 84.110  Splošna dejavnost javne uprave,
-       
R 91.012  Dejavnost arhivov,
-       
M 72.200  Raziskovalna in razvojna dejavnost na področju družboslovja in
humanistike,
-       
P 85.590  Drugje nerazvrščeno izobraževanje, izpopolnjevanje in
usposabljanje.
Dejavnosti, ki jih agencija opravlja za opravljanje
dejavnosti, za katero je ustanovljena, so v skladu z Uredbo o standardni klasifikaciji
dejavnosti razvrščene:
-       
J 58.110   Izdajanje knjig,
-       
J 58.130   Izdajanje časopisov,
-       
J 58.140   Izdajanje revij in druge periodike,
-       
J 58.190   Drugo založništvo,
-       
J 62.010   Računalniško programiranje,
-       
J 62.020   Svetovanje o računalniških napravah in programih,
-       
J 62.090   Druge z informacijsko tehnologijo in računalniškimi storitvami
povezane dejavnosti,
-       
M 74.300  Prevajanje in tolmačenje,
-       
R 91.011  Dejavnost knjižnic,
-       
G 47.610  Trgovina na drobno v specializiranih prodajalnah s knjigami,
-       
G 47.621  Trgovina na drobno s časopisi in revijami.
8. člen
(naloge agencije)
Agencija opravlja naslednje naloge:
-       
skrbi za delovanje sistema zagotavljanja kakovosti v visokem šolstvu in
višjem strokovnem izobraževanju;
-       
določi postopke in merila za zunanje evalvacije in akreditacije ter
druga merila in predpise;
-       
določi minimalne standarde za izvolitev v nazive visokošolskih učiteljev,
znanstvenih delavcev in visokošolskih sodelavcev na visokošolskih zavodih;
-       
izvaja zunanje evalvacije visokošolskih zavodov ter študijskih programov
in višjih strokovnih šol;
-       
izvaja akreditacije visokošolskih zavodov ter študijskih programov;
-       
izdaja soglasja k preoblikovanju visokošolskih zavodov in k spremembam
študijskih programov;
-       
vzpostavi in posodablja register strokovnjakov;
-       
imenuje skupine strokovnjakov za zunanje evalvacije in akreditacije ter
organizira in sodeluje pri njihovem izobraževanju;
-       
javno objavlja odločitve agencije, evalvacijska poročila, letna
evalvacijska in akreditacijska poročila ter analize agencije, ki morajo biti
transparentne in dostopne;
-       
ministrstvu, pristojnemu za visoko šolstvo, v vednost redno pošilja
evalvacijska poročila;
-       
vodi javno dostopno evidenco akreditiranih visokošolskih zavodov in
študijskih programov;
-       
sodeluje z visokošolskimi zavodi in višjimi strokovnimi šolami, jim
svetuje in spodbuja izvajanje samoevalvacij;
-       
sodeluje z mednarodnimi institucijami ali organi za zagotavljanje kakovosti
visokega šolstva;
-       
skrbi za skladnost delovanja agencije z evropskimi smernicami in
mednarodnimi načeli na področju zagotavljanja kakovosti;
-       
zbira in analizira poročila o samoevalvacijah in zunanjih evalvacijah
visokošolskih zavodov in višjih strokovnih šol;
-       
opravlja razvojne naloge na področju, za katero je ustanovljena;
-       
opravlja druge naloge v skladu z Zakonom o visokem šolstvu (Uradni list
RS, št. 119/06 – uradno prečiščeno besedilo, 59/07 – ZŠtip (63/07 – popr.),
15/08 – odl. US, 64/08 in 86/09; v nadaljnjem besedilu: zakon o visokem
šolstvu) in letnim načrtom dela.
Javna agencija za visoko šolstvo vodi tudi zunanje
evalvacijske postopke v višjem strokovnem izobraževanju.
9. člen
(izvajanje nalog agencije)
Agencija na podlagi zakona o visokem šolstvu ureja pravna razmerja
in odloča v posamičnih stvareh. Pri izvajanju teh nalog agencija izdaja:
-       
splošne akte za izvrševanje javnih pooblastil, ki se objavijo v Uradnem
listu Republike Slovenije,
-       
posamične upravne akte za odločanje v posamičnih javnopravnih stvareh.
Če z zakonom o visokem šolstvu ni določeno drugače, agencija
o posamičnih pravicah in zahtevkih strank odloča po postopku, določenem z
zakonom, ki ureja splošni upravni postopek.
IV. NOTRANJA ORGANIZACIJA
10. člen
(notranja organizacija agencije)
Notranjo organizacijo agencije določa splošni akt o notranji organizaciji
in sistemizaciji delovnih mest agencije.
V. ORGANI AGENCIJE
11. člen
(organi agencije)
Organi agencije so svet agencije, direktor in pritožbena komisija.
1. Svet agencije
12. člen
(število in mandat članov sveta agencije)
Svet agencije ima enajst članov.
Mandat članov sveta agencije traja šest let, mandat
predstavnikov študentov pa dve leti. Mandat študentu predčasno preneha, če izgubi
status študenta. Posamezni član je lahko ponovno imenovan, toda le največ
dvakrat zaporedoma. Predsednika sveta agencije in njegovega namestnika izvolijo
člani izmed sebe.
13. člen
(sestava in imenovanje sveta agencije)
Svet agencije sestavlja 11 članov:
-       
tri člane imenuje rektorska konferenca;
-       
enega člana imenuje reprezentativno združenje samostojnih visokošolskih
zavodov;
-       
enega člana imenuje reprezentativno združenje višjih strokovnih šol;
-       
dva člana študenta imenuje reprezentativna organizacija študentov v
sodelovanju s študentskimi sveti;
-       
enega člana imenujejo reprezentativna združenja delodajalcev po
dogovoru;
-       
enega člana imenujejo reprezentativni sindikati na področju visokega
šolstva po dogovoru;
-       
dva člana imenuje Vlada Republike Slovenije na podlagi javnega poziva,
in sicer enega izmed strokovnjakov na področju visokega šolstva ali
zagotavljanja kakovosti v njem, ki študirajo ali delajo v Republiki Sloveniji,
ter enega izmed strokovnjakov na področju visokega šolstva ali zagotavljanja kakovosti
v njem, ki študirajo ali delajo v tujini.
Svet agencije se konstituira in lahko začne delo, ko je imenovanih
vsaj šest članov.
14. člen
(pogoji za imenovanje člana sveta agencije)
Za člana sveta agencije je lahko imenovana oseba, ki izpolnjuje
naslednje pogoje:
-       
je strokovnjak s področja dela oziroma dejavnosti agencije;
-       
ni rektor ali prorektor univerz, dekan, član senatov univerz, njihovih
članic ali samostojnih visokošolskih zavodov in direktor članic univerz in
drugih samostojnih visokošolskih zavodov ali drugih organizacij z dejavnostjo
visokošolskega izobraževanja ter ravnatelj oziroma direktor višjih strokovnih šol;
-       
ni bila pravnomočno obsojena zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev;
-       
ni zaposlena v agenciji.
15. člen
(naloge sveta agencije)
Naloge sveta agencije so:
-       
imenuje in razrešuje direktorja agencije;
-       
imenuje in razrešuje člane pritožbene komisije in njihove namestnike;
-       
določi postopke in merila za zunanje evalvacije in akreditacije, ECTS
ter druga merila;
-       
določi postopke in merila za zunanje evalvacije višjih strokovnih šol;
-       
določi minimalne standarde za izvolitev v nazive visokošolskih učiteljev,
znanstvenih delavcev in visokošolskih sodelavcev na visokošolskih zavodih;
-       
odloča o akreditacijah visokošolskih zavodov in daje soglasje k
preoblikovanju visokošolskih zavodov;
-       
odloča o akreditacijah študijskih programov in daje soglasje k
spremembam študijskih programov;
-       
določi merila za uvrstitev strokovnjakov v register strokovnjakov za
zunanje evalvacije in akreditacije;
-       
imenuje skupine strokovnjakov za zunanje evalvacije in akreditacije;
-       
s poslovnikom podrobneje določi način dela sveta agencije;
-       
določi postopke in merila za zagotavljanje kakovosti delovanja agencije
ter zunanjo evalvacijo agencije skladno z evropskimi standardi;
-       
določa obvezne sestavine in daje soglasje k pogodbi iz drugega in
tretjega odstavka 33.c člena zakona o visokem šolstvu;
-       
določi druge oblike in pogoje visokošolskega transnacionalnega izobraževanja;
-       
spremlja evropske smernice in mednarodna načela na področju
zagotavljanja kakovosti v visokem šolstvu;
-       
sodeluje pri pripravi predloga finančnega načrta agencije in daje
soglasje k načrtu dela ter poročilu o delu in poslovanju;
-       
sprejme cenik storitev agencije;
-       
opravlja druge naloge v skladu z zakonom o visokem šolstvu in letnim
načrtom dela.
Člani sveta agencije delujejo strokovno, samostojno in
neodvisno ter pri svojem delovanju niso vezani na sklepe, stališča in navodila
institucij, ki so jih imenovale, ali drugih institucij.
Člani sveta agencije pri izvajanju nalog in sprejemanju odločitev
upoštevajo načela preprečevanja konflikta interesov in načela nepristranskosti.
V ta namen podpišejo posebno izjavo, s katero se zavežejo k spoštovanju načel,
določenih v tem členu.
16. člen
(odločanje sveta agencije)
Svet agencije sprejema odločitve z večino glasov vseh članov.
17. člen
(predčasna razrešitev člana sveta agencije)
Člana sveta agencije se predčasno razreši, če:
-       
se ne udeleži petih sej sveta agencije,
-       
predloži izjavo o odstopu,
-       
ne izpolnjuje več pogojev za imenovanje.
V primerih iz prejšnjega odstavka tega člena predsednik sveta
agencije pozove institucijo, ki je tega člana imenovala, da imenuje novega
člana. Z imenovanjem novega člana je dotedanji član razrešen. Mandat novega
člana traja do poteka mandata člana, ki ga je nadomestil.
2. Direktor agencije
18. člen
(imenovanje direktorja)
Direktorja imenuje in razrešuje svet agencije na podlagi javnega
natečaja v skladu s pogoji in merili, določenimi v 51.i členu zakona o visokem
šolstvu. Direktor je imenovan za pet let in je lahko ponovno imenovan. Pogodbo
o zaposlitvi direktor sklene s predsednikom sveta agencije.
19. člen
(pogoji za imenovanje direktorja)
Za direktorja agencije je lahko imenovana oseba, ki:
-       
ima najmanj izobrazbo, pridobljeno po študijskem programu druge stopnje
v skladu z zakonom o visokem šolstvu oziroma izobrazbo, ki ustreza ravni
izobrazbe, pridobljene po študijskih programih druge stopnje;
-       
ima najmanj deset let delovnih izkušenj skladno z zakonom, ki ureja
položaj javnih uslužbencev;
-       
ima izkušnje na področju visokega šolstva ali zagotavljanja kakovosti v
visokem šolstvu;
-       
izkazuje znanje angleškega jezika na višji ravni;
-       
ima vodstvene izkušnje;
-       
ni bil pravnomočno obsojen zaradi naklepnega kaznivega dejanja, ki se
preganja po uradni dolžnosti, na nepogojno kazen zapora v trajanju več kot šest
mesecev.
20. člen
(naloge direktorja)
Naloge direktorja so:
-       
organizira in vodi delo ter poslovanje agencije;
-       
predstavlja in zastopa agencijo;
-       
skrbi za izvajanje sklepov sveta agencije;
-       
pošilja splošne akte iz prve alinee petega odstavka 51.e člena zakona o
visokem šolstvu za objavo v Uradnem listu Republike Slovenije;
-       
zagotavlja, da agencija posluje v skladu z zakonom, tem sklepom in
splošnimi akti agencije;
-       
sprejema splošne akte, ki urejajo poslovanje in delo agencije, za katere
ni pristojen drug organ po zakonu o visokem šolstvu ali tem sklepom;
-       
pripravi predlog finančnega načrta agencije v sodelovanju s svetom
agencije;
-       
sprejme načrt dela agencije, za katero mora pridobiti soglasje sveta
agencije;
-       
pripravi poročilo o delu in poslovanju agencije, za katero mora
pridobiti soglasje sveta agencije;
-       
skrbi za materialno in finančno poslovanje agencije;
-       
odloča o delovnopravnih pravicah zaposlenih;
-       
sprejme akt o notranji organizaciji in sistemizaciji delovnih mest;
-       
ob poteku mandata posameznega člana sveta agencije pozove organizacijo,
ki ga je imenovala, k imenovanju novega člana v svet agencije skladno z 51.h
členom zakona o visokem šolstvu;
-       
opravlja druge naloge v skladu z zakonom o visokem šolstvu, tem sklepom
in letnim načrtom dela.
Direktor agencije poskrbi, da se člani sveta agencije ob začetku
svojega mandata udeležijo strokovnega usposabljanja s področja dela sveta
agencije, ki ga organizira agencija.
Direktor pošlje poročilo o delu in poslovanju agencije enkrat
letno ustanovitelju, in sicer najpozneje do 31. maja za preteklo leto.
Direktor zagotavlja, da agencija posluje v skladu z zakonom o
visokem šolstvu, tem sklepom, splošnimi akti agencije in drugimi predpisi.
Direktor je za svoje delo odgovoren svetu agencije in ustanovitelju.
Direktor mora pri svojem delu ravnati nepristransko in s skrbnostjo
dobrega gospodarja ter varovati poslovno skrivnost agencije. Direktor je
agenciji odgovoren za škodo, ki jo je povzročil s svojim nevestnim ali
protipravnim ravnanjem.
Direktor agencije izvaja pristojnosti predstojnika
neposrednega nevladnega proračunskega uporabnika.
21. člen
(prenehanje funkcije direktorja)
Če direktorju preneha funkcija, svet agencije imenuje vršilca
dolžnosti direktorja brez javnega natečaja do imenovanja novega direktorja,
vendar največ za šest mesecev.
22. člen
(predčasna razrešitev direktorja)
Direktor se predčasno razreši:
-       
če tako zahteva sam;
-       
če ne izpolnjuje več pogojev za imenovanje;
-       
če stori dejanje, ki je v zakonu, ki ureja položaj javnih uslužbencev,
določeno kot hujša disciplinska kršitev;
-       
če svoje delo opravlja nevestno, nestrokovno ali se izkaže, da po
delovnih in strokovnih kvalitetah ni primeren za opravljanje dela na položaju
direktorja;
-       
če agencija ne dosega zadovoljivih delovnih rezultatov oziroma če pri
njenem delu prihaja do ponavljajočih se napak ali do težje napake.
3. Pritožbena komisija
23. člen
(sestava in imenovanje pritožbene komisije)
Pritožbeno komisijo sestavljajo trije člani, vsak član ima svojega
namestnika. Člani izmed sebe imenujejo predsednika in namestnika predsednika.
Namestnik nadomesti člana v postopkih odločanja v primeru njegove odsotnosti
oziroma izločitve.
Pritožbeno komisijo imenuje svet agencije na podlagi javnega poziva.
Postopek in merila izbire določi svet agencije.
Pritožbena komisija s poslovnikom podrobneje določi način svojega
dela.
24. člen
(pogoji za imenovanje člana pritožbene komisije)
Za člana komisije in njegovega namestnika je lahko imenovana oseba,
ki:
-       
ima najmanj izobrazbo, pridobljeno po študijskem programu druge stopnje
v skladu s tem zakonom, oziroma izobrazbo, ki ustreza ravni izobrazbe,
pridobljene po študijskih programih druge stopnje;
-       
ima opravljen pravniški državni izpit in
-       
ima vsaj deset let delovnih izkušenj, od tega vsaj pet let na sodišču.
25. člen
(mandat in predčasna razrešitev člana pritožbene komisije)
Mandat predsednika in članov ter njihovih namestnikov traja
štiri leta. Posamezen član oziroma njegov namestnik je lahko v ta mandat
imenovan največ dvakrat zaporedoma.
Član oziroma namestnik člana pritožbene komisije je predčasno
razrešen, če predloži izjavo o odstopu.
V primerih iz prejšnjega odstavka svet agencije imenuje novega
člana oziroma namestnika skladno s 23. členom tega sklepa. Z imenovanjem novega
člana oziroma namestnika je dotedanji član oziroma namestnik razrešen. Mandat
novega člana oziroma namestnika traja do poteka mandata člana oziroma namestnika,
ki ga je nadomestil.
VI. PLAČILO STROŠKOV DELA ČLANOV SVETA AGENCIJE, PRITOŽBENE
KOMISIJE IN ČLANOV SKUPIN STROKOVNJAKOV
26. člen
(plačilo članov sveta agencije, pritožbene komisije in
skupin strokovnjakov)
Člani sveta agencije in pritožbene komisije so upravičeni do
sejnin skladno s predpisom, ki ureja sejnine in povračilo stroškov v javnih
skladih, javnih agencijah, javnih zavodih in javnih gospodarskih zavodih. (črtan)
Člani sveta agencije, pritožbene komisije in člani skupin strokovnjakov
so upravičeni do plačila ter povračila stroškov za delo.
Način in višino plačila ter povračila stroškov določi svet agencije.
VII. RAZMERJA DO USTANOVITELJA IN DO DRUGIH SUBJEKTOV
27. člen
(načrt dela)
Direktor pripravi letni načrt dela in ga predloži svetu
agencije v soglasje.
Letni načrt dela agencije določa cilje in naloge agencije, ki
jih bo agencija spremljala in opravljala v posameznem letu v skladu s sklepi in
usmeritvami sveta agencije, ter način njihovega doseganja in uresničevanja.
K letnemu načrtu dela mora biti priložen opis strategije
razvoja agencije, iz katerega mora biti razviden prispevek agencije k splošnemu
nacionalnemu razvoju visokega šolstva, ukrepov za zagotavljanje kakovostnih
storitev agencije ter ukrepov za zagotavljanje učinkovite in namenske porabe
sredstev.
28. člen
(soglasje)
Če svet agencije k letnemu načrtu dela ne izda soglasja, se
uresničuje v skladu s sprejetim finančnim načrtom.
29. člen
(javnost dela)
Delo agencije je javno.
Agencija javnost dela opredeli v posebnem splošnem aktu.
Agencija mora javno objaviti letno poročilo o delu in
poslovanju agencije.
Za javnost dela sta odgovorna predsednik sveta agencije in
direktor agencije, vsak v okviru svojih pristojnosti.
VIII. SPLOŠNI AKTI AGENCIJE
30. člen
(splošni akti)
Splošni akti agencije so pravilnik o notranji organizaciji in
sistemizaciji delovnih mest in drugi splošni akti skladno s predpisi, s
katerimi se urejajo vprašanja, pomembna za delo in poslovanje agencije.
Agencija izdaja tudi splošne akte za izvrševanje javnih pooblastil,
ki se objavijo v Uradnem listu Republike Slovenije.
IX. NADZOR
31. člen
(nadzor nad učinkovito porabo sredstev)
Agencija mora najmanj enkrat v treh letih naročiti zunanjo revizijo
glede učinkovite porabe sredstev in uspešnosti doseganja načrtovanih ciljev.

Sklep o ustanovitvi Nacionalne agencije
Republike Slovenije za kakovost v visokem šolstvu (Uradni list RS, št. 114/09) vsebuje naslednje prehodne in
končne določbe:
X. PREHODNE IN KONČNE DOLOČBE
32. člen
(zagotovitev pogojev za
začetek dela in poslovanja agencije)
Ustanovitelj zagotovi agenciji materialne in finančne pogoje za
začetek dela in poslovanja s prenosom prostorov in opreme s Sveta Republike
Slovenije za visoko šolstvo in Ministrstva za visoko šolstvo, znanost in
tehnologijo.
Agencija se lahko vključi v proračun kot neposredni uporabnik
s proračunom za leto 2011. Do takrat se delovanje agencije financira iz
finančnega načrta neposrednega uporabnika Sveta Republike Slovenije za visoko
šolstvo.
33. člen
(zaposlitev delavcev v
agenciji)
Sekretariat Sveta Republike Slovenije za visoko šolstvo preneha
z delom 28. februarja 2010. Delavci, zaposleni tega dne v sekretariatu Sveta
Republike Slovenije za visoko šolstvo, nadaljujejo delo v agenciji.
Vršilec dolžnosti direktorja pripravi začasno sistemizacijo delovnih
mest v agenciji skladno s predpisi, ki urejajo sistem javnih uslužbencev in
sistemom plač v javnem sektorju, in zaposli delavce.
Novo sistemizacijo delovnih mest v agenciji pripravi direktor
agencije najpozneje v roku dveh mesecev od imenovanja.
34. člen
(oprema, arhiv, evidence in
dokumentacija)
Oprema, arhiv, evidence in dokumentacija sekretariata Sveta
Republike Slovenije za visoko šolstvo se prenesejo na agencijo 1. marca 2010.
35. člen
(svet agencije)
Svet agencije se konstituira do 1. marca 2010. Ob
konstituiranju sveta agencije se polovici članov, ki niso študenti, določi
triletni mandat. Člane s triletnim mandatom določi svet agencije z žrebom. Po
poteku triletnih mandatov izžrebanih članov se imenujejo novi člani v skladu z
51.h členom zakona o visokem šolstvu.
36. člen
(vršilec dolžnosti
direktorja)
Do imenovanja direktorja agencije Vlada Republike Slovenije imenuje
vršilca dolžnosti direktorja, ki mora izpolnjevati pogoje iz 51.i člena zakona
o visokem šolstvu. Pogodbo o zaposlitvi vršilec dolžnosti direktorja sklene z
Vlado Republike Slovenije.
Naloge vršilca dolžnosti direktorja so:
-       
do vzpostavitve agencije koordinira delo zaposlenih v sekretariatu Sveta
Republike Slovenije za visoko šolstvo;
-       
do imenovanja direktorja predstavlja in zastopa agencijo z vsemi
pooblastili;
-       
v enem mesecu od uveljavitve tega sklepa mora pozvati organizacije iz
51.h člena zakona o visokem šolstvu k imenovanju članov v svet agencije;
-       
do 1. marca 2010 mora sklicati konstitutivno sejo sveta agencije;
-       
najpozneje do 1. maja 2010 na podlagi sklepov in usmeritev, ki jih
sprejme svet agencije, pripravi načrt dela ter morebitne spremembe in
dopolnitve finančnega načrta agencije za leto 2010.
Vršilec dolžnosti direktorja do vzpostavitve agencije svoje delo
opravlja v prostorih Sveta Republike Slovenije za visoko šolstvo in pri tem
uporablja opremo, arhiv, evidence in dokumentacijo sekretariata Sveta Republike
Slovenije za visoko šolstvo. Sekretariat Sveta Republike Slovenije za visoko
šolstvo vršilcu dolžnosti direktorja zagotovi potrebno pomoč pri njegovem delu.
37. člen
(rok za imenovanje
direktorja agencije)
Svet agencije mora najpozneje v šestih mesecih po
konstituiranju imenovati direktorja agencije.
38. člen
(rok za imenovanje
pritožbene komisije)
Svet agencije do 1. maja 2010 imenuje pritožbeno komisijo.
39. člen
(začetek veljavnosti)
Ta sklep začne veljati naslednji dan po objavi v Uradnem listu
Republike Slovenije.«.

Sklep o spremembi Sklepa o ustanovitvi
Nacionalne agencije Republike Slovenije za kakovost v visokem šolstvu (Uradni
list RS, št. 57/15) vsebuje naslednjo prehodno in
končno določbo:
»2. člen
Nacionalna agencija Republike Slovenije za kakovost v visokem
šolstvu uskladi način in višino plačila ter povračila stroškov za delo s tem
sklepom v 30 dneh od njegove uveljavitve.
3. člen
Ta sklep začne veljati petnajsti dan po objavi v Uradnem
listu Republike Slovenije.«.