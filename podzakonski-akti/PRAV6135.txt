1. člen
(vsebina predpisa)
Ta pravilnik določa pogoje, ki jih mora izpolnjevati imetnik
živali za zakol živali izven registrirane klavnice za lastno domačo porabo.
2. člen
(pomen izrazov)
Za potrebe tega pravilnika se uporabljajo izrazi, ki imajo
naslednji pomen: 
1.     
imetnik živali je fizična oseba, ki je lastnik živali in ima
zagotovljene objekte za rejo živali; 
2.     
živali za zakol so prašiči, ovce, koze, gojena divjad, kunci in domača
perutnina; 
3.     
gojena divjad so kopenski sesalci in ptice, ki se ne štejejo za domače
živali, katere pa se goji kot domače živali; 
4.     
velika gojena divjad so parkljasta divjad in noji; 
5.     
lastna domača poraba je poraba članov družine, ki prebivajo v
gospodinjstvu, vključno z morebitno najeto delovno silo in sorodniki; 
6.     
snovi s posebnim tveganjem pri ovcah in kozah so: 
- 
lobanja, vključno z možgani in očmi, tonzile in hrbtenjača pri starosti
nad 12 mesecev oziroma pri starosti, ko prvi sekalec predre dlesni, 
- 
vranica ter vito črevo (ileum) pri ovcah in kozah vseh starosti; 
7.     
koncesionar je izvajalec javne službe za neškodljivo odstranjevanje
odpadkov živalskega izvora v skladu z uredbo, ki ureja način, predmet in pogoje
opravljanja gospodarske javne službe ravnanja s klavničnimi odpadki in kužnim
materialom živalskega porekla, ter uredbo, ki ureja način, predmet in pogoje
opravljanja gospodarske javne službe toplotne obdelave klavničnih odpadkov in
kužnega materiala živalskega porekla.
3. člen
(klanje za lastno domačo porabo)
(1) Imetnik živali lahko zakolje na domu za lastno domačo
porabo le živali iz 2. točke prejšnjega člena. 
(2) Prodaja ali podaritev mesa, pridobljenega s klanjem
živali pod pogoji iz tega pravilnika, ni dovoljena.
4. člen
(minimalni pogoji pri klanju živali)
(1) Imetnik živali, ki zakolje žival za lastno domačo porabo,
mora zagotoviti: 
-       
omamljenje živali z napravo s penetrantnim klinom (pištola za
omamljanje) ali električnim tokom (električne klešče), razen v primeru klanja
kuncev in perutnine; 
-       
za snovi s posebnim tveganjem oddajo koncesionarju v skladu s
pravilnikom, ki ureja stranske živalske proizvode, ki niso namenjeni prehrani
ljudi. 
(2) Imetnik živali mora hraniti potrdila o oddanih snoveh s
posebnim tveganjem koncesionarju najmanj dve leti in jih na zahtevo
veterinarskega inšpektorja predložiti v pregled. Iz potrdila mora biti razvidno
osebno ime, količina in datum oddaje odpadkov koncesionarju.
5. člen
(klanje bolnih živali)
(1) Zakol bolnih ali sumljivih živali po tem pravilniku ni
dovoljen. 
(2) Če se pred ali pri zakolu živali posumi na obolenje, mora
imetnik živali o tem obvestiti veterinarsko organizacijo.
6. člen
(odgovornost)
(1) Imetnik živali, ki zakolje žival za lastno domačo porabo,
odgovarja za posledice, ki lahko nastanejo pri klanju ali uporabi mesa zaklanih
živali. 
(2) Imetnik živali je dolžan pred in pri klanju živali
preprečiti: 
-       
nepotrebno trpljenje živali, 
-       
onesnaženje okolja, 
-       
poškodbe ljudi in živali.
7. člen
(evidence o zakolu)
Imetnik živali mora voditi evidenco o številu in vrsti
zaklanih živali na domu, razen o zakolu kuncev in perutnine.
8. člen
(veljavnost predpisa)
Ta pravilnik začne veljati petnajsti dan po objavi v Uradnem
listu Republike Slovenije.
Št. 323-415/2004
Ljubljana, dne 27. septembra 2004.
EVA 2004-2311-0345
dr. Milan Pogačnik l. r. 
Minister 
za kmetijstvo, gozdarstvo in prehrano