1
Za kulturni spomenik državnega pomena se razglasijo enote
dediščine:
-       
Piran - Cerkev sv. Jurija (EŠD 516),
-       
Piran - Zvonik sv. Jurija (EŠD 7188),
-       
Piran - Krstilnica sv. Janeza Krstnika (EŠD 3873).
Enote imajo zaradi kulturnih, krajinskih, umetnostno-arhitekturnih,
zgodovinskih in drugih izjemnih lastnosti poseben pomen za Republiko Slovenijo.
Zato jih razglašamo za kulturni spomenik državnega pomena z lastnostmi
umetnostno- arhitekturnega spomenika, kulturne krajine in zgodovinskega spomenika.
2
Lastnosti, ki utemeljujejo razglasitev za spomenik državnega
pomena:
Cerkev, zvonik in krstilnica župnijske cerkve sv. Jurija so
edinstven baročni sakralni kompleks v Sloveniji, ki stoji na najbolj dominantni
vzpetini slovenske obale in nad srednjeveškim jedrom Pirana. Cerkveno središče
ima pomembno vlogo v zgodovini razvoja mesta, saj so na prostoru baročne
arhitekture stali objekti že v prazgodovini, antiki in v srednjem veku. Baročno
cerkveno središče odlikuje pretehtana postavitev posameznih arhitektur, ki je
podrejena urbanistični mestni zasnovi in zgledom beneškega stavbarstva.
3
Spomenik obsega zemljišče, parcelni številki 824, 825, obe
k.o. Piran. Na parceli Cerkve sv. Jurija (EŠD 516), številka 825, k.o. Piran,
samostojno stojita tudi Zvonik sv. Jurija (EŠD 7188) in Krstilnica sv. Jurija
(EŠD 3873). Meja spomenika je določena na digitalnem katastrskem načrtu v
izvornem merilu 1:1000 z dne 10. 9. 2003 in vrisana na temeljnem topografskem
načrtu v merilu 1:5000. Izvirnika načrtov hranita Ministrstvo za kulturo –
Uprava Republike Slovenije za kulturno dediščino in Zavod za varstvo kulturne
dediščine Slovenije (v nadaljevanju: zavod).
Vplivno območje spomenika obsega vse površine srednjeveškega
jedra mesta in obale pod gričem s cerkvijo.
4
Za spomenik velja varstveni režim, ki določa:
-       
varovanje kulturnih, arhitekturnih, sakralnih in zgodovinskih vrednot v
celoti, v njihovi izvirnosti in neokrnjenosti;
-       
podrejanje vsake rabe in vseh posegov v objekte in odprti prostor
ohranjanju in vzdrževanju varovanih spomeniških lastnosti in sakralni
namembnosti;
-       
prepoved predelav vseh likovnih in tehničnih prvin stavbe, ki so
ovrednotene kot del spomenika, zlasti gabaritov in tlorisne sheme ter
ohranjenih delov opreme;
-       
prepovedani so posegi v zemeljske plasti spomenika, razen za predhodno
odobrene arheološke raziskave in sanacijske posege;
-       
znotraj varovanega območja je prepovedano postavljanje objektov trajnega
ali začasnega značaja, vključno z nadzemno in podzemno infrastrukturo ter
nosilci reklam, razen v primerih, ki jih s predhodnim kulturnovarstvenim soglasjem
odobri pristojni zavod;
-       
prepovedana je vožnja z motornimi vozili znotraj zaščitenega območja,
razen za potrebe vzdrževanja, raziskovanja in oskrbe;
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
naštetih posameznih elementov te enote.
Zavarovano območje je namenjeno:
-       
trajni ohranitvi kulturnih, sakralnih, arhitekturnih in zgodovinskih
vrednot;
-       
povečevanju pričevalnosti kulturnega spomenika;
-       
prezentaciji kulturnih vrednot spomenika in situ, v tisku in drugih
medijih;
-       
učno-demonstracijskemu delu;
-       
znanstveno-raziskovalnemu delu.
5
Za vsako morebitno spremembo funkcije kulturnega spomenika
ali njegovega dela in za vsak poseg v spomenik, njegove dele ali zemljišče, so
potrebni predhodni pisni kulturnovarstveni pogoji in na njihovi podlagi
kulturnovarstveno soglasje zavoda.
6
Pristojni organ mora v treh mesecih po uveljavitvi tega odloka
izdati lastniku spomenika odločbo o varstvu na podlagi 13. člena zakona o
varstvu kulturne dediščine (Uradni list RS, št. 7/99).
Odločbe iz prejšnjega odstavka določajo pogoje za fizične
posege in zavarovanje, pogoje za raziskovanje, načine vzdrževanja, pravni
promet, načine upravljanja in rabe spomenika za javnost in časovne okvire
dostopnosti, posamezne druge omejitve in prepovedi ter ukrepe za čim bolj učinkovito
varstvo spomenika. Varstveni režim lahko omejuje lastninsko pravico le v
obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja Inšpektorat Republike
Slovenije za varstvo kulturne dediščine. 

Odlok o razglasitvi Cerkve sv. Jurija, Zvonika
sv. Jurija in Krstilnice sv. Janeza Krstnika v Piranu za kulturni spomenik
državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po objavi v Uradnem listu
Republike Slovenije.«.

Odlok o spremembi odloka o razglasitvi Cerkve
sv. Jurija, Zvonika sv. Jurija in Krstilnice sv. Janeza Krstnika v Piranu za
kulturni spomenik državnega pomena (Uradni list RS, št. 129/03) vsebuje naslednjo končno določbo:
»2. člen
Ta odlok začne veljati naslednji dan po objavi v Uradnem
listu Republike Slovenije.«.