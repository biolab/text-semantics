I. SPLOŠNE DOLOČBE
1. člen
(vsebina sklepa)
Ta sklep določa:
-       
podrobnejši način vrednotenja knjigovodskih postavk pokojninskega
sklada, ki je oblikovan kot kritni sklad (v nadaljnjem besedilu: kritni sklad),
in
-       
podrobnejša pravila pri izdelavi analitičnega kontnega načrta kritnega
sklada.
2. člen
(opredelitve vsebine pojmov)
Pojmi, uporabljeni v tem sklepu, imajo
naslednji pomen:
-       
kritni sklad: kritni sklad prostovoljnega dodatnega pokojninskega
zavarovanja, kot je opredeljen v 323. členu Zakona o pokojninskem in
invalidskem zavarovanju (Uradni list RS, št. 96/12 in 39/13; v nadaljnjem
besedilu: ZPIZ‑2);
-       
skupina kritnih skladov: skupina treh kritnih skladov za izvajanje
naložbene politike življenjskega cikla člana, v skladu s 324. členom ZPIZ‑2;
-       
upravljavec kritnega sklada: zavarovalnica, ki ima dovoljenje za
opravljanje poslov v zavarovalni skupini življenjskih zavarovanj v skladu z
zakonom, ki ureja zavarovalništvo, in pokojninska družba;
-       
mednarodni standardi računovodskega poročanja: standardi, ki so kot
mednarodni računovodski standardi določeni z Uredbo (ES) št. 1606/2002
Evropskega parlamenta in Sveta z dne 19. julija 2002 o uporabi mednarodnih
računovodskih standardov (UL L št. 243 z dne 11. septembra 2002, str. 609)
in Uredbo Komisije (ES) št. 1126/2008 z dne 3. novembra 2008 o sprejetju
nekaterih mednarodnih računovodskih standardov v skladu z Uredbo (ES) št.
1606/2002 Evropskega parlamenta in Sveta (UL L št. 320 z dne 29. novembra
2008, str. 1), s spremembami (v nadaljnjem besedilu: MSRP);
-       
vrednotenje knjigovodskih postavk: merjenje posameznih gospodarskih
kategorij ob njihovem začetnem pripoznanju v poslovnih knjigah kritnega sklada,
in njihovo prevrednotovanje oziroma merjenje po začetnem pripoznanju.
II. VREDNOTENJE
3. člen
(splošna pravila o vrednotenju
knjigovodskih postavk kritnega sklada)
Knjigovodske postavke kritnih skladov se
vrednotijo, razkrivajo in predstavljajo v skladu z ZPIZ‑2, tem sklepom in
drugimi predpisi, izdanimi na podlagi ZPIZ‑2 ter z MSRP.
4. člen
(posebna pravila o vrednotenju naložbenih
nepremičnin)
Po začetnem pripoznanju se naložbene
nepremičnine kritnega sklada vrednotijo po modelu poštene vrednosti v skladu z
MSRP.
5. člen
(posebna pravila o vrednotenju finančnih
instrumentov)
Pri odločanju o tem, ali je trg za nek
finančni instrument delujoč, se poleg meril in sodil, navedenih v 3. členu tega
sklepa, uporabljajo tudi merila in sodila, ki so z zakonom, ki ureja trg
finančnih instrumentov in Uredbo Komisije (ES) št. 1287/2006 z dne 10. avgusta
2006 o izvajanju Direktive 2004/39/ES Evropskega parlamenta in Sveta v zvezi z
obveznostmi vodenja evidenc za investicijske družbe, poročanjem o transakcijah,
tržno preglednostjo, sprejemanjem finančnih instrumentov v trgovanje in pojmi,
opredeljenimi v navedeni direktivi (UL L 241 z dne 2. septembra 2006),
predpisana za določanje likvidnih finančnih instrumentov.
6. člen
(posebna pravila o vrednotenju finančnih
naložb v kapitalske instrumente)
Če ni mogoče z zanesljivostjo izmeriti
poštene vrednosti finančnih naložb v kapitalske instrumente:
-       
ki kotirajo na organiziranem trgu, vendar ta trg za kapitalske
instrumente ni delujoč ali
-       
ne kotirajo na organiziranem trgu,
njihova knjigovodska vrednost praviloma ne
sme presegati knjigovodske vrednosti sorazmernega deleža v kapitalu družbe, ki
je izdajateljica teh instrumentov.
III. ANALITIČNI KONTNI NAČRT
7. člen
(splošna pravila o izdelavi analitičnega
kontnega načrta kritnega sklada)
Upravljavec kritnega sklada mora voditi
poslovne knjige kritnega sklada po kontnem načrtu, ki je predpisan za zavarovalnice
na podlagi zakona, ki ureja zavarovalništvo (v nadaljnjem besedilu: predpisani
kontni načrt), pravil skrbnega računovodenja, in v skladu s tem sklepom.
Upravljavec kritnega sklada lahko
predpisani kontni načrt iz prejšnjega odstavka še dodatno razčleni na potrebne
analitične konte, ki mu omogočajo analitično spremljanje poslovnih dogodkov (v
nadaljnjem besedilu: analitični kontni načrt kritnega sklada).
Analitični kontni načrt kritnega sklada
mora omogočiti ločeno evidentiranje vseh prihodkov, odhodkov ter sredstev in
obveznosti, za vsak kritni sklad posebej.
Konti iz analitičnega kontnega načrta
kritnega sklada morajo omogočati neposredno vnašanje v postavke bilance stanja
in izkaza poslovnega izida kritnega sklada.
8. člen
(splošna pravila o izdelavi analitičnega
kontnega načrta kritnega sklada v zvezi s stroški)
Analitični kontni načrt kritnega sklada
mora omogočiti začetno pripoznanje vseh stroškov kritnega sklada po njihovih
naravnih vrstah.
Stroški kritnega sklada se vodijo na
analitičnih kontih kritnega sklada po izvirnih vrstah. Ob začetnem pripoznanju
se izmerijo v zneskih, kot izhajajo iz ustreznih knjigovodskih listin,
pripravljenih v skladu s pravili skrbnega računovodenja.
Posredni stroški, ki se nanašajo na
upravljanje oziroma poslovanje kritnega sklada, se ob začetnem pripoznanju
izmerijo po vrednostih, ki izhajajo iz razdelilnikov stroškov, pripravljenih na
podlagi upravičenih sodil, ki jih je potrdilo poslovodstvo upravljavca kritnega
sklada.
9. člen
(posebna pravila o izdelavi analitičnega
kontnega načrta kritnega sklada)
(prenehal veljati)

Sklep o podrobnejšem načinu vrednotenja
knjigovodskih postavk in analitičnem kontnem načrtu pokojninskega sklada,
oblikovanega kot kritni sklad (Uradni list RS, št. 79/13) vsebuje naslednjo prehodno in
končno določbo:
»IV. PREHODNA IN KONČNA DOLOČBA
10. člen
(začetek
veljavnosti in uporabe)
Ta sklep začne veljati petnajsti dan po
objavi v Uradnem listu Republike Slovenije, uporabljati pa se začne s
1. 1. 2014.«.

Sklep o kontnem okviru za zavarovalnice
(Uradni list RS, št. 104/15) vsebuje naslednjo končno določbo:
»4. člen
(1) Ta sklep začne veljati
1. januarja 2016.
(2) Z uveljavitvijo tega sklepa
preneha veljati določilo 9. člena Sklepa o podrobnejšem načinu vrednotenja
knjigovodskih postavk in analitičnem kontnem načrtu pokojninskega sklada,
oblikovanega kot kritni sklad (Uradni list RS, št. 79/13), ki določa
posebna pravila o izdelavi analitičnega kontnega načrta kritnega sklada.«.