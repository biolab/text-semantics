1. SPLOŠNE DOLOČBE
1. člen
(predmet sklepa)
Ta sklep določa:
-       
natančnejšo vsebino registra odvisnih borznoposredniških zastopnikov (v
nadaljevanju: register), ki ga na podlagi 278. člena Zakona o trgu
finančnih instrumentov (Uradni list RS, št. 77/18 in 17/19 – popr.; v
nadaljnjem besedilu: ZTFI-1) vodi in vzdržuje Agencija za trg vrednostnih
papirjev (v nadaljevanju Agencija),
-       
postopek vpisa v register,
-       
postopek izbrisa iz registra,
-       
način vodenja registra in
-       
način dostopa do podatkov v registru.
2. NATANČNEJŠA VSEBINA REGISTRA
2. člen
(vsebina registra)
(1) V register se za fizične osebe vpisujejo naslednji
podatki:
-       
opravilna številka zadeve,
-       
osebno ime,
-       
naslov stalnega prebivališča,
-       
davčna številka,
-       
datum vpisa v register,
-       
firma in sedež borznoposredniške družbe, investicijskega podjetja,
družbe za upravljanje ali upravljavca alternativnih investicijskih skladov, ki
jo oziroma ga fizična oseba zastopa,
-       
datum pooblastila s seznamom dejanj iz prvega odstavka 279. člena
ZTFI-1, ki jih fizična oseba lahko opravlja kot odvisni borznoposredniški
zastopnik v imenu in za račun borznoposredniške družbe, investicijskega
podjetja, družbe za upravljanje ali upravljavca alternativnih investicijskih
skladov,
-       
datum spremembe podatkov v registru in
-       
datum izbrisa iz registra.
(2) V register se za pravne osebe vpisujejo naslednji
podatki:
-       
opravilna številka zadeve,
-       
firma,
-       
sedež,
-       
davčna številka,
-       
datum vpisa v register,
-       
firma in sedež borznoposredniške družbe, investicijskega podjetja,
družbe za upravljanje ali upravljavca alternativnih investicijskih skladov, ki
jo oziroma ga pravna oseba zastopa,
-       
datum pooblastila s seznamom dejanj iz prvega odstavka 279. člena
ZTFI-1, ki jih pravna oseba lahko opravlja kot odvisni borznoposredniški
zastopnik v imenu in za račun borznoposredniške družbe, investicijskega
podjetja, družbe za upravljanje ali upravljavca alternativnih investicijskih
skladov,
-       
datum spremembe podatkov v registru in
-       
datum izbrisa iz registra.
3. POSTOPEK VPISA V REGISTER IN POSTOPEK IZBRISA IZ
REGISTRA
3. člen
(vpis v register)
(1) Oseba, ki se želi vpisati v register, mora vložiti
zahtevo za vpis v register na Agencijo.
(2) Zahtevi za vpis v register iz prvega odstavka tega
člena se odobri, če:
-       
vsebuje podatke iz 2., 3. in 4. točke prvega odstavka oziroma iz 2., 3.
in 4. točke drugega odstavka 2. člena tega sklepa,
-       
je vlagatelj, ki je:
-       
fizična oseba pridobil dovoljenje za opravljanje poslov borznega
posrednika najmanj za posle iz 1. in 2. točke prvega odstavka 219. člena
ZTFI-1,
-       
pravna oseba predložil dokazila, da bo ustrezno število fizičnih oseb,
ki so pridobile dovoljenje za opravljanje poslov borznega posrednika najmanj za
posle iz 1. in 2. točke prvega odstavka 219. člena ZTFI-1, dejansko
opravljalo storitve iz prvega odstavka 279. člena ZTFI-1 za to pravno
osebo, na podlagi pogodbe o zaposlitvi oziroma drugega ustreznega pogodbenega
razmerja, glede na načrtovan obseg poslovanja odvisnega borznoposredniškega
zastopnika.
(3) Odvisni borznoposredniški zastopnik predloži
Agenciji obvestilo o spremembi podatka iz prejšnjega odstavka, skupaj z ustreznimi
pisnimi dokazili, najkasneje v roku 8 dni po nastanku spremembe podatka.
4. člen
(dan vpisa v register)
Agencija vpiše odvisnega borznoposredniškega zastopnika v
register z dnem dokončnosti odločbe iz tretjega odstavka 278. člena
ZTFI-1.
5. člen
(izbris iz registra)
Agencija izbriše odvisnega borznoposredniškega zastopnika iz
registra z dnem dokončnosti odločbe iz sedmega odstavka 278. člena v zvezi
z 222. členom ZTFI-1 oziroma z dnem dokončnosti odločbe, ki jo Agencija
izda na podlagi vložene zahteve odvisnega borznoposredniškega zastopnika za
izbris iz registra.
4. NAČIN VODENJA REGISTRA IN DOSTOP DO PODATKOV V
REGISTRU
6. člen
(vodenje registra)
(1) Register vodi Agencija kot informatizirano bazo
podatkov.
(2) Ob spremembi podatka, vpisanega v register, Agencija
vpiše v informatizirano bazo podatkov datum vpisa spremembe podatka in
zagotovi, da v tej bazi ostane shranjen in dostopen tudi prej vpisani podatek.
(3) Za osebe, ki so vpisane v register, Agencija vodi
tudi celotno dokumentacijo v zvezi z zahtevo za vpis v register iz drugega
odstavka 3. člena tega sklepa, v zvezi z obvestili o spremembah podatkov
iz četrtega odstavka 3. člena tega sklepa in v zvezi z zahtevo za izbris
iz registra iz 5. člena tega sklepa.
7. člen
(vpogled v register)
(1) Podatki registra, ki so javni, razen podatkov, ki so
bili iz registra izbrisani, so dostopni na spletni strani Agencije.
(2) Javni podatki iz registra so:
-       
opravilna številka zadeve,
-       
osebno ime fizične osebe oziroma firma družbe,
-       
naslov stalnega prebivališča za fizično osebo oziroma sedež družbe,
-       
datum vpisa v register,
-       
firmo in sedež borznoposredniške družbe, investicijskega podjetja,
družbe za upravljanje ali upravljalca alternativnih investicijskih skladov, ki
jo oziroma ga fizična oseba ali pravna oseba zastopa.
(3) Izpisek iz registra Agencija zagotovi z
računalniškim izpisom vpisanih podatkov, ki se nanašajo na posameznega
odvisnega borznoposredniškega zastopnika, ne glede na to, ali je bil na dan, ko
je bila dana zahteva za izdajo izpiska, že izbrisan iz registra.
(4) Na zahtevo borznoposredniške družbe, investicijskega
podjetja, družbe za upravljanje ali upravljavca alternativnih investicijskih skladov,
ki v skladu s petim odstavkom 278. člena ZTFI-1 izjavi, da namerava
pooblastiti posameznega odvisnega borznoposredniškega zastopnika, ki je vpisan
v register, Agencija tej borznoposredniški družbi, investicijskemu podjetju,
družbi za upravljanje ali upravljavcu alternativnih investicijskih skladov,
lahko posreduje tudi podatke o dokazilih iz 2. točke drugega odstavka
3. člena tega sklepa.
8. člen
(vpis drugih podatkov v register)
(1) Odvisni borznoposredniški zastopnik predloži
Agenciji pooblastilo borznoposredniške družbe, investicijskega podjetja, družbe
za upravljanje ali upravljavca alternativnih investicijskih skladov, ki jo
oziroma ga bo zastopal, najkasneje v roku 8 dni od izdaje tega pooblastila, v
katerem so navedena tista dejanja iz prvega odstavka 279. člena ZTFI-1, ki
jih odvisni borznoposredniški zastopnik lahko opravlja v imenu in za račun borznoposredniške
družbe, investicijskega podjetja, družbe za upravljanje ali upravljavca
alternativnih investicijskih skladov.
(2) Odvisni borznoposredniški zastopnik, ki je vpisan v
register, obvesti Agencijo o prenehanju pooblastila iz prejšnjega odstavka tega
člena, najkasneje v roku 8 dni po prenehanju pooblastila.
(3) Agencija po prejemu obvestila iz prvega oziroma
drugega odstavka tega člena, po uradni dolžnosti vpiše v register datum izdaje
oziroma prenehanja pooblastila odvisnemu borznoposredniškemu zastopniku in
dejanja iz prvega odstavka 279. člena ZTFI-1, ki jih odvisni
borznoposredniški zastopnik lahko opravlja v imenu in za račun
borznoposredniške družbe, investicijskega podjetja, družbe za upravljanje ali
upravljavca alternativnih investicijskih skladov.
5. PREHODNE IN KONČNE DOLOČBE
9. člen
(rok za uskladitev)
Odvisni borznoposredniški zastopniki, ki so ob uveljavitvi
tega sklepa vpisani v register in ob uveljavitvi tega sklepa ne izpolnjujejo
zahteve iz točke (a) oziroma (b) iz druge alineje drugega odstavka
3. člena tega sklepa, se morajo s točko (a) oziroma (b) uskladiti v enem
letu po uveljavitvi tega sklepa.
10. člen
(prenehanje uporabe)
Z dnem uveljavitve tega sklepa se preneha uporabljati Sklep o
registru odvisnih borznoposredniških zastopnikov (Uradni list RS,
št. 85/16 in 77/18 – ZTFI-1).
11. člen
(uveljavitev sklepa)
Ta sklep začne veljati v petnajstih dneh po objavi v Uradnem listu
Republike Slovenije.
Št. 00700-23/2019-2
Ljubljana, dne 5. junija 2019
EVA 2019-1611-0065
Predsednik Sveta
Agencije za trg vrednostnih papirjev
mag. Miloš Čas