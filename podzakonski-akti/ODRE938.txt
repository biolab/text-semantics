1. člen
Imetnik zakladne menice lahko v skladu z 8. členom odloka o
izdajanju zakladnih menic (Uradni list RS, št. 60/92), na dan 15. 3. 1993
zahteva spremembo diskontirane vrednosti zakladne menice, izražene v ECU, v
tolarje oziroma spremembo revalorizirane vrednosti zakladne menice izražene v
tolarjih in s pripadajočimi obrestmi, v ECU, pri enoti Službe družbenega
knjigovodstva. 
Imetnik zakladne menice uveljavlja pravico iz prejšnjega
odstavka s pismenim zahtevkom Službi družbenega knjigovodstva, v katerem navede
serijske številke zakladnih menic. Ta zahtevek mora imetnik predložiti Službi
družbenega knjigovodstva najpozneje do 15. 3. 1993, zakladne menice pa
najpozneje do 31. 3. 1993. 
Na podlagi zahtevka za spremembo nominacije zakladne menice
Služba družbenega knjigovodstva označi spremembo nominacije tako, da na hrbtno
stran vpiše besedilo »SPREMENJENA NOMINACIJA«, datum spremembe ter žig in
podpis odgovorne osebe.
2. člen
Imetniki zakladne menice – pravne osebe, razen
civilno-pravnih oseb, vnovčujejo dospele zakladne menice pri enoti Službe
družbenega knjigovodstva, pri kateri imajo odprt žiro račun. 
Imetniki iz prejšnjega odstavka predložijo Službi družbenega
knjigovodstva nalog za vnovčenje (obrazec SDK, št. 43) in specifikacijo po
serijskih številkah in posameznih nominalnih vrednostih zakladnih menic, ki jih
vnovčujejo. 
Služba družbenega knjigovodstva izplača revalorizirano
vrednost prejetih zakladnih menic s pripadajočimi obrestmi oziroma vrednost
prejetih zakladnih menic, preračunano po veljavnem srednjem deviznem tečaju za
ECU, ki ga objavi Banka Slovenije na dan dospetja zakladne menice, po
opravljeni kontroli prejetih zakladnih menic in dokumentacije iz prejšnjega
odstavka. 
Služba družbenega knjigovodstva pošilja Banki Slovenije
desetdnevno vnovčene zakladne menice, ločeno po posameznih imetnikih,
specifikacijo serijskih številk vnovčenih zakladnih menic in kopije nalogov za
vnovčenje. 
Banka Slovenije vzpostavi na podlagi prejete dokumentacije
evidenco vnovčenih zakladnih menic po imetnikih, serijskih številkah in datumih
vnovčitev. 
Banka Slovenije hrani prevzete zakladne menice do dneva
zastaranja zakladnih menic.
3. člen
Imetniki zakladnih menic – fizične osebe in civilnopravne
osebe vnovčujejo dospele zakladne menice pri katerikoli enoti Službe družbenega
knjigovodstva. 
Služba družbenega knjigovodstva izplača zakladno menico iz
prejšnjega odstavka v gotovini ali z nakazilom na tekoči oziroma žiro račun
imetnika.
4. člen
Ta odredba začne veljati naslednji dan po objavi v Uradnem
listu Republike Slovenije.
Št. 438-7/93.
Ljubljana, dne 3. marca 1993.
Mitja Gaspari l. r. 
Minister za finance