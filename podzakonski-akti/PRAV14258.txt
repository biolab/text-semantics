I. SPLOŠNE DOLOČBE
1. člen
(vsebina)
(1) Ta pravilnik ureja:
1.     
razvrščanje radioaktivnih odpadkov glede na stopnjo in vrsto
radioaktivnosti,
2.     
pisne postopke, program gospodarjenja z radioaktivnimi odpadki ali
izrabljenim gorivom ter načrt ravnanja z radioaktivnimi odpadki,
3.     
sortiranje, predelavo in pakiranje, označevanje, shranjevanje,
skladiščenje, odležavanje, oddajanje in prevzemanje ter premeščanje
radioaktivnih odpadkov ali izrabljenega goriva,
4.     
izpuščanje tekočih ali plinastih radioaktivnih odpadkov,
5.     
odlaganje radioaktivnih odpadkov,
6.     
merila sprejemljivosti za prevzem v skladiščenje in odlaganje,
7.     
posebne zahteve za ravnanje z odpadki pri pridobivanju in predelavi
jedrskih mineralnih surovin in z zelo nizkoradioaktivnimi odpadki in
8.     
evidence imetnikov, centralno evidenco radioaktivnih odpadkov in
izrabljenega goriva, sporočanje podatkov v centralno evidenco.
(2) S tem pravilnikom se v pravni red Republike
Slovenije prenašata:
-       
Direktiva Sveta 2013/59/Euratom z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L št. 13 z
dne 17. 1. 2014, str. 1), zadnjič popravljena s Popravkom (UL L št.
152 z dne 11. 6. 2019, str. 128) in
-       
Direktiva Sveta 2011/70/Euratom z dne 19. julija 2011 o
vzpostavitvi okvira Skupnosti za odgovorno in varno ravnanje z izrabljenim
gorivom in radioaktivnimi odpadki (UL L št. 199 z dne 2. 8. 2011,
str. 48).
2. člen
(uporaba)
Določbe tega pravilnika se uporabljajo za:
1.     
radioaktivne materiale v plinasti, tekoči ali trdni obliki, predmete ali
opremo, ki vsebujejo radioaktivne snovi ali so radioaktivno kontaminirani, tako
da presegajo ravni opustitve, če nastanejo kot odpadek sevalnih dejavnosti ali
intervencijskih ukrepov in zanje ni predvidena nadaljnja uporaba v skladu s
predpisi, ki urejajo varstvo pred ionizirajočimi sevanji (v nadaljnjem
besedilu: radioaktivni odpadki), in
2.     
izrabljeno gorivo.
3. člen
(pomen izrazov)
Izrazi, uporabljeni v tem pravilniku, pomenijo:
1.     
embalaža so izdelki, namenjeni temu, da radioaktivne odpadke ali
izrabljeno gorivo obdajajo ali držijo skupaj zaradi shranjevanja ali varovanja,
ravnanja z njimi, njihove dostave ali prestavitve na poti od kraja nastanka v
predelavo, med skladiščenjem ali med odlaganjem. V embalažo so vloženi
radioaktivni odpadki ali izrabljeno gorivo neposredno ali že predhodno
embalirani;
2.     
imetnik radioaktivnih odpadkov ali izrabljenega goriva je njihov
povzročitelj ali oseba, ki ima radioaktivne odpadke ali izrabljeno gorivo v
posesti (v nadaljnjem besedilu: imetnik); imetnik je lahko tudi izvajalec
obvezne državne gospodarske javne službe za ravnanje z radioaktivnimi odpadki
(v nadaljnjem besedilu: javna služba);
3.     
kritičnost je stanje snovi, ko v njej poteka stabilna jedrska verižna
reakcija, ki se sama vzdržuje;
4.     
merila sprejemljivosti za prevzem v skladiščenje ali odlaganje so
kakovostno ali količinsko izražena merila v zvezi z lastnostmi radioaktivnih
odpadkov ali izrabljenega goriva, ki jih morajo izpolnjevati radioaktivni
odpadki ali izrabljeno gorivo zaradi varnosti njihovega skladiščenja ali
odlaganja;
5.     
odlagališče je objekt, katerega osnovni namen je odlaganje radioaktivnih
odpadkov;
6.     
odležavanje je začasno shranjevanje ali zadrževanje radioaktivnih
odpadkov ali izrabljenega goriva za določen čas, zato da se zmanjša aktivnost
radionuklidov ali njihova toplotna moč;
7.     
opustitev nadzora je postopek v skladu s predpisom, ki ureja sevalne
dejavnosti, na podlagi katerega se z radioaktivnimi odpadki ne ravna več po
predpisih, ki urejajo varstvo pred ionizirajočimi sevanji;
8.     
paket je embalaža skupaj z notranjimi pregradami ali absorpcijskim
materialom, radioaktivnimi odpadki ali izrabljenim gorivom. Paket je tudi
nepakiran kosovni radioaktivni odpadek ali nepakirano izrabljeno gorivo;
9.     
pisni postopki so zapisana navodila, po katerih se ravna z
radioaktivnimi odpadki ali izrabljenim gorivom;
10.  
predelava so vsi naslednji postopki obdelave radioaktivnih odpadkov ali
izrabljenega goriva pred skladiščenjem, prevozom ali odlaganjem:
- 
postopki predobdelave, s katerimi se radioaktivni odpadki ali izrabljeno
gorivo pripravi na obdelavo;
- 
postopki obdelave, s katerimi se spremenijo lastnosti radioaktivnih
odpadkov ali izrabljenega goriva zaradi tehničnih, ekonomskih ali varnostnih
razlogov, ali
- 
postopki priprave, s katerimi se pripravijo pakirani ali nepakirani
radioaktivni odpadki ali izrabljeno gorivo v obliko, ki ustreza zahtevam za
prevoz, skladiščenje ali odlaganje;
11.  
prehodni radioaktivni odpadki so radioaktivni odpadki, pri katerih se
prej kot v petih letih odležavanja ali skladiščenja specifična aktivnost
vsebovanih radionuklidov zniža na raven, pri kateri se lahko nad radioaktivnimi
odpadki dovoli opustitev nadzora v skladu s predpisom, ki ureja sevalne
dejavnosti;
12.  
premeščanje je interni prevoz radioaktivnih odpadkov ali izrabljenega
goriva na območju objekta, v katerem se izvaja sevalna dejavnost;
13.  
shramba je prostor, v katerem povzročitelj ali imetnik lahko začasno
shranjuje radioaktivne odpadke do njihove predaje v skladišče ali izvajalcu
javne službe;
14.  
skladišče je jedrski objekt, v katerem se skladiščijo radioaktivni
odpadki ali izrabljeno gorivo;
15.  
specifična površinska kontaminacija je aktivnost, izražena v Bq na enoto
površine;
16.  
zaostala toplota je toplota, ki nastaja zaradi radioaktivnega razpada v
radioaktivnih odpadkih ali izrabljenem gorivu.
II. RAZVRŠČANJE RADIOAKTIVNIH ODPADKOV
4. člen
(razvrščanje radioaktivnih odpadkov)
(1) Radioaktivni odpadki se glede na agregatno stanje
razvrščajo na trdne, tekoče in plinaste.
(2) Radioaktivni odpadki v trdni obliki se glede na
stopnjo in vrsto radioaktivnosti razvrščajo v naslednje kategorije:
1.     
prehodni radioaktivni odpadki;
2.     
zelo nizkoradioaktivni odpadki so radioaktivni odpadki, ki ne
potrebujejo visoke stopnje zadrževanja in izolacije (v nadaljnjem besedilu:
ZNRAO), za katere lahko organ, pristojen za jedrsko varnost (v nadaljnjem
besedilu: uprava), ali organ, pristojen za varstvo pred sevanji, dovolita
opustitev nadzora nad radioaktivnimi odpadki;
3.     
nizko- in srednjeradioaktivni odpadki (v nadaljnjem besedilu: NSRAO), za
katere pri ravnanju z njimi ni treba upoštevati njihove toplotne moči,
razvrščajo pa se v dve skupini:
3.1   kratkoživi NSRAO, pri
katerih je specifična aktivnost v radioaktivnih odpadkih vsebovanih sevalcev
alfa z razpolovnim časom, daljšim kot 30 let, enaka ali nižja od 4000 Bq/g v
posameznem paketu, vendar v povprečju ne več kot 400 Bq/g v celotni količini
NSRAO;
3.2   dolgoživi NSRAO, pri
katerih specifična aktivnost sevalcev alfa presega omejitve za kratkožive
NSRAO;
4.     
visokoradioaktivni odpadki (v nadaljnjem besedilu: VRAO), ki vsebujejo
radionuklide, katerih razpad sprošča toliko toplote, da jo je treba upoštevati
pri ravnanju z njimi;
5.     
radioaktivni odpadki z naravnimi radionuklidi, ki nastajajo pri pridobivanju
in predelavi jedrskih mineralnih surovin ali v drugih industrijskih procesih in
niso zaprti vir sevanja v skladu z zakonom, ki ureja varstvo pred
ionizirajočimi sevanji in jedrsko varnost.
III. SPLOŠNE ZAHTEVE ZA RAVNANJE Z RADIOAKTIVNIMI ODPADKI ALI
IZRABLJENIM GORIVOM
5. člen
(pisni postopki)
(1) Ravnanje z radioaktivnimi odpadki ali izrabljenim
gorivom se izvaja v skladu s pisnimi postopki, ki jih določi imetnik.
(2) Obseg in vsebina pisnih postopkov sta določena v
Prilogi 1, ki je sestavni del tega pravilnika.
(3) Če je imetnik upravljavec sevalnega ali jedrskega
objekta, morajo biti pisni postopki iz prvega odstavka tega člena pripravljeni
v skladu z imetnikovim sistemom vodenja in morajo vsebovati sestavine, ki so
določene v Prilogi 1 tega pravilnika.
6. člen
(program gospodarjenja z radioaktivnimi odpadki ali
izrabljenim gorivom)
(1) Imetnik, ki je upravljavec sevalnega ali jedrskega
objekta, mora zagotoviti, da se z radioaktivnimi odpadki ali izrabljenim
gorivom ravna v skladu s programom gospodarjenja z radioaktivnimi odpadki ali
izrabljenim gorivom (v nadaljnjem besedilu: program), ki mora biti izdelan v
skladu z nacionalnim programom ravnanja z radioaktivnimi odpadki in izrabljenim
gorivom.
(2) Program je samostojen dokument, katerega vsebina
mora biti v skladu z vsebino varnostnega poročila in ki je izdelan v skladu s
Prilogo 2, ki je sestavni del tega pravilnika, in imetnikovim sistemom vodenja,
ter mora vsebovati najmanj podatke o:
1.     
organizaciji dejavnosti ravnanja z radioaktivnimi odpadki ali
izrabljenim gorivom, vključno z opredelitvijo odgovornosti in navedbo
usposobljenosti odgovornih oseb v skladu s predpisom, ki ureja pogoje, ki jih
morajo izpolnjevati delavci, ki opravljajo za varnost pomembna dela v jedrskih
in sevalnih objektih;
2.     
pisnih postopkih iz prejšnjega člena, standardih in drugih dokumentih, v
skladu s katerimi se ravna z radioaktivnimi odpadki ali izrabljenim gorivom;
3.     
načinu nastajanja radioaktivnih odpadkov ali izrabljenega goriva ter o
kategorijah, vrstah, količinah in predvidenih količinah njihovega nastajanja po
letih;
4.     
načinih ravnanja z radioaktivnimi odpadki oziroma izrabljenim gorivom v
času nastanka programa in predvidenih načinih ravnanja z radioaktivnimi odpadki
in izrabljenim gorivom;
5.     
tehničnih, organizacijskih in drugih ukrepih za zmanjševanje nastajanja
radioaktivnih odpadkov ali izrabljenega goriva in preprečitev škodljivih
vplivov na zdravje ljudi in radioaktivne kontaminacije življenjskega okolja v
času priprave programa in o predvidenih tovrstnih ukrepih v prihodnosti,
vključno z optimizacijo ravnanja z radioaktivnimi odpadki ali izrabljenim
gorivom;
6.     
predvidenem ravnanju v zvezi s predajo radioaktivnih odpadkov ali
izrabljenega goriva izvajalcu javne službe, njihovim odlaganjem, njihovem
izvozom oziroma iznosom v druge države članice Evropske unije (v nadaljnjem
besedilu: EU), opustitvijo nadzora, in drugem ravnanju v zvezi z vodenjem
evidence radioaktivnih odpadkov ali izrabljenega goriva;
7.     
zmogljivostih ter stopnjah zasedenosti zmogljivosti za vsa ravnanja z
radioaktivnimi odpadki ali izrabljenim gorivom v času priprave programa in o
predvidenih zmogljivostih ter stopnjah zasedenosti v prihodnosti za ta
ravnanja;
8.     
uporabi, izbiri in načrtovanju ravnanja z radioaktivnimi odpadki ali
izrabljenim gorivom, pri čemer mora biti ravnanje zasnovano tako, da so
upoštevane medsebojne odvisnosti vseh korakov ravnanja od nastanka do odlaganja
radioaktivnih odpadkov ali izrabljenega goriva; in
9.     
načinu vodenja evidence skladiščenih oziroma odloženih radioaktivnih
odpadkov ali izrabljenega goriva in načinu poročanja v centralno evidenco
radioaktivnih odpadkov in izrabljenega goriva.
(3) Zavezanec iz prvega odstavka tega člena mora
pregledati program najmanj vsaki dve leti. Če iz rezultata pregleda izhaja, da
je treba program posodobiti, se sprememba izvede po postopku, določenem za
odobritev sprememb v skladu z zakonom, ki ureja varstvo pred ionizirajočimi
sevanji in jedrsko varnost.
7. člen
(načrt ravnanja z radioaktivnimi odpadki)
(1) Imetnik, ki ni upravljavec sevalnega ali jedrskega
objekta, mora izdelati načrt ravnanja z radioaktivnimi odpadki (v nadaljnjem
besedilu: načrt).
(2) V načrtu iz prejšnjega odstavka se smiselno
prikažejo vsebine iz drugega odstavka prejšnjega člena.
(3) Načrt iz prvega odstavka tega člena odobri uprava
ali organ, pristojen za varstvo pred sevanji, v postopku izdaje dovoljenja za
uporabo vira sevanja.
IV. POSEBNE ZAHTEVE ZA RAVNANJE Z RADIOAKTIVNIMI ODPADKI IN
IZRABLJENIM GORIVOM
8. člen
(sortiranje)
(1) Imetnik mora radioaktivne odpadke sortirati glede na
agregatno stanje ter po kategorijah in vrstah.
(2) Imetnik mora določiti vrsto radioaktivnih odpadkov
iz prejšnjega odstavka kot tipsko določeno opredelitev lastnosti glede na
stisljivost, hlapljivost, topnost, gorljivost, korozivnost in druge fizikalne,
kemijske in biološke lastnosti, če so pomembne za nadaljnje ravnanje z
radioaktivnimi odpadki.
9. člen
(predelava)
(1) Predelava radioaktivnih odpadkov ali izrabljenega
goriva se mora izvajati v skladu z načrtom iz 7. člena tega pravilnika oziroma
programom iz 6. člena tega pravilnika.
(2) Pri izbiri postopka predelave radioaktivnih odpadkov
je treba upoštevati vse pomembne vidike vključno z:
-       
jedrsko in sevalno varnostjo,
-       
izpusti radioaktivnih snovi v okolje,
-       
nastankom sekundarnih radioaktivnih odpadkov v najmanjši možni meri,
-       
možnostjo opustitve nadzora in
-       
vzpostavljenim sistemom vodenja ali programom zagotavljanja kakovosti,
če ne gre za upravljavca jedrskega ali sevalnega objekta.
(3) Sistem vodenja iz prejšnjega odstavka mora vsebovati
tudi program zagotavljanja kakovosti, v katerega morajo biti vključeni:
-       
lastnosti vhodnih odpadkov za zagotavljanje obratovalne varnosti in
kakovosti odpadka po predelavi,
-       
določitev morebitnih spremenljivk procesa, ki so pomembne za kakovost
odpadka po predelavi in določitev ravni oziroma intervala odstopanj za te
spremenljivke,
-       
zahteve za nabavo opreme in izvajanje storitev, ki lahko vplivajo na
kakovost odpadka po predelavi, in
-       
določitev metod, načina in pogostosti kontrole, vzorčenja in testiranja.
(4) Predelani radioaktivni odpadki ali izrabljeno gorivo
morajo biti pakirani v pakete, ki morajo ustrezati merilom sprejemljivosti za
prevzem v skladiščenje ali odlaganje radioaktivnih odpadkov in zagotavljati
skladnost z lastnostmi predelanih radioaktivnih odpadkov ali izrabljenega
goriva in z nadaljnjimi postopki ravnanja.
(5) Imetnik mora vzpostaviti zahteve za identifikacijo,
ocenjevanje in ravnanje s predelanimi radioaktivnimi odpadki, ki ne ustrezajo
zahtevam, določenim za lastnosti odpadka po predelavi.
(6) Imetnik mora sprejeti ukrepe za ravnanje s
sekundarnimi radioaktivnimi odpadki, ki nastajajo pri predelavi radioaktivnih
odpadkov ali izrabljenega goriva.
(7) Imetnik, ki je upravljalec jedrskega ali sevalnega
objekta, lahko za predelavo in pakiranje odpadkov uporablja mobilno enoto, za
katero pa mora biti natančno določen in varen medsebojni vpliv z objektom, v
katerem deluje.
(8) Uporaba mobilne enote iz prejšnjega odstavka mora
biti vključena v varnostno poročilo objekta, v katerem pa morajo biti med
drugim opredeljena obdobja namestitve opreme, vzdrževanje, dekontaminacija in
demontaža kot tudi obdobje obratovanja.
(9) Povzročitelj radioaktivnih odpadkov ali izrabljenega
goriva in njihov imetnik, če sta različni osebi, se morata dogovoriti in
dokumentirati njune odgovornosti glede ravnanja z radioaktivnimi odpadki ali
izrabljenim gorivom.
10. člen
(pakiranje)
(1) Embalaža, ki se uporablja za pakiranje radioaktivnih
odpadkov ali izrabljenega goriva, mora skupaj z vloženimi radioaktivnimi
odpadki ali izrabljenim gorivom zagotavljati varnost za predvideni način in
predvideno obdobje ravnanja s paketi.
(2) Embalaža mora izpolnjevati tudi zahteve v zvezi z
označevanjem, evidentiranjem, merjenjem in drugimi varnostnimi, tehničnimi in
organizacijskimi zahtevami v skladu s predpisom, ki ureja dejavnike sevalne in
jedrske varnosti v delu, ki opredeljuje vsebino varnostnega poročila za jedrske
in sevalne objekte.
(3) Uporabo posamezne vrste embalaže odobri uprava v
postopku za izdajo dovoljenja za uporabo vira sevanja ali odobritve varnostnega
poročila oziroma njegove spremembe.
(4) Imetnik mora k vlogi za odobritev embalaže priložiti
načrt in opis embalaže ter rezultate postopkov in analiz ter drugo
dokumentacijo, ki potrjuje, da embalaža ustreza predvidenemu namenu.
(5) Imetnik mora z občasnimi pregledi preverjati, ali
embalaža ustreza pogojem shranjevanja ali skladiščenja. Pogostnost in način
pregledov embalaže odobri uprava v postopku odobritve varnostnega poročila.
(6) Embalaža, namenjena prevažanju radioaktivnih odpadkov
ali izrabljenega goriva zunaj objekta, mora ustrezati zahtevam predpisov, ki
urejajo prevoz nevarnega blaga.
11. člen
(označevanje)
(1) Vsi paketi z radioaktivnimi odpadki ali izrabljenim
gorivom morajo biti opremljeni z znakom za opozarjanje na nevarnost sevanja, ki
je določen v predpisu, ki ureja uporabo virov sevanja in sevalne dejavnosti, in
oznako, ki omogoča identifikacijo paketa in njegove vsebine.
(2) Oznaka iz prejšnjega odstavka mora vsebovati najmanj
naslednje podatke:
1.     
enolično identifikacijo paketa v berljivi alfanumerični in strojno
berljivi obliki,
2.     
maso paketa,
3.     
kategorijo radioaktivnih odpadkov,
4.     
vrsto radioaktivnih odpadkov,
5.     
aktivnost prisotnih radionuklidov za radioaktivne odpadke in
6.     
največjo izmerjeno hitrost doze na površini paketa.
(3) Znak in oznaka iz prvega odstavka tega člena morata
glede trajnosti ustrezati predvidenim načinom ravnanja in biti nameščena na
vidnih mestih ter jasno čitljiva.
(4) Zahteve za označevanje izrabljenega goriva se
uporabljajo za končno pakirno enoto, kot to omogočajo okoliščine.
(5) Upravljavec skladišča ali odlagališča radioaktivnih
odpadkov ali izrabljenega goriva mora vzpostaviti sistem sledenja lokacije
vsakega paketa z radioaktivnimi odpadki ali izrabljenim gorivom.
(6) S paketov, nad katerimi je bil opuščen nadzor po
predpisu, ki ureja sevalne dejavnosti, se morajo odstraniti znaki in oznake iz
prvega odstavka tega člena.
12. člen
(shranjevanje)
(1) Imetnik radioaktivnih odpadkov mora radioaktivne
odpadke do predaje v skladišče ali izvajalcu javne službe ali opustitve nadzora
shranjevati v shrambi.
(2) Zahteve, ki jih mora izpolnjevati shramba, in pogoji
shranjevanja so določeni v predpisu, ki ureja uporabo virov sevanja in sevalne
dejavnosti.
13. člen
(skladiščenje)
(1) Radioaktivni odpadki se skladiščijo v skladišču
radioaktivnih odpadkov, izrabljeno gorivo pa v skladišču izrabljenega goriva.
(2) Imetnik mora zagotoviti skladiščenje za vse
radioaktivne odpadke in vso izrabljeno gorivo, ki niso v postopku predelave,
premeščanja ali shranjevanja.
(3) V skladišču je dovoljeno skladiščiti radioaktivne
odpadke ali izrabljeno gorivo, ki ustrezajo merilom sprejemljivosti za prevzem
v skladiščenje iz 20. člena tega pravilnika.
(4) Radioaktivne odpadke ali izrabljeno gorivo je dovoljeno
skladiščiti le v embalaži, odobreni za skladiščenje.
(5) Imetnik mora skladiščenje izrabljenega goriva in
VRAO izvajati tako, da je preprečena kritičnost ter zagotovljeno odvajanje
zaostale toplote.
(6) Imetnik, ki ga zavezuje upoštevanje mednarodnih
obveznosti glede varovanja in vodenja evidenc jedrskih snovi, mora radioaktivne
odpadke in izrabljeno gorivo skladiščiti tako, da je omogočeno izvajanje teh
obveznosti.
14. člen
(odležavanje)
(1) Imetnik mora izvajati odležavanje trdnih, tekočih
ali plinastih radioaktivnih odpadkov v shrambi ali skladišču radioaktivnih
odpadkov.
(2) Imetnik mora izvajati odležavanje izrabljenega
goriva v skladišču izrabljenega goriva.
(3) Ne glede na določbo prvega odstavka tega člena lahko
imetnik izvaja odležavanje plinastih ali tekočih radioaktivnih odpadkov v
skladu z dovoljenjem za uporabo virov sevanja ali dovoljenjem za obratovanje
sevalnega ali jedrskega objekta.
(4) Če odležavanje radioaktivnih odpadkov oziroma
izrabljenega goriva iz prvega oziroma drugega odstavka tega člena poteka v
skladišču, se za skladišče uporabljajo določbe prejšnjega člena.
(5) Če se pri odležavanju specifična aktivnost
vsebovanih radionuklidov zniža pod ravni za opustitev nadzora v skladu s
predpisom, ki ureja sevalne dejavnosti, se nad radioaktivnimi odpadki lahko
odobri opustitev nadzora.
15. člen
(oddajanje in prevzemanje)
(1) Imetnik lahko izrabljeno gorivo ali radioaktivne
odpadke, če ne gre za radioaktivne odpadke iz 22. člena tega pravilnika, odda
le izvajalcu javne službe.
(2) Določba prejšnjega odstavka se ne uporablja za
izpuste in radioaktivne odpadke, nad katerimi je opuščen nadzor, ter za
radioaktivne odpadke ali izrabljeno gorivo, ki jih imetnik začasno zaradi
predelave, skladiščenja ali zaradi odlaganja izvozi ali iznese v drugo državo
članico EU.
(3) Ne glede na določbo prvega odstavka tega člena se
prevzem radioaktivnih odpadkov in izrabljenega goriva iz Nuklearne elektrarne
Krško s strani Republike Hrvaške izvaja v skladu s Pogodbo med Vlado Republike
Slovenije in Vlado Republike Hrvaške o ureditvi statusnih in drugih pravnih
razmerij, povezanih z vlaganjem v Nuklearno elektrarno Krško, njenim
izkoriščanjem in razgradnjo (Uradni list RS – Mednarodne pogodbe, št. 23/03) in
v skladu s Programom odlaganja radioaktivnih odpadkov in izrabljenega goriva.
(4) Imetnik mora pri izvajalcu javne službe pridobiti
informacije o merilih sprejemljivosti, ki jih morajo izpolnjevati radioaktivni
odpadki ali izrabljeno gorivo za prevzem v skladiščenje ali odlaganje
radioaktivnih odpadkov.
(5) Upravljalec jedrskega objekta mora predati
radioaktivne odpadke ali izrabljeno gorivo pakirane v pakete, ki jih ima
upravljalec jedrskega objekta odobrene v svojem varnostnem poročilu za
skladiščenje radioaktivnih odpadkov ali izrabljenega goriva.
(6) Pred predajo radioaktivnih odpadkov ali izrabljenega
goriva iz prejšnjega odstavka mora biti paket pripravljen v taki obliki, da
ustreza merilom sprejemljivosti za prevoz.
(7) Upravljalec jedrskega objekta mora imeti
vzpostavljen ustrezen sistem vodenja, ki vključuje zahteve glede kvalitete
radioaktivnega odpadka o čemer se mora izvajalec javne službe prepričati pred
prevzemom radioaktivnih odpadkov v odlaganje.
(8) Imetnik mora pred oddajo radioaktivnih odpadkov ali
izrabljenega goriva izvajalcu javne službe izročiti kopijo dokumentacije o
radioaktivnih odpadkih ali izrabljenem gorivu iz evidence imetnika, ki je
določena v 23. členu tega pravilnika in je pomembna za nadaljnje ravnanje z
njimi.
(9) Izvajalec javne službe in imetnik morata izdelati
postopke za ravnanje z radioaktivnimi odpadki, ki ne ustrezajo merilom
sprejemljivosti za prevzem v skladiščenje, odlaganje ali nadaljnjo predelavo.
(10) Imetnik in izvajalec javne službe se dogovorita o
lokaciji prevzema radioaktivnih odpadkov ali izrabljenega goriva za
skladiščenje ali odlaganje, če dogovor ni dosežen se prevzem izvede na lokaciji
imetnika.
(11) Imetnik in izvajalec javne službe morata ob
prevzemu dokumentirati prenos radioaktivnih odpadkov ali izrabljenega goriva
drugi osebi.
(12) Imetnik, ki je radioaktivne odpadke oddal izvajalcu
javne službe, mora o tem v osmih dneh obvestiti upravo ali organ, pristojen za
varstvo pred sevanji.
16. člen
(premeščanje)
Imetnik lahko izvaja premeščanje radioaktivnih odpadkov ali
izrabljenega goriva znotraj jedrskega ali sevalnega objekta v skladu z
varnostnim poročilom in pisnimi postopki.
17. člen
(izpuščanje tekočih ali plinastih radioaktivnih odpadkov)
(1) Izvajanje sevalne dejavnosti mora potekati tako, da
izpusti tekočih ali plinastih radioaktivnih odpadkov v okolje ne presegajo
odobrenih mejnih vrednosti.
(2) Izvajalcu sevalne dejavnosti potrdi mejne vrednosti
iz prejšnjega odstavka v postopku izdaje dovoljenja za izvajanje sevalne
dejavnosti ali dovoljenja za uporabo vira sevanja ali odobritve varnostnega
poročila uprava, izvajalcu sevalne dejavnosti v zdravstvu in veterini pa organ,
pristojen za varstvo pred sevanji.
(3) Pri odobritvi mejnih vrednosti iz prejšnjega
odstavka tega člena se smiselno upošteva optimizacija varstva pred sevanjem in
dobra praksa pri obratovanju podobnih objektov.
(4) Imetnik radioaktivnih odpadkov mora skrbeti, da je
izpuščanje tekočih oziroma plinastih radioaktivnih odpadkov v okolje
nadzorovano in čim manjše.
(5) Tekoči ali plinasti radioaktivni odpadki, ki niso
prehodni radioaktivni odpadki ali jih ni dovoljeno izpuščati v okolje, se
morajo predelati v trdno agregatno stanje.
18. člen
(prepoved redčenja)
Prepovedano je namerno redčenje radioaktivnih odpadkov ali
delitev na več delov z manjšo aktivnostjo, da bi tako zadostili pogojem za opustitev
nadzora, razen če gre za odobreno izpuščanje tekočih ali plinastih
radioaktivnih odpadkov iz prejšnjega člena.
19. člen
(odlaganje)
(1) Radioaktivne odpadke v trdni obliki, ki niso
prehodni radioaktivni odpadki, ZNRAO ali odpadki z naravnimi radionuklidi, je
dovoljeno odlagati le v odlagališče radioaktivnih odpadkov.
(2) Izpolnjevanje zahtev, ki jih mora zagotavljati
odlagališče, ter pogojev odlaganja preveri uprava v postopku izdaje dovoljenj
za gradnjo, poskusno obratovanje in obratovanje odlagališča ter njegovo
zaprtje.
(3) V odlagališče je dovoljeno odlagati radioaktivne
odpadke, ki ustrezajo merilom sprejemljivosti za prevzem v odlaganje iz 20.
člena tega pravilnika.
(4) Pakirane radioaktivne odpadke je dovoljeno odlagati
le v embalaži, odobreni za odlaganje.
(5) Odlaganje VRAO se mora izvajati tako, da je poleg
izpolnjevanja drugih zahtev preprečena kritičnost in zagotovljeno odvajanje
zaostale toplote.
20. člen
(merila sprejemljivosti za prevzem v skladiščenje ali
odlaganje)
(1) Merila sprejemljivosti za prevzem v skladiščenje
radioaktivnih odpadkov ali izrabljenega goriva ali odlaganje radioaktivnih
odpadkov morajo vsebovati omejitve za:
1.     
vsebnost sevalcev in specifično aktivnost,
2.     
hitrost doze na površini in na referenčnih razdaljah od površine paketa,
3.     
specifično površinsko kontaminacijo,
4.     
trdnost,
5.     
izlužljivost,
6.     
korozivnost,
7.     
kemijsko stabilnost,
8.     
tvorjenje toplote,
9.     
degradacijske učinke sevanja, tj. spremembe lastnosti snovi zaradi
izpostavljenosti ionizirajočim sevanjem,
10.  
spremembo prostornine,
11.  
vnetljivost,
12.  
tvorjenje in vsebnost plinov,
13.  
vsebnost toksičnih snovi,
14.  
vsebnost organskih snovi, ki lahko vplivajo na mikrobiološko
degradacijo,
15.  
vsebnost proste tekočine,
16.  
prisotnost kelatnih in drugih kompleksov,
17.  
eksplozivnost,
18.  
gorljivost,
19.  
odpornost proti koroziji,
20.  
prepustnost in poroznost,
21.  
delež praznin,
22.  
kritičnost,
23.  
ustreznost načina označevanja paketov z radioaktivnimi odpadki ali
izrabljenim gorivom,
24.  
ustreznost embalaže in način pakiranja radioaktivnih odpadkov ali
izrabljenega goriva.
(2) Ne glede na določbe prejšnjega odstavka morajo
merila sprejemljivosti iz prejšnjega odstavka zajemati tudi druge omejitve,
opredeljene v varnostnem poročilu za posamezno skladišče ali odlagališče,
oziroma so lahko omejitve glede posameznih lastnosti iz prejšnjega odstavka izvzete
iz meril sprejemljivosti, če je tako opredeljeno v varnostnem poročilu za
posamezno skladišče ali odlagališče.
(3) Merila sprejemljivosti za odlaganje morajo zajemati
tudi merila, s katerimi se zagotovi, da bodo radioaktivni odpadki, sprejeti v
odlagališče, kemijsko in fizikalno stabilni za obdobje, za katero je izdelano
varnostno poročilo, in skladno s komponentami odlagališča.
(4) Merila sprejemljivosti iz prvega odstavka tega člena
se morajo določiti za posamezni paket, za skladiščno ali odlagalno enoto in za
celotno skladišče ali odlagališče.
(5) Merila sprejemljivosti iz prvega odstavka tega člena
pripravi upravljavec skladišča oziroma odlagališča. Uprava jih odobri v mnenju
h gradnji, pri odobritvi poskusnega obratovanja in v dovoljenju za obratovanje
skladišča oziroma odlagališča.
21. člen
(odpadki pri pridobivanju in predelavi jedrskih mineralnih
surovin)
(1) Rudarska in hidrometalurška jalovina, ki nastane pri
pridobivanju jedrskih mineralnih surovin in vsebuje radioaktivne snovi nad
ravnjo opustitve nadzora v skladu s predpisom, ki ureja sevalne dejavnosti, se
razvršča v kategorijo radioaktivnih odpadkov z naravnimi radionuklidi.
(2) Rudarska in hidrometalurška jalovina iz prejšnjega
odstavka se odlaga na odlagališče rudarske ali hidrometalurške jalovine.
(3) Uprava v mnenju h gradnji, odobritvi poskusnega
obratovanja, v dovoljenju za obratovanje oziroma zaprtje odlagališča presoja
izpolnjevanje zahtev, ki jih mora zagotavljati odlagališče rudarske ali
hidrometalurške jalovine, ter pogojev odlaganja.
(4) Na odlagališča rudarske in hidrometalurške jalovine
se sme odlagati tudi druge radioaktivne odpadke z naravnimi radionuklidi razen
zaprtih virov.
(5) Z radioaktivnimi odpadki z naravnimi radionuklidi se
mora v času obratovanja objekta za predelavo in pridobivanje jedrskih
mineralnih surovin ravnati v skladu z odobrenim varnostnim poročilom.
22. člen
(ravnanje z zelo nizkoradioaktivnimi odpadki)
(1) ZNRAO se sme odlagati kot neradioaktivne odpadke,
reciklirati in ponovno uporabiti pod pogojem, da so izpolnjena splošna merila
za opustitev nadzora iz zakona, ki ureja varstvo pred ionizirajočimi sevanji in
jedrsko varnost, in merila za izvzetje iz predpisa, ki ureja sevalne
dejavnosti, na podlagi katerih lahko uprava ali organ, pristojen za varstvo pred
sevanji dovolita opustitev nadzora nad radioaktivnimi odpadki.
(2) Izpolnitev pogoja iz prejšnjega odstavka se za
predlagani način ravnanja dokazuje v postopku odobritve opustitve nadzora v
skladu s predpisom, ki ureja sevalne dejavnosti.
V. EVIDENTIRANJE IN POROČANJE
23. člen
(evidence imetnikov)
(1) Imetnik, ki shranjuje, skladišči, predeluje ali
odlaga radioaktivne odpadke ali izrabljeno gorivo, in imetnik, ki izpušča
radioaktivne odpadke, mora o radioaktivnih odpadkih ali izrabljenem gorivu
sproti voditi evidence o:
-       
njihovem shranjevanju,
-       
njihovi predelavi v tehnološkem procesu,
-       
njihovem skladiščenju ali izpuščanju,
-       
opustitvi nadzora, recikliranju ali ponovni uporabi,
-       
njihovi oddaji izvajalcu javne službe in
-       
začasnem ali trajnem izvozu ali iznosu.
(2) Evidence iz prejšnjega odstavka morajo za vsak paket
vsebovati podatke o preteklem ravnanju in podatke, ki so pomembni za
izpolnjevanje meril sprejemljivosti za prevzem v skladiščenje ali odlaganje ter
za nadaljnje postopke ravnanja z radioaktivnimi odpadki ali izrabljenim gorivom
oziroma ki so pomembni za varnost in kakovost odpadka po predelavi.
(3) Evidenca o izpuščanju radioaktivnih odpadkov mora za
vsak posamezen izpust vsebovati najmanj podatke o izvoru, količini izpuščenih
radioaktivnih snovi in podatke, iz katerih je mogoče ugotoviti, da niso bile
prekoračene odobrene vrednosti izpusta.
(4) Imetnik mora voditi evidence iz prvega odstavka tega
člena v skladu s programom iz 6. člena tega pravilnika oziroma načrtom iz 7.
člena tega pravilnika. Imetnik mora shranjevati dokumentacijo in podatke iz
evidence o:
-       
shranjevanju: še dve leti po prenehanju shranjevanja;
-       
predelavi v tehnološkem procesu: še dve leti po zaključku predelave;
-       
skladiščenju: še deset let po prenehanju skladiščenja;
-       
izpuščanju: trajno;
-       
opustitvi nadzora, recikliranju ali ponovni uporabi: še dve leti po
opustitvi, recikliranju ali ponovni uporabi;
-       
oddaji radioaktivnih odpadkov ali izrabljenega goriva izvajalcu javne
službe: še dve leti po oddaji in
-       
začasnem ali trajnem izvozu ali iznosu: še dve leti po končanem izvozu
ali iznosu.
(5) Imetnik mora v primeru stečaja ali likvidacije
predati dokumentacijo iz prejšnjega odstavka in evidenco iz prvega odstavka
tega člena pravni osebi, ki prevzema odgovornost za nadaljnje ravnanje, ter o
tem obvestiti upravo.
(6) Zahteve iz tega člena se smiselno nanašajo tudi na
evidence, ki jih o radioaktivnih odpadkih ali izrabljenem gorivu in o njihovem
povzročitelju mora voditi izvajalec javne službe in katerih podatke in
dokumentacijo hrani še dve leti po prevzemu.
(7) Izvajalec javne službe mora shranjevati podatke o
odloženih radioaktivnih odpadkih do konca izvajanja dolgoročnega nadzora
odlagališča.
24. člen
(centralna evidenca radioaktivnih odpadkov in izrabljenega
goriva)
(1) V centralni evidenci radioaktivnih odpadkov in
izrabljenega goriva, ki jo vodi uprava (v nadaljnjem besedilu: centralna
evidenca), se vodijo podatki o radioaktivnih odpadkih in izrabljenem gorivu,
ki:
-       
so pri imetnikih,
-       
so bili izpuščeni v okolje,
-       
so v tujini zaradi predelave,
-       
so bili oddani izvajalcu javne službe,
-       
jim je bil opuščen nadzor in
-       
so bili trajno izvoženi ali izneseni v tujino.
(2) Centralna evidenca se vodi po koledarskih letih
nastanka radioaktivnih odpadkov ali izrabljenega goriva.
(3) Oblika podatkov v centralni evidenci je določena v
Prilogi 3, ki je sestavni del tega pravilnika, za:
-       
trdne ali tekoče radioaktivne odpadke: v preglednicah I.a, I.c in I.d,
-       
izrabljeno gorivo: v preglednicah I.b in I.d.
(4) Ne glede na določbe prvega odstavka tega člena se
lahko posamezne vsebine centralne evidence vodijo v ločenih evidencah ali
bazah.
25. člen
(sporočanje podatkov v centralno evidenco)
(1) Imetnik radioaktivnih odpadkov ali izrabljenega
goriva mora sporočiti podatke v centralno evidenco v obliki iz četrtega
odstavka prejšnjega člena.
(2) Imetnik mora vsako leto do konca februarja poslati v
centralno evidenco v elektronski obliki poročilo o:
-       
stanju ob koncu preteklega koledarskega leta,
-       
spremembah inventarja radioaktivnih odpadkov ali izrabljenega goriva v
preteklem koledarskem letu.
(3) K poročilu iz prejšnjega odstavka mora imetnik
priložiti informacije, ki pojasnjujejo spremembe inventarja radioaktivnih
odpadkov ali izrabljenega goriva.
(4) Na zahtevo uprave mora imetnik poslati tudi druge
podatke in dokumentacijo iz evidenc iz 23. člena tega pravilnika.
VI. PREHODNA IN KONČNI DOLOČBI
26. člen
(uskladitev)
Izvajalec javne službe mora v treh letih po uveljavitvi tega
pravilnika izdelati spremembe meril sprejemljivosti za skladiščenje ali
odlaganje iz 20. člena tega pravilnika.
27. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o ravnanju z radioaktivnimi odpadki in izrabljenim gorivom (Uradni list RS, št.
49/06 in 76/17 – ZVISJV-1).
28. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-116/2021
Ljubljana, 20. julija 2021
EVA 2021-2550-0009
Mag. Andrej Vizjak
minister
za okolje in prostor

Priloga
1: Vsebina pisnih postopkov za ravnanje z radioaktivnimi odpadki in izrabljenim
gorivom 
Priloga
2: Vsebina programa gospodarjenja z radioaktivnimi odpadki ali izrabljenim
gorivom
Priloga
3: Vodenje centralne evidence