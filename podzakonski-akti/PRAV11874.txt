1. člen
S tem pravilnikom se določa vsebina in
oblika prijave za vpis v register pokojninskih načrtov (v nadaljnjem besedilu:
register), prijava sprememb in dopolnitev, način dajanja podatkov ter
dokumentacija, ki jo je treba priložiti prijavi za vpis v register.
2. člen
(1) V register se vpišejo pokojninski
načrti in pokojninski načrti za izplačevanje pokojninske rente.
(2) Prijavo za vpis pokojninskega
načrta ter sprememb in dopolnitev podatkov v registru vloži delodajalec ali
upravljavec pokojninskega sklada, ki bo izvajal pokojninski načrt. Če
upravljavec pokojninskega sklada, ki bo izvajal pokojninski načrt, še ni vpisan
v sodni register, vloži prijavo za vpis pokojninskega načrta v register njegov
ustanovitelj.
(3) Prijavo za vpis pokojninskega
načrta za izplačevanje pokojninske rente ter sprememb in dopolnitev podatkov v
registru vloži izplačevalec pokojninske rente po zakonu, ki ureja pokojninsko
in invalidsko zavarovanje.
(4) Prijava za vpis pokojninskega
načrta, pokojninskega načrta za izplačevanje pokojninske rente ter sprememb in
dopolnitev podatkov v registru se vloži pri davčnem uradu (v nadaljnjem
besedilu: davčni organ), pri katerem je vlagatelj prijave kot zavezanec za
davek vpisan v davčni register.
(5) Prijava za vpis pokojninskega
načrta ter sprememb in dopolnitev podatkov v registru se izpolni na Obrazcu
PN-U1 za vpis pokojninskega načrta v register pokojninskih načrtov (v
nadaljnjem besedilu: obrazec PN-U1), ki je Priloga 1 in sestavni del tega pravilnika, ali na drugem dokumentu, na katerem so izpisani vsi podatki, vsebovani
v navedenem obrazcu.
(6) Delodajalec, ki financira
pokojninski načrt kolektivnega zavarovanja (v nadaljnjem besedilu:
delodajalec), prijavo za vpis pokojninskega načrta ter sprememb in dopolnitev
podatkov v registru izpolni na Obrazcu PN-D2 za vpis pokojninskega načrta v
register pokojninskih načrtov (v nadaljnjem besedilu: obrazec PN-D2), ki je
Priloga 2 in sestavni del tega pravilnika, ali na drugem dokumentu, na katerem
so izpisani vsi podatki, vsebovani v navedenem obrazcu, in ga predloži v 15 dneh
po oblikovanju pokojninskega načrta kolektivnega zavarovanja ali sklenitvi
posebne pogodbe o financiranju pokojninskega načrta kolektivnega zavarovanja z
upravljavcem pokojninskega sklada, prek katerega se izvaja kolektivni
pokojninski načrt.
(7) Prijava za vpis pokojninskega
načrta za izplačevanje pokojninske rente ter sprememb in dopolnitev podatkov v
registru se izpolni na Obrazcu PN-IR za vpis pokojninskega načrta za
izplačevanje pokojninske rente v register pokojninskih načrtov (v nadaljnjem
besedilu: obrazec PN-IR), ki je Priloga 3 in sestavni del tega pravilnika, ali na drugem dokumentu, na katerem so izpisani vsi podatki, vsebovani v navedenem
obrazcu.
3. člen
(1) Če vlagatelj prijave predloži
davčnemu organu prijavo za vpis v register več pokojninskih načrtov, se obrazec
izpolni za vsak pokojninski načrt posebej.
(2) V obrazec PN-U1 se vpiše:
1.     
oznaka pokojninskega načrta, ki jo določi upravljavec sam,
2.     
podatki o pokojninskem skladu:
- 
vzajemnem pokojninskem skladu iz 295. člena Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 –
ZSVarPre-C in 101/13 – ZIPRS1415; v nadaljnjem besedilu: ZPIZ-2),
- 
krovnem pokojninskem skladu iz 296. člena ZPIZ-2,
- 
kritnem skladu iz 323. člena ZPIZ-2,
- 
skupini kritnih skladov iz četrtega in osmega odstavka 323. člena
ZPIZ-2;
3.     
podatki o upravljavcu:
- 
vzajemnega pokojninskega sklada in krovnega pokojninskega sklada iz 297.
člena ZPIZ-2,
- 
kritnega sklada in skupine kritnih skladov iz 323. člena ZPIZ-2.
(3) V obrazec PN-D2 se vpišejo podatki
o pokojninskem načrtu in delodajalcu iz 233. člena ZPIZ-2.
(4) V obrazec PN-IR se vpišejo podatki
o pokojninskem načrtu za izplačevanje pokojninske rente in o izplačevalcu
pokojninske rente iz prvega odstavka 348. člena ZPIZ-2.
4. člen
(1) Delodajalec ali upravljavec
pokojninskega sklada, ki izvaja pokojninski načrt, in izplačevalec pokojninske
rente, v 30 dneh po nastanku spremembe ali dopolnitve obvesti davčni organ o
vseh spremembah in dopolnitvah podatkov, ki jih vsebuje prijava za vpis v
register.
(2) Ob prijavi spremembe in dopolnitve
pokojninskega načrta ali pokojninskega načrta za izplačevanje pokojninske rente
se zahtevi priloži še besedilo sprememb in dopolnitev.
5. člen
(1) Ob prijavi za vpis pokojninskega
načrta v register vlagatelj prijave predloži naslednje listine:
-       
besedilo pokojninskega načrta,
-       
odločbo o odobritvi pokojninskega načrta, ki jo izda minister, pristojen
za delo,
-       
pogodbo o odprtju posebnega denarnega računa pokojninskega sklada,
sklenjeno s skrbnikom, ki za pokojninski sklad opravlja skrbniške storitve ali
pogodbo o odprtju posebnega denarnega računa krovnega pokojninskega sklada ali
skupine kritnih skladov, sklenjeno z banko skrbnico.
(2) Ob prijavi za vpis pokojninskega
načrta za izplačevanje pokojninske rente v register vlagatelj prijave predloži
naslednje listine:
-       
besedilo pokojninskega načrta,
-       
odločbo o odobritvi pokojninskega načrta za izplačevanje pokojninske
rente, ki jo izda minister, pristojen za delo.
(3) Delodajalec ob prijavi za vpis v
register skupaj z obrazcem PN-D2 predloži naslednje listine:
-       
pogodbo o oblikovanju pokojninskega načrta med delodajalcem in pri njem
zaposlenimi delavci ali kolektivno pogodbo, s katero se zaveže, da bo oblikoval
in financiral pokojninski načrt kolektivnega zavarovanja,
-       
pogodbo med delodajalcem in upravljavcem pokojninskega sklada, ki izvaja
pokojninski načrt, o financiranju pokojninskega načrta kolektivnega
zavarovanja,
-       
pogodbo med delodajalcem in upravljavcem pokojninskega sklada, ki izvaja
odobreni kolektivni pokojninski načrt, o pristopu k že odobrenemu pokojninskemu
načrtu.
6. člen
Davčni organ opravi vpis v register, če je
prijavo v predpisani obliki in vsebini vložila pristojna oseba, če so prijavi
priložene predpisane listine in če pokojninski načrt ali pokojninski načrt za
izplačevanje pokojninske rente, ki se prijavlja za vpis v register, izpolnjuje
pogoje iz prvega in šestega odstavka 225. člena ZPIZ-2.
7. člen
Davčni organ izda odločbo, s katero odloči
o prijavi za vpis pokojninskega načrta ali pokojninskega načrta za izplačevanje
pokojninske rente v register, v 30 dneh po prejemu prijave za vpis
pokojninskega načrta.
8. člen
Če davčni organ ugotovi, da prijava za vpis
pokojninskega načrta ali pokojninskega načrta za izplačevanje pokojninske rente
v register ne vsebuje vseh zahtevanih podatkov in listin, pozove vlagatelja
prijave za vpis v register, da v roku, ki ne sme biti daljši od 15 dni,
predloži manjkajoče podatke in listine. Če vlagatelj v postavljenem roku
predloži manjkajoče podatke in listine, se šteje, da je bila prijava za vpis
pokojninskega načrta ali pokojninskega načrta za izplačevanje pokojninske rente
v register vložena takrat, ko so vloženi manjkajoči podatki in listine.
9. člen
(1) Izbris pokojninskega načrta ali
pokojninskega načrta za izplačevanje pokojninske rente iz registra opravi
davčni organ na podlagi pisne vloge ali po uradni dolžnosti.
(2) Davčni organ izda odločbo, s
katero odloči o izbrisu pokojninskega načrta ali pokojninskega načrta za izplačevanje
pokojninske rente iz registra, v 30 dneh po nastanku dejstev, ki imajo za
posledico izbris pokojninskega načrta iz registra.
10. člen
Z dnem uveljavitve tega pravilnika preneha
veljati Navodilo za vpis v register pokojninskih načrtov (Uradni list RS,
št. 35/02).
11. člen
Ta pravilnik začne veljati naslednji dan po
objavi v Uradnem listu Republike Slovenije.
Št. 007-809/2013/17
Ljubljana, dne 19. decembra 2013
EVA 2013-1611-0163
dr. Uroš Čufer l.r.
Minister
za finance

Priloga 1: Obrazec
PN-U1 za vpis pokojninskega načrta v register pokojninskih načrtov
Priloga 2: Obrazec
PN-D2 za vpis pokojninskega načrta v register pokojninskih načrtov
Priloga 3: Obrazec
PN-IR za vpis pokojninskega načrta za izplačevanje pokojninske rente v register
pokojninskih načrtov