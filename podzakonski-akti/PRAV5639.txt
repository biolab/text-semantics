I. SPLOŠNE DOLOČBE
1. člen
Ta pravilnik podrobneje določa način
podelitve koncesije in pogoje, ki jih mora izpolnjevati koncesionar za
podelitev koncesije, ter dokazila o njihovem izpolnjevanju, možnost poznejšega
izpolnjevanja določenih pogojev in način njihove izpolnitve, trajanje koncesije
za različne vrste storitev ter pogoje in omejitve podaljšanja koncesije, način
dela komisije za koncesije, način sklenitve koncesijske pogodbe in njeno
podrobnejšo vsebino, način plačevanja koncesionarja za storitve, ki jih
opravlja na podlagi koncesije, ter način finančnega in drugega poročanja
koncesionarja koncedentu.
2. člen
Koncesija na področju socialnega varstva se
podeli za opravljanje javne službe na področju socialnega varstva, ki jo določa
Zakon o socialnem varstvu (Uradni list RS, št. 36/04 – uradno prečiščeno
besedilo, v nadaljnjem besedilu: zakon). Koncedent je država oziroma občina.
Koncesija se na podlagi javnega razpisa
podeli pravni ali fizični osebi (v nadaljnjem besedilu: koncesionar), ki izpolnjuje
pogoje po zakonu in na podlagi zakona izdanih izvršilnih predpisih.
3. člen
Ministrstvo, pristojno za socialno varstvo,
oziroma občinski svet s koncesijskim aktom določita vrsto in obseg storitev, za
katere se objavi javni razpis (v nadaljnjem besedilu: razpis) za podelitev
koncesije.
V koncesijskem aktu mora biti določeno:
-      
krajevno območje izvajanja storitev,
-      
število ali obseg koncesij, ki se bo na javnem razpisu podelil za
določeno krajevno območje izvajanja storitve, za katero se podeljuje koncesija.
Razpis se lahko objavi samo za storitev
oziroma posamezno obliko storitve, kot jo določajo zakon in na njegovi podlagi
izdan predpis o standardih in normativih socialno varstvenih storitev.
Koncesije ni mogoče razpisati le za del storitve.
Razpis se objavi v Uradnem listu Republike
Slovenije.
4. člen
Če se na razpis ne prijavi noben ponudnik
ali če nobena ponudba ni pravočasna, ali ni popolna, ali ni podana za v razpisu
določeno območje ali noben ponudnik ne izpolnjuje predpisanih pogojev,
koncedent s sklepom ugotovi, da razpis ni uspel. Razpis lahko ponovi v roku, ki
ne sme biti daljši od 60 dni od izdaje sklepa o neuspelem razpisu.
5. člen
Ponudba, za katero komisija ugotovi, da je
pravočasna, da jo je podal ponudnik, ki izpolnjuje razpisne pogoje, da je
podana za v razpisu določeno krajevno območje izvajanja določene vrste storitve
in da je popolna glede na besedilo javnega razpisa, se šteje kot zahtevek za
ugotavljanje izpolnjevanja minimalnih tehničnih pogojev, določenih s predpisi s
področja socialnega varstva.
6. člen
Pri izvajanju storitve na podlagi koncesije
ima koncesionar smiselno enake pravice in obveznosti, kot jih ima v skladu z
zakonom javni socialno varstveni zavod.
II. POGOJI ZA PODELITEV KONCESIJE IN DOKAZILA
7. člen
Koncesionar mora izpolnjevati naslednje
pogoje:
-      
da je pravna oseba v Republiki Sloveniji registrirana za opravljanje
dejavnosti, ki je predmet koncesije oziroma, da je podružnica tuje pravne osebe
za opravljanje te dejavnosti vpisana v register v Republiki Sloveniji ali, da
je fizična oseba, ki je v Republiki Sloveniji registrirana za opravljanje dejavnosti,
ki je predmet koncesije,
-      
da izpolnjuje pogoje glede prostorov, opreme, kadrov in druge pogoje,
kot jih določajo zakon in na njegovi podlagi izdani izvršilni predpisi za
opravljanje storitve, za katero se razpisuje koncesija (v nadaljnjem besedilu:
storitve),
-      
da ima izdelan podroben program dela izvajanja storitve,
-      
da zagotavlja kakovostno izvajanje storitve,
-      
da izkazuje finančno in poslovno sposobnost.
8. člen
Ponudnik mora priložiti:
-      
izjavo, da je pravna oziroma fizična oseba registrirana pri pristojnem
organu Republike Slovenije za opravljanje dejavnosti, ki je predmet razpisane
koncesije, 
-      
izjavo, da se strinja z razpisanimi pogoji in da dovoljuje, da se za
namen tega javnega razpisa uporabljajo podatki, ki so razvidni iz
dokumentacije, ki jo vodi Ministrstvo za delo, družino in socialne zadeve, in
da se po potrebi preverijo tudi pri pristojnem organu Republike Slovenije za
opravljanje dejavnosti, ki je predmet razpisane koncesije, 
-      
izjavo o plačilu izdelave mnenja socialne zbornice, 
-      
organizacijsko shemo s prikazanim številom in strukturo predvidenih
zaposlenih, s podatki o njihovi izobrazbi ter svojo in njihove izjave, iz
katerih je razvidno, da jih bo oziroma se bodo zaposlili pri koncesionarju ali
organizacijsko shemo s prikazanimi predvidenimi zaposlenimi in pogoji, ki jih
morajo izpolnjevati ter izjavo ponudnika, da bo pred začetkom izvajanja
storitve zaposlil izvajalce v skladu s standardi in normativi, 
-      
projekcijo finančnega poslovanja za petletno obdobje z izkazom denarnih
tokov v skladu s Slovenskim računovodskim standardom 26 po različici I, 
-      
izjavo o lastništvu prostorov s podatki o nepremičnini po stanju iz
zemljiškoknjižnega vpisa s priloženo pogodbo o lastništvu ali izjavo o najemu
objekta ali prostora s priloženo najemno pogodbo ali leasing pogodbo za objekt
ali prostor za nedoločen čas z odpovednim rokom najmanj 1 leta ali za določen
čas, ki ne sme biti krajši od trajanja zaprošene koncesije ali za določen čas
za največje obdobje, ki ga dovoljujejo predpisi, ki urejajo stvarno premoženje
države in samoupravnih lokalnih skupnostih, z možnostjo podaljšanja, če je
najemodajalec država ali lokalna skupnost, 
-      
projektno dokumentacijo za objekt oziroma prostore, iz katere je
razvidno izpolnjevanje minimalnih tehničnih pogojev za opravljanje
socialnovarstvenih storitev (uporabno dovoljenje po zakonu o graditvi objektov
ali vlogo za pridobitev uporabnega dovoljenja za objekt, namenjen izvajanju
socialnovarstvenih storitev ali najmanj gradbeno dovoljenje za objekt, namenjen
izvajanju socialnovarstvenih storitev s projektom za gradbeno dovoljenje z
vrisano razporeditvijo predvidene opreme), 
-      
izračun cene za socialnovarstveno storitev, oblikovan po metodologiji za
oblikovanje cen socialnovarstvenih storitev oziroma izračun cene za
socialnovarstveno storitev, oblikovan v skladu s poskusno določenimi normativi,
-      
izjavo, da bo ponudnik ob začetku izvajanja dejavnosti ponujeno ceno iz
prejšnje alineje uskladil največ v višini stopnje rasti elementov cene, oziroma
zaradi upoštevanja morebitnih sprememb veljavne zakonodaje, ki bi imela vpliv
na elemente cene,
-      
program dela izvajanja storitve,
-      
bančno garancijo za resnost ponudbe v višini 1 % od ocenjene vrednosti investicije, vendar ne več kot
65.000,00 EUR.
Finančno in poslovno sposobnost ponudnik
izkazuje tako, da prijavi priloži naslednja dokazila:
-      
letne računovodske izkaze za obdobje zadnjih 3 let, od katerih morajo
biti zadnji revidirani,
-      
bonitetno informacijo AJPESa, in sicer:
- 
BON – 2 za gospodarske družbe, 
- 
BON – 2 za pravne osebe javnega prava in zasebnega prava ali
- 
BON – 1/SP za samostojne podjetnike,
-      
izjavo ponudnika o njegovi poslovni ustreznosti,
-      
izjavo o posojilih, ki so bila najeta za graditev ali rekonstrukcijo
objektov oziroma prostorov za izvajanje storitve,
-      
izjavo o morebitnih hipotekah in drugih stvarnih pravicah na teh
objektih oziroma prostorih ali izjavo, da hipoteka in druge stvarne pravice na
teh objektih oziroma prostorih ne obstajajo,
-      
izjavo o morebitnih drugih obveznostih.
Kot zadnji računovodski izkazi za obdobje 3
let iz prve alinee prejšnjega odstavka se štejejo izkazi, s katerimi ponudnik
razpolaga na dan zaključka zbiranja ponudb v skladu z zakonodajo, ki sicer
ureja pripravo letnih poročil.
Kot zadnji revidirani računovodski izkazi
se štejejo revidirani računovodski izkazi, s katerimi ponudnik razpolaga na dan
zaključka zbiranja ponudb v skladu z zakonodajo, ki ureja revidiranje letnih
poročil. V primeru, da ponudnik ob zaključku zbiranja ponudb z revidiranimi
računovodskimi izkazi za preteklo leto glede na roke v zakonodaji, ki ureja to
področje, še ne razpolaga, pa se kot zadnji revidirani računovodski izkazi
štejejo revidirani računovodski izkazi, ki se nanašajo na predpreteklo leto.
Ne glede na določbo prve alinee drugega
odstavka tega člena revidirani računovodski izkazi niso obvezni pri oddaji
ponudbe za opravljanje socialnovarstvene storitve pomoč družini na domu –
socialna oskrba na domu. 
Ponudnik, ki mora predložiti revidirane
zadnje računovodske izkaze, mora priložiti tudi revizijsko poročilo z mnenjem
pooblaščenega revizorja.
Ne glede na določbo prve alinee drugega
odstavka tega člena v primeru, da ponudnik posluje manj kot eno leto in da
skladno s predpisi, ki urejajo pripravo in oddajo letnih računovodskih izkazov
do poteka dneva zaključka zbiranja ponudb ni zavezan k oddaji letnih
računovodskih izkazov, teh ponudniku ni potrebno predložiti.
Če je ponudnik v letu pred prijavo na
razpis posloval z izgubo ali da izkazuje izgubo iz preteklih let v zadnjem
izkazu bilance stanja, mora pred potekom roka za prijavo na razpis priložiti
dokazilo, da je navedena izguba pokrita (sklep organa upravljanja in listinski
dokaz o pokritju in viru sredstev za pokritje izgube).
9. člen
Koncesija se lahko podeli tudi ponudniku,
ki v času razpisa še ne razpolaga s primernim objektom oziroma prostori za
izvajanje storitve. V tem primeru lahko ponudnik ne glede na določbe šeste in
sedme alinee prvega odstavka prejšnjega člena namesto dokazil, navedenih v teh
alineah, priloži:
-      
izjavo o lastništvu s podatki o nepremičnini po stanju iz
zemljiškoknjižnega vpisa, ali izjavo o najemu objekta oziroma prostora in
priloženo najemno pogodbo za objekt ali prostor, ki še ni primeren za izvajanje
storitve, ali izjavo o lastništvu stavbnega zemljišča, oziroma izkazano stavbno
pravico, če bo ponudnik storitev izvajal v novozgrajenem objektu oziroma
prostorih,
-      
lokacijsko informacijo,
-      
izjavo občine, v kateri se bo izvajala storitev, da se strinja z namero
ponudnika za opravljanje storitve (v primeru, ko je kocendent država),
-      
projektno dokumentacijo za nameravano gradnjo ali nedokončan objekt oziroma
prostore, iz katere je razvidno izpolnjevnje minimalnih tehničnih pogojev za
izvajanje storitve (najmanj idejni načrt in investicijski program),
-      
projekcijo finančnega poslovanja za obdobje gradnje oziroma priprave
objekta oziroma prostorov do začetka izvajanja storitve v obliki izkaza
denarnih tokov v skladu s Slovenskim računovodskim standardom 26 po različici I
(z navedbo in dokazili o virih sredstev za dokončanje investicije),
-      
terminski plan o poteku izvajanja investicije do začetka izvajanja
storitve,
-      
izjavo ponudnika o predvidenem začetku opravljanja dejavnosti,
-      
izjavo banke, da bo izdala bančno garancijo za dobro izvedbo posla v
višini 1 % od ocenjene vrednosti
investicije, vendar ne več kot 65.000,00 EUR, z veljavnostjo pol leta po
začetku izvajanja storitve.
Najemna pogodba iz prve alinee prejšnjega
odstavka mora biti sklenjena za nedoločen čas z odpovednim rokom najmanj 1 leta
ali za določen čas, ki ne sme biti krajši od trajanja zaprošene koncesije ali
za določen čas za največje obdobje, ki ga dovoljujejo predpisi, ki urejajo
stvarno premoženje države in samoupravnih lokalnih skupnostih, z možnostjo
podaljšanja, če je najemodajalec država ali lokalna skupnost.
10. člen
Ponudnik, ki je na podlagi zakona že
pridobil dovoljenje za delo, v ponudbi navede številko odločbe in datum ter
številko vpisa v register zasebnikov in pravnih oseb, ki opravljajo socialno
varstvene storitve. Fizični osebi v tem primeru ne glede na določbe
8. člena tega pravilnika ni potrebno revidirati računovodskih izkazov, če
k temu sicer ni zavezana, in ni potrebno priložiti revizijskega poročila.
10.a člen
Ponudnik, ki na podlagi podeljene koncesije
že izvaja enako storitev, kot je predmet razpisane koncesije, lahko namesto
dokazil iz prve, šeste in sedme alineje 8. člena tega pravilnika v ponudbi
priloži izjavo, da bo storitev, ki je predmet razpisane koncesije izvajal v
prostorih, v katerih na podlagi pridobljene koncesije že izvaja enako storitev
ter, da mu prostorske možnosti v skladu s predpisi, ki urejajo minimalne
tehnične pogoje za izvajalce socialno varstvenih storitev, omogočajo izvajanje
te socialnovarstvene storitve za več upravičencev.
11. člen
Če se koncesija podeli ponudniku iz 9.
člena tega pravilnika, koncedent v odločbi o podelitvi koncesije določi rok, v
katerem mora koncesionar izpolniti vse pogoje, in način, kako jih mora
izpolniti. Pri tem upošteva določbe 8. člena tega pravilnika in pogoje, ki jih
mora koncesionar izpolnjevati za izvajanje storitve.
Na zahtevo koncesionarja lahko koncedent
rok iz prejšnjega odstavka podaljša iz objektivnih razlogov, na katere
koncesionar ni mogel vplivati.
Če koncesionar v danem roku ne predloži
vseh dokazil, koncedent z odločbo odvzame koncesijo.
Koncesionar mora v roku iz prvega oziroma
drugega odstavka tega člena koncedentu predložiti tudi poročilo o finančnem
poslovanju za čas od zadnjih računovodskih izkazov, ki jih je predložil v
prijavi na razpis, do začetka izvajanja storitve, ki mora vsebovati najmanj:
-      
podatke o posojilih, ki so bila najeta za zgraditev ali rekonstrukcijo
objektov oziroma prostorov za izvajanje storitve,
-      
podatke o morebitnih hipotekah in drugih stvarnih pravicah na teh
objektih oziroma prostorih,
-      
podatke o drugih morebitnih obveznostih.
Poročilu iz prejšnjega odstavka mora
koncesionar predložiti letne računovodske izkaze za navedeno
obdobje, ki morajo biti revidirani, če je ponudnik k reviziji zavezan.
Koncesionar mora predložiti tudi bonitetno
informacijo AJPES-a in sicer;
-      
BON – 2 za gospodarske družbe,
-      
BON – 2 za pravne osebe javnega prava in zasebnega prava ter
-      
BON – 1/SP za samostojne podjetnike.
Za izvajanje institucionalnega varstva
starejših od 65 let je revizija zadnjih računovodskih izkazov obvezna. Koncesionar,
ki mora predložiti revidirane zadnje računovodske izkaze mora priložiti tudi
revizijsko poročilo z mnenjem pooblaščenega revizorja.
Če je koncesionar v predhodnem letu
posloval z izgubo ali izkazuje izgubo iz preteklih let v zadnjem izkazu bilance
stanja, mora koncesionar pred pričetkom izvajanja storitve priložiti dokazilo,
da je navedena izguba pokrita (sklep organa upravljanja in listinski dokaz o
pokritju in viru sredstev za pokritje izgube.
Če iz poročila izhaja, da finančno
poslovanje koncedenta v navedenem obdobju bistveno odstopa od projekcije
finančnega poslovanja, ki jo je predložil v svoji ponudbi, ali če je iz drugih
finančnih razlogov mogoče utemeljeno sklepati, da koncedent ne bo mogel
izvajati storitve, koncedent s potekom roka iz prvega oziroma drugega odstavka
z odločbo odvzame koncesijo, razen če ta rok še podaljša.
12. člen
Ponudba, za katero komisija ugotovi, da je
pravočasna, da jo je podal ponudnik, ki izpolnjuje razpisne pogoje, da je
podana za v razpisu določeno krajevno območje izvajanja določene vrste storitve
in da je popolna glede na besedilo javnega razpisa, se šteje kot zahtevek za
ugotavljanje izpolnjevanja minimalnih tehničnih pogojev, določenih s predpisi s
področja socialnega varstva. (črtan)
Če komisija za koncesije pri ponudniku
ugotovi manjša odstopanja od minimalnih tehničnih pogojev, ki so določeni s
predpisi, lahko ob izpolnjevanju vseh drugih pogojev za izvajanje storitve od
ponudnika zahteva dodatna pojasnila.
Če ponudnik dokaže, da bo kljub manjšim
odstopanjem zagotovljeno nemoteno izvajanje storitve, lahko komisija koncedentu
predlaga, da mu kljub temu koncesijo podeli.
III. TRAJANJE KONCESIJE
13. člen
Koncesija se podeli za določen čas.
14. člen
Koncesija za posamezne storitve se podeli:
-      
za storitve prva socialna pomoč, osebna pomoč, pomoč družini na domu in
pomoč družini za dom za 10 let;
-      
za storitev institucionalno varstvo:
·     
v obliki celodnevnega varstva ali v oskrbnem domu za 40 let,
·     
v obliki dnevnega varstva ali v oskrbovanem stanovanju za 20 let;
-      
za storitev vodenje in varstvo ter zaposlitev pod posebnimi pogoji za 20
let.
Če se koncesija podeli hkrati za storitev
vodenje in varstvo ter zaposlitev pod posebnimi pogoji in institucionalno
varstvo za uporabnike te storitve v obliki celodnevnega varstva, se podeli za
40 let.
15. člen
Koncesija se pod pogoji in na način, ki ga
določa ta pravilnik, na predlog koncesionarja lahko podaljša, vendar največ še
za čas, za katerega je bila sklenjena koncesijska pogodba.
Koncesionar mora predlog za podaljšanje iz
prejšnjega odstavka vložiti najmanj eno leto pred iztekom roka, za katerega je
bila podeljena koncesija.
Koncedent koncesijo podaljša z odločbo, v
kateri določi čas podaljšanja koncesije, če je ta možnost predvidena v
koncesijski pogodbi in če ugotovi, da na območju izvajanja storitve še
obstajajo potrebe po storitvi in jih koncesionar pod pogoji, ki jih določajo
zakon in na njegovi podlagi izdani izvršilni predpisi, lahko še naprej zagotavlja.
Z odločbo iz prejšnjega odstavka lahko
koncedent glede na potrebe po izvajanju storitve na območju izvajanja storitve
določi zmanjšan obseg koncesije ali krajši čas, kot je določen v prejšnjem
členu.
Koncedent in koncesionar o podaljšanju
koncesije skleneta aneks k pogodbi o koncesiji.
Koncesija se ne sme podaljšati, če
obstajajo razlogi za odvzem koncesije iz 47.l člena zakona ali če koncesionar
krši pogodbene obveznosti do uporabnikov. V primeru neizpolnjevanja drugih
pogodbenih obveznosti koncedent koncesijo lahko podaljša glede na vrsto in
pogostost kršitev in če koncesionar zagotovi, da kršitev ne bo več ponavljal.
IV. DELO KOMISIJE ZA KONCESIJE
16. člen
Član komisije, ki je zaposlen pri
koncedentu, je predsednik komisije in sklicuje in vodi seje.
Komisija je sklepčna, če je na seji
prisotna večina njenih članov.
O seji se vodi zapisnik, ki ga podpišejo
predsednik in člani komisije.
Strokovno in administrativno pomoč komisiji
zagotavlja koncedent.
Komisija pri svojem delu upošteva določbe
zakona in na njegovi podlagi izdanih izvršilnih predpisov, ki se nanašajo na
izvajanje storitve in podeljevanje koncesije.
V. KONCESIJSKA POGODBA
17. člen
Koncedent po vročitvi odločbe o koncesiji
pripravi predlog pogodbe o koncesiji, ki ga pošlje koncesionarju v roku 30 dni
od vročitve odločbe.
18. člen
S pogodbo o koncesiji koncedent in
koncesionar uredita medsebojno razmerje in razmerje do uporabnikov. Poleg
vsebine iz 47.e člena zakona s pogodbo lahko uredita tudi oddajo v najem
objektov in prostorov v primeru prenehanja koncesije, prehod objektov in opreme
koncesije, ki so predmet izločitve iz dela stečajne mase v primeru stečaja
koncesionarja, v last koncedenta, prevzem zaposlenih od koncesionarja in druga
vprašanja izvajanja storitve in medsebojnega razmerja.
Če je bila koncesionarju izdana odločba iz
prvega odstavka 11. člena tega pravilnika, koncedent in koncesionar v
pogodbi opredelita tudi terminski plan poteka izvajanja investicije do začetka
izvajanja storitve, obveznosti, ki jih mora koncesionar izpolnjevati na podlagi
odočbe o podelitvi koncesije z odložnim pogojem, in odškodninsko odgovornost
koncesionarja v primeru neizpolnitve obveznosti.
19. člen
Koncedent in koncesionar uskladita vsebino
pogodbe o koncesiji v skladu s pogoji, ki so bili objavljeni na razpisu, in jo
podpišeta v roku 60 dni od vročitve odločbe o koncesiji.
Če koncesionar v roku, določenem v odločbi
o podelitvi koncesije, ne podpiše koncesijske pogodbe, pa koncedent tega roka
ne podaljša v skladu z zakonom, koncedent z odločbo koncesijo odvzame.
20. člen
V primeru iz drugega odstavka prejšnjega
člena mora koncedent nemudoma začeti z zagotavljanjem možnosti, da dejavnost,
ki je predmet koncesije, trajno prevzame javni zavod ali da v skladu z zakonom
koncesijo prenese na novega koncesionarja. Dejavnost na novega koncesionarja
lahko prenese tako, da koncesijo podeli drugim ponudnikom, ki niso bili
izbrani, pa so izpolnjevali predpisane pogoje.
Če dejavnosti ne more trajno prevzeti javni
zavod oziroma je koncedent ne more prenesti na novega koncesionarja, mora
nemudoma začeti s postopkom nove podelitve koncesije.
VI. PLAČILO KONCESIONARJU
21. člen
Sredstva za zagotavljanje storitve na
podlagi koncesije se zagotavljajo iz proračunskih sredstev ali drugih javnih
sredstev ali s plačili upravičenca do storitve ali drugih zavezancev v skladu z
zakonom in na njegovi podlagi izdanimi izvršilnimi predpisi.
22. člen
V primeru plačila storitve na podlagi
zakona iz proračuna koncedent koncesionarju zagotavlja sredstva za stroške
storitve v skladu z zakonom in predpisom, ki določa metodologijo za oblikovanje
cen socialno varstvenih storitev.
Sredstva za plačilo storitve se zagotovijo
glede na vrsto in obseg storitve.
23. člen
O zagotavljanju sredstev koncedent in
kocesionar na podlagi odločbe in pogodbe o koncesiji skleneta letno pogodbo o
financiranju.
V pogodbi iz prejšnjega odstavka se
dogovorita o višini sredstev in izvršitvi plačila na podlagi mesečnega zahtevka
koncesionarja.
24. člen
Koncesionar mora sredstva, ki mu jih
izplača koncedent, uporabiti namensko v skladu s svojim finančnim načrtom.
Za zakonitost, upravičenost in namembnost
porabe sredstev je odgovoren poslovodni organ koncesionarja.
V primeru, da je koncesionar sredstva
uporabil nenamensko, negospodarno ali v nasprotju s predpisi, pogodbo o
koncesiji oziroma aneksa iz petega odstavka 15. člena tega pravilnika, se
po takšni ugotovitvi za obseg nenamensko porabljenih sredstev napravi poračun.
VII. POROČANJE KONCESIONARJA
25. člen
Koncesionar je dolžan sprotno pisno
poročati koncedentu o vseh dejstvih in pojavih, ki bi utegnili vplivati na
izvajanje storitve, kot so pomembnejše kadrovske spremembe, nepredvideni
dogodki, nesreče in podobno.
26. člen
Koncesionar je dolžan koncedentu enkrat
letno do konca marca predložiti letno poročilo, ki obsega bilanco stanja, izkaz
poslovnega izida in prilogo s pojasnili k izkazom ter poslovno poročilo, ki se
nanaša na izvajanje storitve.
27. člen
Če koncesionar poleg storitve, za katero mu
je bila podeljena koncesija, izvaja tudi druge storitve ali dejavnosti, za
katere je registriran, je dolžan upoštevati predpise o računovodstvu in
zagotavljati ločeno spremljanje poslovanja in prikaz izida poslovanja s
sredstvi javnih financ in drugih sredstev za opravljanje javne službe od
spremljanja poslovanja sredstvi, pridobljenimi iz naslova prodaje blaga in
storitev na trgu.

Pravilnik o koncesijah na področju socialnega
varstva (Uradni list RS, št. 72/04)
vsebuje naslednjo prehodno in končni določbi:
»VIII. PREHODNA IN KONČNI DOLOČBI
28. člen
Do začetka delovanja socialne inšpekcije iz
102. člena zakona je koncesionar dolžan koncedentu omogočiti nadzor nad
izvajanjem storitve, pri čemer se smiselno še uporabljajo določbe IX. poglavja Zakona
o socialnem varstvu (Uradni list RS, št. 54/92, 56/92, 13/93, 1/99, 41/99,
36/00, 54/00, 26/01, 6/02, 110/02 in 5/03).
29. člen
Z dnem uveljavitve tega pravilnika se
preneha uporabljati Pravilnik o koncesijah na področju socialnega varstva
(Uradni list RS, št. 72/97, 57/99, 54/01 in 21/03).
30. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o koncesijah na področju socialnega varstva (Uradni list RS, št. 113/08) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o koncesijah na področju socialnega varstva (Uradni list RS, št. 45/11) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.