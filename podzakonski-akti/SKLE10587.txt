1. člen
(vsebina sklepa)
Ta sklep določa podrobnejšo vsebino, rok in način obveščanja Agencije
za trg vrednostnih papirjev (v nadaljnjem besedilu: Agencija) s strani
upravljavca alternativnega investicijskega sklada (v nadaljnjem besedilu:
upravljavec AIS) o prenosu opravljanja posamezne storitve oziroma posla
upravljanja alternativnih investicijskih skladov iz 57. člena Zakona o
upravljavcih alternativnih investicijskih skladov (Uradni list RS, št. 32/15; v
nadaljnjem besedilu: ZUAIS) na drugo osebo iz prvega odstavka 58. člena ZUAIS
(v nadaljnjem besedilu: druga oseba).
2. člen
(uporaba sklepa)
(1) Upravljavec AIS na podlagi tega sklepa obvešča
Agencijo o prenosu opravljanja vseh storitev oziroma poslov iz 57. člena ZUAIS,
razen o prenosu opravljanja storitev trženja enot alternativnih investicijskih
skladov (v nadaljnjem besedilu: AIS) izven Republike Slovenije.
(2) Določbe tega sklepa se smiselno uporabljajo tudi za
obveščanje upravljavca AIS o prenosu pooblastila za opravljanja posameznih
storitev oziroma poslov upravljanja AIS na tretjo osebo iz prvega odstavka 60.
člena ZUAIS.
(3) Določbe tega sklepa se smiselno uporabljajo tudi za
obveščanje upravljavca AIS o prenosu pooblastila za prenos opravljanja
posameznih storitev oziroma poslov upravljanja AIS na osebo iz osmega odstavka
60. člena ZUAIS.
3. člen
(obveščanje o prenosu opravljanja posameznih storitev
oziroma poslov upravljanja AIS na drugo osebo)
(1) Upravljavec AIS obvesti Agencijo o prenosu
opravljanja posamezne storitve oziroma posla upravljanja AIS iz 57. člena ZUAIS
tako, da ji pred začetkom veljavnosti pogodbe o prenosu iz drugega odstavka 58.
člena ZUAIS, sklenjene med upravljavcem AIS in drugo osebo, pošlje obrazec
»Prenos opravljanja posameznih storitev oziroma poslov upravljanja AIS«.
(2) Vsebina obrazca »Prenos opravljanja posameznih
storitev oziroma poslov upravljanja AIS« in navodila za njegovo izpolnjevanje
so določeni v prilogi 1 k temu sklepu.
4. člen
(obveščanje o spremembi pogodbe)
(1) Upravljavec AIS obvesti Agencijo o spremembi pogodbe
o prenosu iz drugega odstavka 58. člena ZUAIS tako, da ji pred začetkom
veljavnosti spremembe pogodbe pošlje obrazec »Sprememba pogodbe o prenosu
posameznih storitev oziroma poslov upravljanja AIS«.
(2) Vsebina obrazca »Sprememba pogodbe o prenosu
posameznih storitev oziroma poslov upravljanja AIS« in navodila za njegovo
izpolnjevanje so določeni v prilogi 2 k temu sklepu.
5. člen
(način obveščanja)
Upravljavec AIS obvešča Agencijo na podlagi tega sklepa v
elektronski obliki preko Nacionalnega sistema za poročanje in v skladu s
Funkcionalno specifikacijo za poročanje upravljavcev alternativnih
investicijskih skladov, objavljeno na spletni strani Agencije.
KONČNA DOLOČBA
6. člen
(uveljavitev sklepa)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-13/2015-3
Ljubljana, dne 16. decembra 2015
EVA 2015-1611-0109
Predsednik sveta
Agencije za trg vrednostnih papirjev
mag. Miloš Čas l.r.

Priloga 1: Obrazec
»Prenos opravljanja posameznih storitev oziroma poslov upravljanja AIS« 
Priloga 2: Obrazec
»Sprememba pogodbe o prenosu posameznih storitev oziroma poslov upravljanja
AIS«