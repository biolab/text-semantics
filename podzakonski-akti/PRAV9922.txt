1. člen
(1) Neposredni uporabniki
proračuna Republike Slovenije (v nadaljnjem besedilu: neposredni uporabniki)
lahko v letu 2010 prevzemajo obveznosti do vključno ponedeljka,
18. oktobra 2010.
(2) Prejšnji odstavek ne velja za
prevzemanje obveznosti:
1.    
iz naslova zadolževanja države,
2.    
za stroške, povezane s službenimi potovanji,
3.    
za tekoče transfere v sklade socialnega zavarovanja,
4.    
za plačila iz 26. člena Zakona o izvrševanju proračunov Republike
Slovenije za leti 2010 in 2011 (Uradni list RS, št. 99/09, 29/10 in 56/10; v
nadaljnjem besedilu: ZIPRS1011),
5.    
iz naslova namenskih sredstev po Zakonu o javnih financah (Uradni list
RS, št. 79/99, 124/00, 79/01, 30/02, 56/02 – ZJU, 110/02 – ZDT-B, 127/06 –
ZJZP, 14/07 – ZSPDPO, 109/08, 49/09 in 38/10 – ZUKN) ter ZIPRS1011 ter za
pripadajočo slovensko udeležbo,
6.    
ki jih v izjemnih primerih posebej odobri Ministrstvo za finance in pri
tem upošteva likvidnostni položaj proračuna.
2. člen
Neposredni uporabniki lahko do petka,
31. decembra 2010 prevzemajo obveznosti, ki bodo zapadle v plačilo v
prihodnjih letih v skladu z 19. členom ZIPRS1011.
3. člen
(1) V skladu s 153. in 154. členom Pravilnika o postopkih za izvrševanje proračuna Republike Slovenije (Uradni list
RS, št. 50/07 in 61/08; v nadaljnjem besedilu: Pravilnik) so neposredni
uporabniki dolžni potrditi obrazec FEP v sistemu MFERAC in predložiti
dokumentacijo svoji računovodski službi najkasneje do ponedeljka, 25. oktobra
2010, do 17. ure za vse obveznosti iz prvega odstavka 1. člena tega Pravilnika.
(2) Kasneje evidentirane prevzete
obveznosti se štejejo kot obveznosti, prevzete v breme proračuna naslednjega
leta.
(3) Neposredni uporabniki morajo
posredovati dokumentacijo v izplačilo v rokih, kot jih določa Pravilnik.
(4) Neposredni uporabniki morajo
predložiti:
1.    
odredbe za plačilo – nakazilo do vključno torka, 7. decembra 2010,
najkasneje do 17. ure,
2.    
zahtevke za izplačilo do vključno četrtka, 9. decembra 2010,
najkasneje do 17. ure,
3.    
naloge za obračun drugih stroškov dela do vključno srede,
15. decembra 2010,
4.    
odredbe za plačilo – nakazilo stroškov iz prejšnje točke najkasneje do
torka, 28. decembra 2010.
(5) Ne glede na prvi, drugi, tretji in
četrti odstavek tega člena morajo neposredni uporabniki o obveznostih iz
drugega odstavka 1. člena tega pravilnika obvestiti ministrstvo, pristojno za
finance, dostaviti dokumentacijo ter predložiti odredbe za izplačilo naslednji
dan po prevzemu obveznosti, vendar najkasneje tri delovne dni pred rokom
izplačila iz proračuna.
(6) Ne glede na tretji in četrti odstavek
tega člena lahko odredbe za plačila transferov posameznikom in gospodinjstvom
predloži ministrstvo, pristojno za delo, družino in socialne zadeve do vključno
srede, 15. decembra 2010, vendar najkasneje tri delovne dni pred rokom
izplačila iz proračuna.
4. člen
(1) Neposredni uporabniki
morajo, v skladu s 23. členom Uredbe o izvajanju postopkov pri porabi sredstev
evropske kohezijske politike v Republiki Sloveniji v programskem obdobju
2007–2013 (Uradni list RS, št. 17/09, 40/09, 3/10, 31/10 in 79/10), najkasneje
do petka 3. decembra 2010, predložiti organu za potrjevanje zahtevke za
povračilo sredstev za projekte, ki se financirajo iz sredstev evropske
kohezijske politike v programskem obdobju 2007–2013 za vsa sredstva, ki so bila
za ta namen izplačana iz državnega proračuna do 29. oktobra 2010.
(2) Neposredni uporabniki morajo
predložiti odredbe za plačilo – nakazilo obveznosti, iz prejšnjega odstavka,
najkasneje do torka 26. oktobra 2010, do 17. ure.
(3) Izplačila iz postavk slovenske udeležbe
in postavk namenskih sredstev EU iz 12. in 13. točke drugega odstavka 2. člena ZIPRS1011 so mogoča najkasneje do petka, 5. novembra 2010 pod pogojem,
da so neposredni uporabniki predložili odredbe za plačilo – nakazilo teh
obveznosti do vključno 26. oktobra 2010, do 17. ure.
(4) V primeru, da neposredni uporabnik
ne posreduje zahtevka v skladu s prvim odstavkom tega člena, bo ministrstvo,
pristojno za finance, selektivno glede na likvidnostni položaj proračuna ob
koncu leta, zadržalo izvrševanje proračuna na integralnih postavkah neposrednih
uporabnikov v višini nečrpanih namenskih sredstev EU.
(5) Ne glede drugi in tretji odstavek
tega člena, lahko ministrstvo, pristojno za finance, v skladu z likvidnostnimi
možnostmi, odobri izplačilo iz proračuna za plačilo obveznosti iz drugega in
tretjega odstavka tega člena, do petka, 31. decembra 2010 pod pogojem, da
Ministrstvo za finance prejme odredbe za plačilo teh obveznosti tri delovne dni
pred rokom izplačila iz proračuna.
5. člen
(1) Med prejemke proračuna leta
2010 se vključujejo vsi prejemki, ki bodo vplačani na podračun proračuna do
vključno petka, 31. decembra 2010.
(2) Med izdatke proračuna se vključujejo
vsi izdatki za poravnavo obveznosti, nastalih v letu 2010, izplačani do
vključno petka, 31. decembra 2010.
(3) Obveznosti v breme proračuna leta 2010
se lahko plačujejo še prva dva delovna dneva v januarju 2011. Ne glede na navedeno
neposredni uporabniki pri pripravi mesečnega finančnega načrta za december
upoštevajo dejanski datum predvidenega plačila.
6. člen
Neposredni uporabniki, ki so nadzorniki
oziroma skrbniki javnofinančnih prihodkov, morajo zagotoviti praznitev prehodnih
računov proračuna na dan 31. december 2010 na način, kot ga določi
ministrstvo, pristojno za finance.
7. člen
Župan določi končni rok za prevzemanje
obveznosti, ki zapadejo v plačilo v breme občinskega proračuna za leto 2010,
upoštevaje veljavno proračunsko leto in predpisane plačilne roke.

Pravilnik o zaključku izvrševanja
državnega in občinskih proračunov za leto 2010 (Uradni list RS, št. 81/10)
vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
zaključku izvrševanja državnega in občinskih proračunov za leto 2010 (Uradni
list RS, št. 83/10)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.