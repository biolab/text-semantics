I. SPLOŠNE DOLOČBE
1. člen
Ta pravilnik podrobneje ureja izvrševanje
pripora.
2. člen
Osebe, zoper katere je pristojno sodišče
odredilo pripor oziroma pridržanje (v nadaljnjem besedilu: priporniki), prestajajo
pripor v:
1.     
Zavodu za prestajanje kazni zapora Ljubljana, če je pripor odredilo
Okrožno sodišče v Ljubljani ali Okrožno sodišče v Kranju,
- 
(črtana),
- 
Oddelku zavoda Novo mesto, (samo priporniki), če je pripor odredilo Okrožno
sodišče v Novem mestu oziroma v Krškem,
2.     
Zavodu za prestajanje mladoletniškega zapora in kazni zapora Celje, če
je pripor odredilo Okrožno sodišče v Celju ali za pripornice Okrožno sodišče v
Mariboru, Ptuju, Slovenj Gradcu ali Murski Soboti,
3.     
Zavodu za prestajanje kazni zapora Maribor (samo priporniki), če je
pripor odredilo Okrožno sodišče v Mariboru, Ptuju in Slovenj Gradcu,
- 
Oddelku zavoda Murska Sobota (samo priporniki), če je pripor odredilo Okrožno
sodišče v Murski Soboti,
4.     
Zavodu za prestajanje kazni zapora Koper, če je pripor odredilo Okrožno
sodišče v Kopru (samo priporniki),
- 
Oddelku zavoda Nova Gorica (samo priporniki), če je pripor odredilo
Okrožno sodišče v Novi Gorici,
5.     
Zavodu za prestajanje kazni zapora Ig (samo pripornice), če je pripor
odredilo Okrožno sodišče v Ljubljani, Kranju, Novem mestu, Kopru, Novi Gorici in
Krškem.
Pripornik, ki je zaščitena oseba po zakonu,
ki ureja zaščito prič (v nadaljnjem besedilu: zaščitena oseba), prestaja pripor
v zavodu za prestajanje kazni zapora, ki se določi v sodelovanju z enoto,
pristojno za zaščito ogroženih oseb (v nadaljnjem besedilu: enota).
Sodišče odda pripornika do pravnomočnosti
ukrepa po 64. členu kazenskega zakonika v regionalno pristojen zdravstveni
zavod (drugi odstavek 491. člena zakona o kazenskem postopku - v nadaljnjem
besedilu: ZKP).
3. člen
Za zakonito izvrševanje pripora je
odgovoren direktor zavoda za prestajanje kazni zapora, v katerem je
organizirano prestajanje pripora (v nadaljnjem besedilu: zavod).
Direktor zavoda v skladu z ZKP, tem
pravilnikom in hišnim redom zavoda po navodilih generalnega direktorja Uprave
Republike Slovenije za izvrševanje kazenskih sankcij (v nadaljnjem besedilu:
uprava) organizira prestajanje pripora, skrbi za zakonito in pravilno ravnanje
s priporniki, za njihovo varnost in zavarovanje ter opravlja druge naloge, za
katere je pristojen po ZKP in tem pravilniku.
V zvezi z zaščiteno osebo direktor zavoda
pri izvajanju nalog iz prejšnjega odstavka upošteva odločitve komisije,
pristojne za zaščito ogroženih oseb (v nadaljnjem besedilu: komisija), in
sodeluje z enoto.
4. člen
Pripornika je treba ob sprejemu v zavod seznaniti
z določbami ZKP o izvrševanju pripora, z na njegovi podlagi izdanimi predpisi,
z ratificiranimi mednarodnimi pravili o izvrševanju pripora in s hišnim redom o
prestajanju pripora.
5. člen
Priporniki se morajo ravnati po določbah
ZKP, tega pravilnika in po ukazih pooblaščenih uradnih oseb (v nadaljnjem besedilu:
pravosodni policisti).
6. člen
Strokovni delavci zavoda morajo priporniku
pomagati pri reševanju njihovih družinskih zadev in drugih vprašanj, ki so
nastala zaradi odreditve in izvrševanja pripora, razen če pripornik to izrecno
odklanja. Če gre za zaščiteno osebo, morajo strokovni delavci zavoda upoštevati
tudi usmeritve enote.
Z mladoletnikom, ki mu je odvzeta prostost,
mora ustrezni strokovni delavec zavoda čim prej opraviti razgovor, pri čemer ga
seznani z možnostmi nudenja morebitne individualne pomoči. Hkrati tudi ugotovi,
ali so mladoletniku zagotovljeni pogoji za ustrezno nego in varstvo.
Na pripornikovo željo obvesti zavod o
njegovem priporu center za socialno delo, pristojen po predpisih o socialnem varstvu,
če je potrebno kaj storiti za preskrbo njegovih otrok ali družine.
7. člen
Zavod mora vse vloge, ki jih oddajo
priporniki (pritožbe, prošnje in druge vloge) uradno evidentirati, zabeležiti
na vlogi datum in uro, ko je pripornik oddal vlogo in jo takoj ali prvi
naslednji delovni dan poslati pristojnemu sodišču, razen če ta pravilnik ne
določa drugače.
8. člen
Z izrazom pristojno sodišče so po tem
pravilniku mišljeni:
-       
preiskovalni sodnik, ki opravlja zoper pripornika preiskavo oziroma posamezna
preiskovalna dejanja;
-       
po vložitvi obtožnice oziroma obtožnega predloga predsednik senata
oziroma sodnik posameznik;
-       
sodnik za mladoletnike, če je pripornik mladoletnik.
Z izrazom direktor zavoda je mišljen po tem
pravilniku tudi vodja oddelka zavoda, če pripornik prestaja pripor v oddelku
zavoda.
II. PRESTAJANJE PRIPORA
1. Sprejem pripornika v zavod
9. člen
Pripornik se sprejme v zavod praviloma na
podlagi pisnega sklepa o priporu, o čemer se takoj obvesti pristojno sodišče.
Če v primeru iz drugega odstavka 210. člena
ZKP preiskovalni sodnik zaradi zamude v privedbi ne more v predpisanem roku
izdati sklepa o priporu, se pripornik sprejme v pripor brez pisnega sklepa o
priporu, preiskovalni sodnik pa mora sklep o priporu poslati zavodu takoj po njegovi
izdaji. V tem primeru mora pooblaščeni delavec zavoda o sprejemu pripornika
napraviti uradni zaznamek.
Pristojno sodišče mora zavodu sklep o
podaljšanju pripora vročiti pred potekom roka, do katerega je bil pripor odrejen.
10. člen
Oseba, ki ji je bila odvzeta prostost po
203. členu ZKP, se sme sprejeti v zavod na pridržanje samo na podlagi pisnega
sklepa. Po preteku oseminštirideset ur se pridržana oseba izpusti na prostost,
če sodišče ni odredilo pripora. O izpustitvi zavod obvesti pristojno sodišče.
11. člen
Ob sprejemu v zavod pravosodni policist
opravi osebni pregled pripornika in pregleda stvari, ki jih ima pri sebi.
Osebni pregled pripornice sme opraviti samo
ženska.
12. člen
Pripornik ima lahko pri sebi: obleko,
obutev, perilo, nogavice, robce, brisače, toaletne potrebščine, posteljnino, osebne
predmete (ura, prstane, verižice, fotografije), pribor za pisanje, cigarete,
pribor za kajenje, knjige, časopise ter drugo literaturo in denar v znesku do 80
evrov.
Radijske in TV sprejemnike smejo priporniki
imeti pri sebi oziroma jih nabavljati, če jim teh predmetov ne zagotovi zavod.
Preden pripornik prejme predmete iz
prejšnjega odstavka, jih mora na njegove stroške pregledati pooblaščen delavec
ustreznega servisa. 
Priporniki nabavljajo predmete in stvari iz
tega člena v zavodski prodajalni oziroma preko zavoda, če tega ni v prodajalni.
Priporniku se ob osebnem pregledu odvzamejo
predmeti, ki jih po ZKP in tem pravilniku med prestajanjem pripora ne sme imeti
pri sebi.
13. člen
Priporniku se odvzamejo tudi denar ali
predmeti, ki so pomembni za kazenski postopek in za katere je podan utemeljen sum,
da si jih je pridobil s kaznivim dejanjem ali da je bilo z njimi storjeno
kaznivo dejanje ali da so predmet kaznivega dejanja.
Predmete in denar iz prejšnjega odstavka
zaseže pravosodni policist, ki je opravil osebni pregled. O odvzetih predmetih
se izda potrdilo, v katerem morajo biti odvzete stvari opisane.
O odvzemu odloči direktor zavoda, ki o
najdenih predmetih iz prvega odstavka tega člena obvesti pristojno sodišče. 
Zoper odločbo iz prejšnjega odstavka je
dopustna pritožba na zunajobravnavni kazenski senat pristojnega sodišča.
14. člen
O odvzetih predmetih vodi zavod ustrezno
evidenco. Odvzeti denar in dragocenosti zavod vpiše v posebno knjigo.
15. člen
Odvzete predmete zavod hrani v primernem
zavarovanem prostoru, odvzeti denar in dragocenosti pa v ustrezno zavarovani
blagajni.
Če predmetov in denarja iz prejšnjega
odstavka po enem letu ni mogoče izročiti priporniku, se smiselno uporabljajo določbe
ZKP o ravnanju z odvzetimi predmeti.
16. člen
Pokvarljive predmete zavod na stroške
pripornika izroči ali pošlje njegovi družini ali kakšni drugi osebi, ki jo
določi pripornik. Tem osebam zavod na stroške pripornika pošlje tudi druge
odvzete predmete, če to zahteva.
Če predmetov iz prejšnjega odstavka ni
mogoče izročiti, jih zavod uniči.
2. Zbiranje podatkov o pripornikih in
varstvo osebnih podatkov
17. člen
Zbirka podatkov o pripornikih obsega
matično knjigo, osebni spis in centralno evidenco.
Matična knjiga se vodi na obrazcu, ki je
sestavni del tega pravilnika in je objavljen skupaj z njim. Pripornika se vpiše
v matično knjigo tisti dan, ko je sprejet v pripor, če to ni mogoče, pa
najkasneje naslednji dan po sprejemu v pripor. 
Ob sprejemu pripornika v pripor se zanj
odpre osebni spis. V osebni spis se vpisujejo podatki, ki jih kot zbirko podatkov
opredeljuje 211. člen ZKP. O zaščiteni osebi, v zvezi s katero je bil določen
ukrep spremembe identitete po zakonu, ki ureja zaščito prič, se vpišejo le
podatki, ki jih obsega nova identiteta.
Podatki o identiteti pripornika in o
njegovem osebnem stanju obsegajo:
-       
ime in priimek, morebitni vzdevek,
-       
enotna matična številka,
-       
rojstni podatki,
-       
podatki o družinskih razmerah,
-       
podatki o državljanstvu,
-       
podatki o prebivališču,
-       
podatki o zdravstvenem stanju,
-       
podatki o zakonitem zastopniku.
Podatki o sklepu o priporu obsegajo:
-       
naziv sodišča, ki je odredilo pripor,
-       
opravilno številko in datum izdaje sklepa,
-       
kaznivo dejanje, ki ga je obdolžen,
-       
zakonski razlogi za pripor.
Podatki o delu, ki ga odpravlja med
priporom, obsegajo:
-       
vrsta dela, ki ga opravlja,
-       
delovno mesto, na katerega je razporejen,
-       
trajanje dela in odsotnosti iz dela,
-       
plačilo, prejeto za opravljeno delo.
Podatki o sprejemu v pripor, trajanju,
podaljšanju oziroma odpravi pripora obsegajo:
-       
datum in uro sprejema v pripor,
-       
ura, ko je bil priporniku vročen sklep,
-       
podatki o sklepu o podaljšanju pripora,
-       
podatki o sklepu o odpravi pripora,
-       
datum in ura izpustitve iz pripora.
Podatki o obnašanju pripornika in
disciplinskih ukrepih obsegajo:
-       
poročila in zabeležke obnašanju,
-       
vrsta disciplinskega prestopka,
-       
vrsta disciplinske kazni,
-       
trajanje disciplinske kazni.
18. člen
Upravljalec zbirke podatkov oziroma oseba,
ki jo on pooblasti, zbira o pripornikovi identiteti in njegovem osebnem stanju
neposredno od pripornika. 
Dostop do arhiviranih podatkov iz
prejšnjega člena je dopusten le upravljalcu zbirke podatkov oziroma osebi, ki
jo on pooblasti, osebam, ki so pooblaščene za nadzor nad izvrševanjem pripora,
in osebi, na katero se podatki nanašajo.
19. člen
Osebne podatke iz zbirke podatkov o
priporniku lahko uporabljajo delavci zavoda za izvrševanje z zakonom določenih
nalog. Delavci zavoda so dolžni varovati kot poklicno skrivnost podatke o
pripornikih in njihovi predkaznovanosti ter podatke, za katere zvedo, ko
opravljajo službene dolžnosti.
Upravljalec zbirke podatkov pošlje podatke
o priporniku iz zbirke podatkov drugemu zavodu oziroma oddelku, v katerega je
napoten obsojenec na prestajanje kazni zapora; zbirko podatkov se pošlje tudi
prevzgojnemu domu, v katerega je napoten mladoletnik na izvrševanje vzgojnega ukrepa.
20. člen
Uprava vodi centralno evidenco o
pripornikih. 
Podatke za centralno evidenco iz prejšnjega
odstavka posredujejo upravi upravljalci zbirke podatkov zavodov.
Centralna evidenca pripornikov iz prvega
odstavka tega člena vsebuje osebne podatke o priporniku, podatke o sklepu o
priporu in podatke o sprejemu v pripor, trajanju, podaljšanju oziroma odpravi
pripora. .
Za posredovanje podatkov iz centralne
evidence pripornikov se smiselno uporabljajo določbe ZKP in tega pravilnika o
posredovanju podatkov iz osebnega spisa pripornika.
21. člen
O pridržanju oseb, ki ga odredi sodišče,
vodijo zavodi posebno knjigo na obrazcu, ki je sestavni del tega pravilnika in
je objavljen skupaj z njim.
21.a člen
Zavodi in oddelki zavodov, v katerih
sestavi so tudi oddelki za pripor, pošiljajo upravi statistične podatke o
pripornikih na posebnih statističnih obrazcih, ki so določeni s tem
pravilnikom, in sicer:
1.     
dnevne statistične podatke o dnevnem številčnem stanju pripornikov in
pridržanih oseb;
2.     
trimesečne statistične podatke na obrazcu IK-18, ki je določen s tem
pravilnikom.
Zavodi morajo upravi vsak dan do 10. ure
poslati dnevne statistične podatke prejšnjega dne. Statistične podatke na dan
praznika, nedelje in dela prostih dni morajo zavodi poslati upravi naslednji
delovni dan.
Trimesečne statistične podatke na obrazcu
IK-18 morajo zavodi poslati upravi najkasneje do petnajstega dne v prvem mesecu
naslednjega trimesečja.
Letne statistične podatke za preteklo leto
na obrazcu IK 18 morajo zavodi poslati upravi najkasneje do 15. januarja
naslednjega leta.
Obrazec iz tega člena je sestavni del
pravilnika in je objavljen skupaj z njim.
3. Položaj pripornikov 
Prostori in razporeditev pripornika
22. člen
Prostori, v katerih prebivajo priporniki,
morajo ustrezati zdravstvenim, prostorskim in higienskim zahtevam.
Spalnice pripornikov so lahko samske ali
skupne z največ do 4 posteljami, izjemoma tudi več, če to zahtevajo prostorske
razmere zavoda.
23. člen
Zavod upošteva pri razporeditvi pripornika
v bivalni prostor odredbo pristojnega sodišča, pripornikovo osebnost, zdravstveno
stanje in vrsto kaznivega dejanja, katerega je osumljen oziroma obdolžen. Pri
razporeditvi zaščitene osebe zavod upošteva odločitve komisije in usmeritve
enote. Tak pripornik se razporedi tako, da ne pride v stik z drugimi priporniki
in zaporniki.
Priporniki nekadilci morajo biti v bivalnih
prostorih ločeni od pripornikov kadilcev, razen če se med seboj ne dogovorijo drugače.
24. člen
Med prestajanjem pripora sme direktor
zavoda pripornika prerazporediti v drug bivalni prostor, če to narekujejo razlogi,
določeni v 209. in 473. členu ZKP.
Direktor zavoda sme pripornika
prerazporediti v drug bivalni prostor tudi, če to narekujejo razlogi varnosti,
ohranjanja reda in discipline. Na željo pripornika ga direktor zavoda lahko
prerazporedi v drug bivalni prostor, če to dopuščajo prostorske razmere in če
prerazporeditev ne bo škodovala kazenskemu postopku.
Direktor zavoda sprejme odločitev o prerazporeditvi
zaščitene osebe v sodelovanju z enoto.
Počitek pripornikov in gibanje na
prostem
25. člen
Priporniku mora biti zagotovljen osemurni
nepretrgani počitek v štiriindvajsetih urah, praviloma v nočnem času.
Pripornik mora skladno s hišnim redom zjutraj
vstati in pospraviti posteljo. V času izven nepretrganega počitka iz prejšnjega
odstavka je priporniku dovoljeno ležati na postelji, potem ko opravi obveznosti
čiščenja prostora, v katerem biva.
26. člen
Zavod mora priporniku omogočiti, da se
giblje najmanj dve ure dnevno na prostem.
Bivanje pripornikov na prostem nadzorujejo pravosodni
policisti. Pri nadzoru pravosodni policisti skrbijo, da priporniki ne pridejo v
stik s priporniki, ki so sodelovali pri istem kaznivem dejanju, in tudi ne z
drugimi priporniki, če bi bilo to lahko v škodo uspešni izvedbi postopka, kakor
tudi ne z obsojenci ali osebami, kaznovanimi z zaporom v postopku o prekršku.
Zaščiteni osebi mora zavod gibanje na
prostem omogočiti v skladu z odločitvami komisije in usmeritvami enote.
27. člen
Med časom bivanja pripornikov na prostem
lahko zavod v mejah možnosti ter pod nadzorstvom pravosodnih policistov zanje organizira
razne športne aktivnosti.
Gibanje pripornika na prostem je mogoče
predčasno prekiniti, če je to potrebno zaradi uspešne izvedbe postopka, zaradi
ohranitve reda in discipline ali zaradi preprečitve pobega.
Higiena in zdravstveno varstvo
pripornikov
28. člen
Ob sprejemu v zavod se mora pripornik
okopati. Obleka, perilo, obutev in posteljnina, ki jo prinese s seboj, se po potrebi
razkuži. Pri tem je treba paziti, da se stvari ne poškodujejo.
Po potrebi se razkužijo tudi stvari, ki jih
pripornik dobi pozneje.
29. člen
Priporniki morajo skrbeti za osebno higieno
in čistočo obleke. Omogočiti jim je treba, da lahko primerno vzdržujejo osebno
higieno, higieno posteljnine in bivalnega prostora. Striženje in britje jim je
treba omogočiti po potrebi, britje pa vedno preden gredo na zaslišanje ali
glavno obravnavo. Kopati se morajo najmanj vsakih sedem dni. 
Pripornikom, ki brez lastne krivde nimajo
svojih sredstev, zagotovi zavod potrebna sredstva za vzdrževanje osebne higiene
ter za druge najnujnejše potrebe.
30. člen
Priporniki morajo redno skrbeti za čistočo
prostorov, v katerih bivajo. Posteljnino je treba zamenjati vsakih štirinajst dni.
31. člen
Vsakega pripornika najkasneje v 48 urah po
sprejemu v zavod pregleda zdravnik. Zdravnik pregleda pripornika tudi pred
odpustom iz zavoda. Če pripornik ob odpustu odkloni zdravniški pregled, o tem
podpiše pisno izjavo oziroma pravosodni policist napiše uradni zaznamek.
Če je ob sprejemu pripornika podan
utemeljen sum, da je telesno poškodovan, ima nalezljivo ali drugo hujšo
bolezen, ga mora zavodski zdravnik takoj pregledati.
32. člen
Pripornik, ki zboli ali je poškodovan, dobi
zdravniško pomoč v ambulanti zavoda.
Če je potrebno zdravljenje pripornika v
zdravstveni organizaciji, odredi tako zdravljenje na predlog zavodskega zdravnika
pristojno sodišče. Pristojno sodišče odredi hkrati tudi tiste ukrepe, ki so
potrebni, da se prepreči beg ali dogovarjanje, ki bi lahko škodovalo uspešni
izvedbi postopka. Direktor zavoda poskrbi za izvedbo odrejenih ukrepov in
obvešča sodišče o izvajanju teh ukrepov.
V nujnih primerih lahko odredi zdravljenje
pripornika v zdravstveni organizaciji direktor zavoda, o čemer takoj obvesti pristojno
sodišče.
Če pripornik v zavodu huje zboli ali je
zaradi hujše bolezni oziroma poškodbe odpeljan na stacionarno zdravljenje v
zdravstveno organizacijo zunaj zavoda, mora direktor zavoda o tem takoj
obvestiti bližnjega sorodnika oziroma osebo, ki jo je pripornik že prej določil
za tak primer.
Direktor zavoda pri izvedbi ukrepov iz
drugega in tretjega odstavka tega člena v zvezi z zaščiteno osebo upošteva
usmeritve enote. V zvezi s takim pripornikom direktor zavoda v skladu s
prejšnjim odstavkom obvesti enoto, ki ravna v skladu z zakonom, ki ureja
zaščito prič.
33. člen
Z dovoljenjem pristojnega sodišča lahko
obišče in pregleda pripornika na njegovo zahtevo in na njegove stroške zdravnik,
ki si ga sam izbere. Pripornik nosi tudi stroške prevoza, če se tak pregled
opravi zunaj zavoda.
Potrebno zavarovanje pri pregledu odredi direktor
zavoda v sporazumu z zavodskim zdravnikom.
Direktor zavoda zavarovanje iz prejšnjega
odstavka za zaščiteno osebo odredi v sodelovanju z enoto.
34. člen
Na zdravnikovo priporočilo si pripornik
lahko priskrbi zdravila na svoje stroške, jih dobiva od svoje družine ali drugih
oseb. Zdravila, ki jih prejema mora pred uporabo pregledati zdravnik zavoda.
Pripornikom daje zdravila odrejen delavec zavoda po navodilu zdravnika.
Prehrana pripornikov
35. člen
Priporniki dobivajo hrano, ki zadošča za
ohranitev njihovega zdravja in popolne telesne sposobnosti.
Dnevno morajo dobivati tri obroke hrane:
zajtrk, kosilo in večerjo. Obroki prehrane se pripravljajo na podlagi
normativov in jedilnikov, ki so verificirani pri pristojni državni instituciji
in se enotno uporabljajo v vseh zavodih. Hrana mora biti sveža, raznovrstna in
vitaminska, okusno pripravljena ter razdeljena v primernih posodah z ustreznim jedilnim
priborom.
Priporniki, ki delajo, mladoletni in mlajši
polnoletni priporniki ter nosečnice dobivajo hrano po normativih, ki veljajo za
obsojence.
Bolni priporniki dobivajo hrano, ki jo
določi zdravnik zavoda.
Kvaliteto hrane nadzoruje direktor zavoda
ali oseba, ki jo on pooblasti.
Zaščitena oseba dobiva hrano po postopku in
na način, ki ga določi direktor zavoda v sodelovanju z enoto.
36. člen
Z dovoljenjem pristojnega sodišča lahko
zavod v mejah možnosti in pod strokovnim nadzorstvom zavodskega zdravnika zagotovi,
da se pripornik hrani na svoje stroške.
Če so podani utemeljeni varnostni razlogi
dobiva pripornik hrano na svoje stroške na način in po postopku, ki ga določi direktor
zavoda.
Uporaba in nabava drugih predmetov
37. člen
Določba prejšnjega člena tega pravilnika se
smiselno uporablja tudi za nošenje lastne obleke in
uporabo posteljnine, kakor tudi za nakup knjig, časopisov in drugih predmetov, ki
jih smejo priporniki na podlagi ZKP in tega pravilnika uporabljati in imeti pri
sebi.
Predmete, ki so na razpolago v zavodski
prodajalni, lahko pripornik kupuje samo v tej prodajalni.
Delo pripornikov
38. člen
Priporniki so dolžni opravljati vsa dela,
ki so potrebna za redno vzdrževanje čistoče v prostorih, v katerih prebivajo.
39. člen
Pripornik lahko zahteva, da se mu dovoli
opravljati delo, ki ustreza njegovim telesnim in duševnim zmožnostim, ki jih
ugotavlja zavodski zdravnik.
Zahtevo iz prejšnjega odstavka poda
pripornik pristojnemu sodišču pisno ali ustno na zapisnik.
Pristojno sodišče se pred odločitvijo o pripornikovi
zahtevi posvetuje z direktorjem zavoda o možnostih in pogojih razporeditve
pripornika na delo, v primeru zaščitene osebe pa tudi z enoto.
Pristojno sodišče lahko dovoli priporniku
delati v sporazumu z direktorjem zavoda.
40. člen
Pristojno sodišče dovoli delati priporniku
s pisno odredbo, v kateri navede pogoje, pod katerimi je priporniku dovoljeno delati.
41. člen
Pripornik opravlja delo v ustrezno
zavarovanem delovnem prostoru. Delo mora biti organizirano tako, da ne vpliva na
izvedbo kazenskega postopka.
Posameznim pripornikom se lahko omogoči
delo tudi v bivalnih prostorih, če ga je mogoče organizirati in če ni v nasprotju
s higieno in interesom varnosti.
Priporniku, ki mu je bil pripor odrejen ali
podaljšan po razglasitvi sodbe prve stopnje, se delo lahko omogoči tudi v delovnih
prostorih, kjer delajo obsojenci.
42. člen
Delovni čas pripornika traja praviloma 40
ur tedensko. Delo pripornik opravlja v skladu z urnikom, ki velja za delo obsojencev.
43. člen
Priporniku se mora dovoliti, da z delom
preneha, če to sam zahteva.
Pripornika je treba oprostiti delovnih
obveznosti, če je potrebno, da se pripravi na zaslišanje, glavno obravnavo ali da
vloži pravno sredstvo.
Če se ugotovi, da zaradi varnosti ali
interesov kazenskega postopka ni smotrno, da bi pripornik še naprej delal, direktor
zavoda začasno odstrani pripornika z dela in obvesti pristojno sodišče.
Direktor zavoda lahko pripornika začasno
odstrani z dela tudi, če ovira delovni proces ali kako drugače moti druge pri
delu.
44. člen
Priporniki imajo pravico do plačila za delo
po določbah zakona, ki ureja izvrševanje kazenskih sankcij oziroma merilih in
kriterijih o plačilu za delo obsojencev, izdanih na njegovi podlagi.
Sprejemanje obiskov
45. člen
Bližnji sorodniki smejo pripornika obiskati
praviloma enkrat tedensko.
S hišnim redom zavoda se lahko določi, da
smejo bližnji sorodniki pripornika obiskati pogosteje, toda največ trikrat na
teden.
Za bližnje sorodnike se štejejo: zakonec
oziroma oseba, s katero živi v zunajzakonski skupnosti, krvni sorodniki v ravni
vrsti, posvojitelj, posvojenec, brat, sestra, rejnik in skrbnik.
Na prošnjo pripornika lahko pristojno
sodišče dovoli obisk tudi drugim osebam.
Pripornika lahko hkrati obiščejo največ
trije obiskovalci, razen če prostorski pogoji omogočajo večje število
obiskovalcev.
Pri zagotavljanju obiskov zaščiteni osebi
je treba upoštevati usmeritve enote.
46. člen
Dan, čas in trajanje obiskov se določi s
hišnim redom.
Pristojno sodišče lahko izjemoma dovoli
obisk tudi kakšen drug dan, ki ni določen za obiske.
Obisk ne sme biti krajši od 30 minut.
47. člen
Obiski pripornika se izvajajo v posebnem
prostoru, ki je pregrajen s stekleno pregrado, ali v prostoru brez pregrade, o
čemer odloča direktor zavoda.
Obiski se prvih štirinajst dni po sprejemu
v pripor praviloma izvajajo v posebnem prostoru, ki je pregrajen s stekleno
pregrado. Direktor zavoda lahko odloči, da se obiski izvajajo v prostoru s
stekleno pregrado tudi kasneje, če so podani utemeljeni varnostni razlogi oziroma
obstaja nevarnost, da bo obiskovalec priporniku izročil prepovedano drogo,
alkohol ali druga opojna sredstva ter predmete, namenjene za napad ali pobeg.
Obisk zdravnika se izvaja praviloma v
zavodski ambulanti.
Priporniku, ki je na zdravljenju v zdravstveni
organizaciji zunaj zavoda se obisk omogoči v skladu z bolnišničnimi pravili
oziroma dovoljenjem pristojnega sodišča. Če je pristojno sodišče odredilo
varovanje pripornika, nadzira obisk v pogledu varnosti ter reda in discipline pravosodni
policist, ki pripornika varuje.
48. člen
Za red in varnost pri obiskih skrbijo pravosodni
policisti. Pravosodni policisti med obiskom ne smejo poslušati pogovora med
pripornikom in njegovim odvetnikom oziroma diplomatskim in konzularnim predstavnikom
njegove države ter varuhom človekovih pravic.
Če pripornik ali obiskovalec ogrožata red
in varnost zavoda ali poskušata izkoristiti obisk zato, da bi onemogočila uspešno
izvedbo kazenskega postopka, pravosodni policist prekine obisk in o tem obvesti
pristojno sodišče.
O prekinitvi obiska izda direktor zavoda
pisno odločbo. Zoper to odločbo je dopustna pritožba na pristojno sodišče.
49. člen
Zagovorniku je treba omogočiti, da govori s
pripornikom v posebnem in za to primernem prostoru, prosto in brez nadzorstva.
Zagovornik lahko govori s pripornikom
kadarkoli, razen v času obrokov hrane, in v času, ko pripornik biva na prostem,
in v času nočnega počitka.
Dopisovanje pripornikov
50. člen
Pisma, ki jih pripornik piše zagovorniku
ali ta priporniku, je treba izročiti oziroma odposlati naslovniku še istega dne
oziroma prvi naslednji delovni dan.
Preiskovalni sodnik določi z odredbo, s
katero odredi nadzor pisemskih in drugih pošiljk ter drugih stikov pripornika z
osebami zunaj zavoda, tudi način in obseg nadzora. 
Nadzor iz prejšnjega odstavka opravlja
pristojna oseba sodišča, določena v odredbi preiskovalnega sodnika. 
Če je preiskovalni sodnik s pisnim sklepom
odredil nadzor pisemskih pošiljk, ki jih pripornik pošilja ali so naslovljene
nanj, jih zavod takoj po sprejemu izroči sodišču, ki je nadzor odredilo. 
Priporniku, ki nima sredstev, zagotovi
zavod vse potrebno za pisanje prošenj in pritožb, dopisovanje z zagovornikom in
bližnjimi sorodniki.
Pri zagotavljanju dopisovanja zaščiteni
osebi je treba upoštevati usmeritve enote.
50.a člen
Če je podan utemeljen sum, da so v pisemski
pošiljki, za katero preiskovalni sodnik ni odredil nadzora, predmeti ki jih
pripornik po ZKP in tem pravilniku ne sme posedovati, lahko direktor zavoda
odredi pregled take pošiljke. Pregled pošiljke opravi pooblaščena uradna oseba,
ki jo določi direktor zavoda.
Pregled iz prejšnjega odstavka se lahko
opravi s pomočjo ustreznih tehničnih sredstev oziroma tako, da pripornik odpre
pisemsko pošiljko v navzočnosti pooblaščene uradne osebe zavoda, pri čemer
le-ta ne sme prebirati vsebine pisemske pošiljke.
Pooblaščena uradna oseba mora pri vsakem
pregledu pisemske pošiljke sestaviti zapisnik, v katerem navede ime in priimek
pripornika, ki mu je bila pošiljka poslana, ime in priimek pošiljatelja
pisemske pošiljke, če sta napisana na zunanji strani ovojnice, razloge za
pregled ter druge ugotovitve. Zapisnik se vloži v pripornikov osebni spis.
Če se v pisemski pošiljki odkrijejo
predmeti ali stvari, ki jih pripornik ne sme imeti pri sebi, jih delavec, ki
jih je odkril, začasno odvzame in izroči direktorju zavoda ali drugemu
pooblaščenemu delavcu ter o odvzemu priporniku izda potrdilo. 
Telefonski stiki pripornikov
51. člen
Za stike z osebami zunaj zavoda lahko
pripornik na svoje stroške uporablja zavodski telefon. S hišnim redom zavoda se
določi čas, v katerem je možna uporaba telefona, in trajanje telefonskega
pogovora pripornika.
Če preiskovalni sodnik odredi nadzor nad
telefonskimi pogovori pripornika, določi tudi način in obseg nadzora. 
Pripornik mora biti vnaprej seznanjen z
načinom in obsegom nadzora telefonskih pogovorov.
Pri zagotavljanju telefonskih stikov
zaščiteni osebi je treba upoštevati usmeritve enote.
Sprejemanje drugih pošiljk
52. člen
Priporniki lahko enkrat tedensko sprejemajo
pošiljke z obleko, perilom in drugimi predmeti, ki jih smejo po ZKP in tem
pravilniku imeti pri sebi.
Priporniki lahko enkrat na mesec sprejemajo
tudi pošiljke s hrano.
Pošiljke iz prejšnjih odstavkov tega člena
priporniki sprejemajo po pošti ali po obiskovalcih, s tem da morajo biti
primerno zavite in označene z naslovom odpošiljatelja in prejemnika.
Prinešene ali po pošti poslane pošiljke je
treba pred izročitvijo priporniku pazljivo pregledati. Pregled opravi določena
uradna oseba zavoda.
Če so priporniku poslani predmeti, ki jih
po ZKP in tem pravilniku ne sme imeti pri sebi, se odvzamejo. S temi predmeti se
ravna v skladu s petim odstavkom 12. člena tega pravilnika.
53. člen
Pripornik sme sprejemati denar v neomejeni
vsoti. Znesek, ki presega vsoto, ki jo sme pripornik imeti pri sebi po tem
pravilniku, se hrani kot njegov depozit in se vpiše v knjigo depozita.
Pripornik sme denar, ki ga ima na depozitu,
uporabljati za nakup predmetov, ki jih po določbah tega pravilnika sme imeti
pri sebi oziroma uporabljati.
III. PREMEŠČANJE IN SPREMLJANJE PRIPORNIKOV
54. člen
Obdolženca, za katerega je odrejen pripor,
premesti na podlagi odredbe predsednika senata iz tretjega 273. člena ZKP direktor
zavoda. V zavodu na območju sodišča, kjer bo glavna obravnava, se ga razporedi
v prostor za pripornike.
Zaščitena oseba mora biti v zavodu iz
prejšnjega odstavka ločena od drugih pripornikov in obsojencev v skladu z
navodili enote.
55. člen
Zaradi varnosti, reda in discipline,
prezasedenosti zavoda ali uspešne in racionalne izvedbe kazenskega postopka se
sme pripornika premestiti iz enega v drug zavod. Premestitev je lahko začasna ali
dokler traja pripor.
O premestitvi pripornika iz prejšnjega
odstavka odloča na predlog direktorja zavoda, v katerem je pripornik v priporu,
pristojno sodišče.
Pisni predlog iz prejšnjega odstavka
vsebuje razloge za premestitev. Pristojno sodišče o predlogu odloči z odredbo,
ki jo vroči priporniku, zavodu, v katerem je pripornik v priporu, ter zavodu, v
katerega je pripornik premeščen.
Pred podajo predloga za premestitev zaščitene
osebe se mora direktor zavoda posvetovati z enoto in upoštevati njene
usmeritve.
56. člen
Spremljanje pripornika na pristojno
sodišče, k drugemu organu ali v drug zavod se sme opraviti le na podlagi
pisnega naloga pristojnega sodišča.
Izjemoma se sme pripornika spremljati na
sodišče, pri katerem teče kazenski postopek tudi na ustno zahtevo, ki jo je
treba predhodno preveriti in o tem narediti uradni zaznamek.
57. člen
Ob spremljanju pripornika v drug zavod ali
prevzgojni dom je treba v knjigi pripornikov evidentirati sodišče, ki je izdalo
nalog za spremljanje pripornika, številko in datum ter komu je pripornik
napoten.
V primeru iz prejšnjega odstavka je treba
izročiti priporniku tudi predmete, ki so bili shranjeni v skladišču zavoda in denar,
ki ga je imel na depozitu. Organ, ki je prevzel pripornika potrdi prevzem
njegovih stvari, potrdilo pa hrani zavod, iz katerega je bil pripornik
priveden.
IV. RED IN DISCIPLINA
1. Vedenje pripornikov
58. člen
Priporniki s svojim vedenjem ne smejo
motiti reda in miru v zavodu, ogrožati varnosti zavoda ali varnosti drugih pripornikov.
Priporniki morajo imeti korekten odnos do delavcev zavoda.
Medsebojni odnosi pripornikov morajo biti
korektni. Nedopustno je izvajanje pritiskov skupine ali posameznikov nad
drugimi skupinami ali posamezniki, medsebojno obračunavanje ali ustrahovanje,
izkoriščanje, žaljenje, poniževanje ali zasmehovanje.
59. člen
Pripornikom, ki bivajo v ločenih prostorih
v zavodu, je prepovedano dopisovanje, pogovarjanje ali kakršnokoli
sporazumevanje ter vsi ustni ali pisni stiki z osebami zunaj zavoda, ki niso v
skladu z ZKP in tem pravilnikom. Prav tako si ne smejo izmenjavati oziroma
dajati knjig, časopisov, drugih tiskovin ali kakršnihkoli drugih predmetov.
60. člen
Priporniki ne smejo kupovati, prodajati ali
med seboj menjavati nobenih predmetov (obleke, perila, hrane).
2. Predmeti pripornikov
61. člen
Priporniku v zavodu ni dovoljeno imeti
predmetov, ki utegnejo služiti za napad, pobeg, ogrožanje sebe ali koga drugega
oziroma varnosti zavoda, kakor tudi povezovanje z drugimi osebami v zavodu in
izven njega.
Pripornik ne sme imeti alkoholnih pijač,
mamil in drugih sredstev, ki so škodljiva za njegovo zdravje.
Če se pri priporniku najdejo predmeti, ki
jih ne sme imeti pri sebi, se smiselno uporabi določba 12. člena tega pravilnika.
3. Odreditev posebnih ukrepov zoper
pripornika
62. člen
Če pravosodni policist ugotovi, da se
priporniki med seboj dogovarjajo v zvezi z izvedbo kazenskega postopka, obvesti
o tem direktorja zavoda. Direktor zavoda, v nujnih primerih pa tudi pravosodni
policist sme premestiti pripornika v drug bivalni prostor, da se prepreči
nadaljnje dogovarjanje.
Pripornik se namesti v poseben prostor, če
je priveden z bega, zaloten pri pripravah na beg ali pri njegovem poskusu in če
se s silo upira ali drugače ogroža svojo varnost in varnost oseb v svoji
bližini. Če drugače ni mogoče preprečiti ogrožanja ali povzročitve večje
materialne škode, se lahko pripornika tudi vklene.
Ukrepe iz drugega odstavka tega člena
odredi direktor zavoda, v nujnih primerih pa tudi pravosodni policist. 
O odrejenih ukrepih iz tega člena direktor
zavoda takoj obvesti pristojno sodišče, ki odredi nadaljnje ukrepe.
4. Disciplinsko kaznovanje pripornikov
63. člen
Pravosodni policist mora o vseh
disciplinskih prestopkih pripornika obvestiti direktorja zavoda.
Direktor zavoda poda pristojnemu sodišču
pisni predlog za disciplinsko kaznovanje pripornika.
V predlogu je treba navesti opis
disciplinskega prestopka in dokaze.
Sklep o izrečeni disciplinski kazni
pristojnega sodišča je treba izročiti priporniku takoj, njegovo morebitno
pritožbo zoper ta sklep pa poslati senatu pristojnega sodišču (četrti odstavek
213.c člena ZKP).
64. člen
Če je podan utemeljen sum, da je pripornik
med prestajanjem pripora storil kaznivo dejanje, za katero se storilec preganja
po uradni dolžnosti, direktor zavoda o tem obvesti pristojno policijsko upravo
in sodišče, ki je zoper pripornika odredilo pripor, v primeru zaščitene osebe
pa tudi enoto.
V. IZPUSTITEV PRIPORNIKA
65. člen
Zavod sme pripornika izpustiti na prostost
samo na podlagi pisnega sklepa o odpravi pripora. Pripornika je treba izpustiti
takoj po prejemu sklepa o odpravi pripora.
O času izpustitve pripornika obvesti zavod
tistega, ki je izdal sklep o odpravi pripora. V knjigo pripornikov se vpiše v ustrezno
rubriko: sodišče, ki je izdalo sklep o odpravi pripora, številko, datum in uro
ter mesec in leto, ko je bil pripornik izpuščen.
O času izpustitve zaščitene osebe zavod
poleg organa iz prejšnjega odstavka obvesti tudi enoto.
Izjemoma je mogoče pripornika izpustiti na
prostost na podlagi telefonskega naročila pristojnega sodišča. Tako telefonsko naročilo
mora zavod preveriti, preden pripornika izpusti iz zavoda. O izpustitvi
pripornika iz zavoda napravi pooblaščen delavec zavoda uradni zaznamek.
Pristojno sodišče mora v primeru iz
prejšnjega odstavka zavodu v 24 urah dostaviti sklep o odpravi pripora.
66. člen
Ob izpustitvi iz pripora je treba
priporniku izročiti vse njegove predmete in druge stvari, ki so mu bile odvzete
v zavodu, in neporabljen denar, ki je bil shranjen kot njegov depozit.
Uradna oseba zavoda, ki izroči predmete, in
pripornik v skladiščnici oziroma depozitni knjigi pisno potrdita izročitev in
prejem predmetov ter denarja.
VI. RAVNANJE OB SMRTI PRIPORNIKA
67. člen
Če pripornik v zavodu umre direktor zavoda
nemudoma obvesti pristojno sodišče, generalnega direktorja Uprave in bližnje sorodnike.
Če v zavodu umre zaščitena oseba, direktor
nemudoma obvesti enoto.
Predsednik pristojnega sodišča imenuje
komisijo, ki ugotovi vzrok smrti.
Komisijo sestavljajo: preiskovalni sodnik,
državni tožilec, direktor zavoda in zdravnik.
68. člen
Zavod izroči pripornikovo truplo in njegove
stvari družini umrlega ali njegovim bližjim sorodnikom, če pa teh ni oziroma če
ti nočejo prevzeti trupla, se lahko pripornikovo truplo izroči tudi drugi
osebi, za katero je mogoče utemeljeno pričakovati, da bo poskrbela za pokop v
skladu s predpisi o pokopališki in pogrebni dejavnosti. O zahtevi tretje osebe
za izročitev pokojnikovega trupla odloči predsednik sodišča, pred katerim teče
kazenski postopek. 
Če ni nikogar, ki bi prevzel pripornikovo
truplo v skladu s prejšnjim odstavkom zavod poskrbi, da se truplo upepeli in
žara postavi v grob z imenom, na stroške sodišča, pred katerim teče kazenski
postopek. 
Po volji umrlega se upepeljeni ostanki
lahko raztresejo na posebej določenem prostoru na pokopališču. 
Pristojno sodišče obvesti o pripornikovi
smrti pristojni matični urad. 
Za način pokopa iz drugega odstavka tega
člena pristojno sodišče najame žarni grob po predpisih o pokopališki in
pogrebni dejavnosti.
VII. NADZORSTVO
69. člen
Nadzorstvo nad ravnanjem s priporniki in
ustreznostjo bivalnih razmer izvršuje predsednik ali določen sodnik okrožnega
sodišča na območju, kjer je zavod, v katerem priporniki prestajajo pripor.
Če se ugotovijo hude napake glede
zakonitega in pravilnega ravnanja s priporniki ali neustrezne bivalne razmere,
obvesti predsednik okrožnega sodišča o tem upravo, ki izvede potrebne ukrepe in
o tem poroča predsedniku okrožnega sodišča.
O nepravilnostih, ki jih odkrijejo za
nadzor pooblaščeni delavci uprave, seznanijo predsednika pristojnega okrožnega sodišča.
70. člen
Če pripornik meni, da delavci zavoda z njim
neustrezno ravnajo oziroma postopajo ali da so bivalne razmere neustrezne, se
lahko pritoži predsedniku pristojnega okrožnega sodišča oziroma generalnemu
direktorju uprave. Generalni direktor v petnajstih dneh pošlje pisni odgovor
priporniku in v primeru utemeljene pritožbe določi izvedbo potrebnih ukrepov.

Priloga:
Knjiga pripornikov
Priloga:
Knjiga pridržanih oseb
Obrazec
IK-18: Statistično poročilo o priprtih in pridržanih osebah v ZPKZ


Pravilnik o izvrševanju pripora (Uradni list
RS, št. 36/99) vsebuje naslednje prehodne in
končne določbe:
»VIII. PREHODNE IN KONČNE DOLOČBE
71. člen
Natančnejše določbe o ravnanju pripornikov
(vstajanje in nočni počitek, sprejemanje dnevnih obrokov hrane, čiščenje
bivalnih prostorov, bivanje na prostem, oddaja in sprejem pisemskih in drugih
pošiljk, nabava predmetov na lastne stroške, britje, kopanje, zdravniški
pregled itd.) se določi s hišnim redom, ki ga izda po predhodnem mnenju
direktorja uprave upravnik zavoda v soglasju s predsednikom okrožnega sodišča.
Hišni red iz prejšnjega odstavka mora biti
izdan v roku enega meseca po uveljavitvi tega pravilnika.
72. člen
Ta pravilnik mora biti izobešen v vseh
bivalnih prostorih pripornikov. Vsi drugi predpisi ter ratificirani mednarodni
akti s področja izvrševanja kazenskih sankcij, zakon o kazenskem postopku in
kazenski zakonik morajo biti pripornikom na razpolago v knjižnici zavoda.
73. člen
Določbe tega pravilnika se smiselno
uporabljajo tudi za osebe, pridržane po odredbi sodišča.
74. člen
Z dnem, ko začne veljati ta pravilnik,
preneha veljati pravilnik o izvrševanju pripora (Uradni list SRS, št. 22/81).
75. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o izvrševanju pripora (Uradni list RS, št. 39/02) spreminja 71. člen pravilnika tako,
da se glasi:
»71. člen
Natančnejše določbe o ravnanju pripornikov
(vstajanje in nočni počitek, sprejemanje dnevnih obrokov hrane, čiščenje
bivalnih prostorov, bivanje na prostem, oddaja in sprejem pisemskih in drugih
pošiljk, nabava predmetov na lastne stroške, britje, kopanje, zdravniški
pregled itd.) se določi s hišnim redom, ki ga izda po predhodnem mnenju
direktorja uprave upravnik zavoda. 
Hišni red iz prejšnjega odstavka mora biti
izdan v roku enega meseca po uveljavitvi tega pravilnika.«;
ter vsebuje naslednjo končno določbo:
»13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o izvrševanju pripora (Uradni list RS, št. 114/04) spreminja 71. člen pravilnika tako,
da se glasi:
»71. člen
Natančnejše določbe o ravnanju pripornikov
(vstajanje in nočni počitek, sprejemanje dnevnih obrokov hrane, čiščenje
bivalnih prostorov, bivanje na prostem, oddaja in sprejem pisemskih in drugih
pošiljk, nabava predmetov na lastne stroške, britje, kopanje, zdravniški
pregled itd.) se določi s hišnim redom, ki ga izda v soglasju z generalnim
direktorjem uprave direktor zavoda. 
Hišni red iz prejšnjega odstavka mora biti
izdan v roku enega meseca po uveljavitvi tega pravilnika.«;
ter vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju pripora (Uradni list RS, št. 127/06) vsebuje naslednjo končno določbo:
»KONČNA DOLOČBA
20. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju pripora (Uradni list RS, št. 7/07) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi in dopolnitvi Pravilnika
o izvrševanju pripora (Uradni list RS, št. 112/07) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju pripora (Uradni list RS, št. 62/08) vsebuje naslednjo končno določbo:
»8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju pripora (Uradni list RS, št. 16/09) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o izvrševanju pripora (Uradni list RS, št. 41/17) vsebuje naslednjo končno določbo:
»KONČNA DOLOČBA
3. člen
Ta pravilnik začne veljati petnajsti dan po
objavi v Uradnem listu Republike Slovenije.«.