I. UVODNE DOLOČBE
1. člen
S tem sklepom Republika Slovenija uskladi
delovanje javnega zavoda Slovensko narodno gledališče Drama Ljubljana (v
nadaljnjem besedilu: zavod) z določbami zakona o uresničevanju javnega interesa
za kulturo (Uradni list RS, št. 96/02), ureja njegov status, razmerja med
ustanoviteljem in zavodom ter temeljna vprašanja glede organizacije, dejavnosti
in načina financiranja zavoda.
Ustanovitelj zavoda je Republika Slovenija.
Ustanoviteljske pravice in obveznosti Republike Slovenije izvaja Vlada
Republike Slovenije.
2. člen
Zavod deluje kot osrednje dramsko
gledališče v Sloveniji in vključuje v letni program uprizarjanje sodobnih,
klasičnih in eksperimentalnih odrskih del. Načrtno spodbuja pisanje in
uprizarjanje novih slovenskih in tujih dramskih besedil, s poudarkom na
evropskih dramskih besedilih in jih uvršča v letni program uprizoritev.
Zavod s stalnim igralskim ansamblom in
Gledališkim ateljejem, ki ga soupravlja z javnim zavodom Slovensko narodno
gledališče Opera in balet Ljubljana, skrbi za trajno izvajanje kakovostnih
programov in projektov ter posredovanje na področju uprizoritvenih umetnosti v
lokalnem, regionalnem in mednarodnem prostoru.
3. člen
Zavod je začel delovati leta 1867 kot
Dramatično društvo, leta 1892 ustanovljeno kot Deželno gledališče, leta 1918
kot Narodno gledališče v Ljubljani, preimenovano leta 1919 v Kraljevsko
slovensko gledališče Ljubljana, leta 1920 v Narodno gledališče v Ljubljani in
1943 kot Državno gledališče Ljubljana. Leta 1944 je bilo z odlokom Izvršnega
odbora Osvobodilne fronte Slovenskega naroda št. 13/44 ustanovljeno Slovensko
narodno gledališče na osvobojenem ozemlju, ki se je po osvoboditvi leta 1945
združilo z nekdanjim Narodnim gledališčem v Ljubljani. Leta 1992 je Republika
Slovenija z odlokom o razdelitvi Slovenskega narodnega gledališča Ljubljana na
javna zavoda (Uradni list RS, št. 19/92) ustanovila Slovensko narodno
gledališče Drama Ljubljana in Slovensko narodno gledališče Opera in balet
Ljubljana. Leta 1998 je Republika Slovenija s sklepom o ustanovitvi javnega
zavoda Slovensko narodno gledališče Drama Ljubljana (Uradni list RS, št. 12/98)
uredila status zavoda.
Zavod je vpisan v sodni register pri
Okrožnem sodišču v Ljubljani pod registrsko številko 5025053991.
4. člen
Ime zavoda: Slovensko narodno gledališče
Drama Ljubljana.
Skrajšano ime: SNG Drama Ljubljana.
Sedež javnega zavoda: Erjavčeva 1,
Ljubljana.
Zavod je pravna oseba.
II. DEJAVNOSTI ZAVODA
5. člen
Glede na namen, zaradi katerega je zavod
ustanovljen, kot javno službo obvezno opravlja naslednje naloge:
-      
sam ali v sodelovanju z drugimi organizacijami ustvarja nova odrska
dela,
-      
sam ali v sodelovanju z drugimi organizacijami izvaja gledališke
predstave,
-      
z rednim uvrščanjem slovenskih dramskih novitet v letni program
uprizoritev in naročanjem novih del načrtno spodbuja pisanje in predstavljanje
novih slovenskih del,
-      
skrbi za predstavitev kvalitetne umetniške produkcije z organizacijo gostovanj
domačih in tujih gledališč,
-      
nudi prireditve mlajšemu občinstvu in skupinam s posebnimi potrebami po
znižanih cenah,
-      
z načrtno mednarodno promocijo skrbi za redno prisotnost na mednarodnih
gledaliških prireditvah in gostovanja v tujih gledaliških centrih,
-      
omogoča javno dostopnost programa in podatkov, s posebno pozornostjo na
dostopnosti telesno oviranim osebam,
-      
enkrat letno organizira dan odprtih vrat za zainteresirano javnost in
brezplačno predstavi delo zavoda,
-      
predstavlja lastno umetniško produkcijo na gostovanjih po Sloveniji,
-      
predstavlja svojo umetniško produkcijo na gostovanjih v tujini,
-      
programsko in poslovno sodeluje z državnimi dramskimi gledališči,
Slovenskim stalnim gledališčem v Trstu, Cankarjevim domom in Slovenskim
gledališkim muzejem,
-      
sodeluje z Akademijo za gledališče, radio, film in televizijo in javnim
umetniškim šolam omogoča predstavitve njihove umetniške produkcije,
-      
na podlagi poslovnega sodelovanja svojo produkcijo in prireditve
predstavlja na RTV Slovenija,
-      
sodeluje s slovenskimi kulturnimi organizacijami v zamejstvu in tujini,
-      
sodeluje s kulturnimi institucijami v kulturnih središčih sosednjih
regij,
-      
nudi prostorske pogoje ter produkcijsko in tehnično pomoč drugim
izvajalcem kulturnih programov,
-      
omogoča uporabo svojih prostorskih in tehničnih zmogljivosti za druge
javne kulturne prireditve,
-      
izobražuje zaposlene ter organizira izobraževalne vsebine za
zainteresirano javnost,
-      
v okviru ansambla skrbi za gledališko vzgojo in omogoča umetniški razvoj
talentiranih mladih gledaliških umetnikov,
-      
hrani, zbira in predstavlja gradiva s področja dela zavoda,
-      
skrbi za arhiviranje in dokumentiranje predstav,
-      
izdaja gledališke liste in drugo strokovno publicistiko,
-      
redno obvešča javnost o prireditvah v sredstvih javnega obveščanja.
6. člen
Naloge iz prejšnjega člena, ki jih
zavod opravlja, so skladno z Uredbo o standardni klasifikaciji dejavnosti
(Uradni list RS, št. 69/07 in 17/08) razvrščene:


-      
  R/90.010

Umetniško uprizarjanje;


-      
  R/90.020 

Spremljajoče dejavnosti za umetniško uprizarjanje;


-      
  R/90.040 

Obratovanje objektov za kulturne dejavnosti;


-      
  C/13.300 

Dodelava tekstilij;


-      
  C/13.920 

Proizvodnja končnih tekstilnih izdelkov, razen oblačil;


-      
  C/14.110

Proizvodnja usnjenih oblačil;


-      
  C/14.130

Proizvodnja drugih vrhnjih oblačil;


-      
  C/15.200

Proizvodnja obutve;


-      
  C/16.290

Proizvodnja drugih izdelkov iz lesa, plute, slame in
  protja;


-      
  C/17.290

Proizvodnja drugih izdelkov iz papirja in kartona;


-      
  C/18.120

Drugo tiskanje;


-      
  C/18.130

Priprava za tisk in objavo;


-      
  C/18.200

Razmnoževanje posnetih nosilcev zapisa;


-      
  C/22.190

Proizvodnja drugih izdelkov iz gume;


-      
  C/22.290

Proizvodnja drugih izdelkov iz plastičnih mas;


-      
  C/25.620 

Mehanska obdelava kovin;


-      
  C/25.710

Proizvodnja rezil in jedilnega pribora;


-      
  C/25.990

Proizvodnja drugje nerazvrščenih kovinskih izdelkov;


-      
  C/31.090

Proizvodnja drugega pohištva;


-      
  C/32.990

Drugje nerazvrščene predelovalne dejavnosti;


-      
  C/33.110

Popravila kovinskih izdelkov;


-      
  C/33.120

Popravila strojev in naprav;


-      
  C/33.190 

Popravila drugih naprav;


-      
  E/38.110

Zbiranje in odvoz nenevarnih odpadkov;


-      
  F/43.341

Steklarska dela;


-      
  F/43.342

Pleskarska dela;


-      
  G/47.610

Trgovina na drobno v specializiranih 
prodajalnah s knjigami;


-      
  G/47.782 

Trgovina na drobno v specializiranih 
prodajalnah z umetniškimi izdelki;


-      
  H/49.391

Medkrajevni in drug kopenski potniški promet;


-      
  H/49.410 

Cestni tovorni promet;


-      
  I/56.101

Restavracije in gostilne;


-      
  I/56.102

Okrepčevalnice in podobni obrati;


-      
  I/56.103

Slaščičarne in kavarne;


-      
  I/56.300

Strežba pijač;


-      
  J/58.110 

Izdajanje knjig;


-      
  J/58.120 

Izdajanje imenikov in adresarjev;


-      
  J/58.130

Izdajanje časopisov;


-      
  J/58.140 

Izdajanje revij in druge periodike;


-      
  J/58.190

Drugo založništvo;


-       
  J/58.290

Drugo izdajanje programja;


-      
  J/59.200

Snemanje in izdajanje zvočnih zapisov in muzikalij;


-      
  J/63.110

Obdelava podatkov in s tem povezane dejavnosti;


-      
  J/63.120

Obratovanje spletnih portalov;


-      
  L/68.200 

Oddajanje in obratovanje lastnih ali najetih nepremičnin;


-      
  M/69.200

Računovodske, knjigovodske in revizijske dejavnosti;
  davčno svetovanje;


-      
  M/73.110 

Dejavnost oglaševalskih agencij;


-      
  M/73.120 

Posredovanje oglaševalskega prostora;


-      
  M/73.200

Raziskovanje trga in javnega mnenja;


-      
  M/74.100

Oblikovanje, aranžerstvo, dekoraterstvo;


-      
  M/74.200

Fotografska dejavnost;


-      
  M/74.300

Prevajanje in tolmačenje;


-      
  N/77.110

Dajanje lahkih motornih vozil v najem in zakup;


-      
  N/77.220

Dajanje videokaset in plošč v najem;


-      
  N/77.390

Dajanje drugih strojev, naprav in opredmetenih sredstev v
  najem in zakup;


-      
  N/82.300 

Organiziranje razstav, sejmov, srečanj;


-      
  P/85.520

Izobraževanje, izpopolnjevanje in usposabljanje na
  področju kulture in umetnosti;


-      
  P/85.590

Drugje nerazvrščeno izobraževanje, 
izpopolnjevanje in usposabljanje;


-      
  R/91.012 

Dejavnost arhivov;


-      
  R/91.020

Dejavnost muzejev;


-      
  R/93.299 

Druge nerazvrščene dejavnosti za prosti čas;


-      
  S/95.230

Popravila obutve in usnjene galanterije;


-      
  S/95.240

Popravila pohištva;


-      
  S/96.021

Frizerska dejavnost;


-      
  S/96.022

Kozmetična in pedikerska dejavnost.


III. ORGANI ZAVODA
7. člen
Organi zavoda so:
-      
ravnatelj,
-      
svet,
-      
strokovni svet.
8. člen
Ravnatelj zastopa, predstavlja in vodi
zavod ter odgovarja za zakonitost in strokovnost dela zavoda.
Ravnatelj mora pri vodenju poslov ravnati z
javnimi in drugimi sredstvi s skrbnostjo vestnega gospodarstvenika.
Ravnatelja imenuje minister, pristojen za
kulturo (v nadaljnjem besedilu: minister), na podlagi javnega razpisa ter po
predhodnem mnenju sveta in strokovnega sveta. Poleg javnega razpisa lahko
minister povabi posamezne kandidate tudi neposredno.
Mandat ravnatelja traja pet let in je po
izteku te dobe lahko ponovno imenovan.
Na podlagi akta o imenovanju ravnatelja,
sklene z njim pogodbo o zaposlitvi v imenu sveta njegov predsednik. Delovno
razmerje z ravnateljem se sklene za določen čas, čas trajanja mandata.
Predhodno soglasje k pogodbi o zaposlitvi
ravnatelja daje minister.
9. člen
Za ravnatelja je lahko imenovan kandidat,
ki poleg splošnih pogojev izpolnjuje naslednje pogoje:
-      
univerzitetna izobrazba umetniške ali humanistične smeri,
-      
najmanj pet let delovnih izkušenj s področja dela zavoda,
-      
sposobnost organiziranja in vodenja dela v kolektivu,
-      
aktivno znanje slovenskega jezika,
-      
znanje dveh svetovnih jezikov, od tega vsaj enega aktivno.
Kandidati morajo v prijavi na razpis
predložiti program delovanja zavoda v prihodnjih petih letih.
10. člen
Ravnatelj je lahko razrešen pred potekom
mandata:
-      
če sam zahteva razrešitev,
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu,
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda oziroma ustanovitelja ali ravna
v nasprotju z njimi,
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti,
-      
iz razlogov, določenih v predpisih, ki veljajo za javne zavode,
-      
zaradi bistvenih sprememb, kot sta bistveno spremenjena dejavnost,
zaradi katere je bil zavod ustanovljen, ali zaradi prenosa ustanoviteljstva.
Minister mora pred sprejemom sklepa o
razrešitvi pridobiti predhodno mnenje sveta in strokovnega sveta ter seznaniti
ravnatelja o razlogih za razrešitev in mu dati možnost, da se v roku 30 dni o
njih izjavi. Če svet oziroma strokovni svet ne da mnenja v roku 30 dni, se
šteje, da se z razrešitvijo strinjata.
11. člen
Naloge ravnatelja:
-      
zastopa, predstavlja in organizira delo zavoda,
-      
sprejema strateški načrt,
-      
sprejema program dela s finančnim načrtom,
-      
sprejema akt o organizaciji dela po predhodnem mnenju reprezentativnih
sindikatov v zavodu,
-      
sprejema akt o sistemizaciji delovnih mest po predhodnem mnenju
reprezentativnih sindikatov v zavodu,
-      
sprejema kadrovski načrt,
-      
sprejema načrt nabav osnovnih sredstev in investicijskega vzdrževanja,
-      
sprejema druge akte, ki urejajo pomembna vprašanja v zvezi z delovanjem
zavoda,
-      
poroča ustanovitelju in svetu o zadevah, ki lahko pomembno vplivajo na
delovanje zavoda,
-      
pripravi letno poročilo,
-      
sklepa zavodsko kolektivno pogodbo, če jo zavod ima,
-      
imenuje pomočnike ravnatelja,
-      
druge naloge v skladu z veljavnimi predpisi in tem sklepom.
K aktom iz druge, tretje, četrte, pete,
šeste, sedme in enajste alinee prejšnjega odstavka daje soglasje svet zavoda.
12. člen
Pooblastila ravnatelja
V pravnem prometu zastopa in predstavlja
ravnatelj zavod neomejeno in je pooblaščen za sklepanje pogodb v okviru
potrjenega finančnega načrta, razen:
-      
pogodb o investicijah in najemnih pogodbah, katerih vrednosti presegajo
tiste, določene s predpisi, ki urejajo naročila malih vrednosti in za katere je
potreben sklep sveta zavoda,
-      
pogodb, ki se nanašajo na nepremičnine, ki jih ima v upravljanju, za kar
je potrebno predhodno soglasje ustanovitelja.
Ravnatelj lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest. Prenos pooblastil v zvezi z
vodenjem poslov v Gledališkem ateljeju se uredi v posebni pogodbi o soupravljanju
Gledališkega ateljeja, ki ga zavod sklene z javnim zavodom Slovensko narodno
gledališče Opera in balet Ljubljana. Praviloma je pooblaščeni delavec za
vodenje Gledališkega ateljeja imenovan za 5 let in izmenično, enkrat s strani
Slovenskega narodnega gledališča Opera in balet Ljubljana, drugič s strani
Slovenskega narodnega gledališča Drama Ljubljana.
13. člen
Zavod ima lahko pomočnika ravnatelja za:
-      
finančne, pravne, upravne in splošne zadeve,
-      
strokovno delo za področje tehničnih služb.
O potrebnosti pomočnika za eno od navedenih
področij odloča svet zavoda za vsak mandat ravnatelja posebej, upoštevaje
možnost, da lahko posamezno področje vodi neposredno ravnatelj sam.
Pomočnika ravnatelja imenuje ravnatelj na
podlagi javnega razpisa. Kadar pomočnika ravnatelja imenuje vršilec dolžnosti
ravnatelja, ga lahko imenuje brez javnega razpisa, in sicer za obdobje, za
katerega je imenovan vršilec dolžnosti ravnatelja.
Mandat pomočnikov ravnatelja traja za čas
trajanja mandata ravnatelja in se lahko ponovi. Delovno razmerje pomočnika
ravnatelja se sklene za določen čas.
Ravnatelj lahko imenuje tudi druge delavce
s posebnimi pooblastili v skladu z aktom o sistemizaciji.
14. člen
Pomočnik ravnatelja za vodenje finančnih,
pravnih, upravnih in splošnih zadev mora izpolnjevati naslednje pogoje:
-      
univerzitetna izobrazba pravne, upravne ali ekonomske smeri,
-      
najmanj 5 let delovnih izkušenj,
-      
poznavanje dela zavoda,
-      
aktivno znanje slovenskega jezika,
-      
aktivno znanje najmanj enega svetovnega jezika in pasivno znanje najmanj
enega svetovnega jezika,
-      
sposobnost za organiziranje in vodenje.
Pomočnik ravnatelja za vodenje strokovnega
dela za področje tehničnih služb mora izpolnjevati naslednje pogoje:
-      
univerzitetna ali visoka strokovna izobrazba tehnične ali organizacijske
smeri,
-      
najmanj 5 let delovnih izkušenj,
-      
sposobnost organiziranja in vodenja dela v kolektivu,
-      
aktivno znanje slovenskega jezika,
-      
aktivno znanje najmanj enega svetovnega jezika in pasivno znanje najmanj
enega svetovnega jezika.
Pomočnika ravnatelja sta dolžna ob prijavi
na razpis ali ob neposrednem povabilu predložiti vizijo dela zavoda za področje
svojega dela za obdobje trajanja mandata.
15. člen
Pomočnik ravnatelja je lahko razrešen pred
potekom mandata:
-      
če sam zahteva razrešitev,
-      
če nastane kateri od razlogov, zaradi katerih po predpisih o delovnih
razmerjih preneha delovno razmerje po samem zakonu,
-      
če pri svojem delu ne ravna po predpisih in splošnih aktih zavoda ali
neutemeljeno ne izvršuje sklepov organov zavoda ali ravna v nasprotju z njimi,
-      
če s svojim nevestnim ali nepravilnim delom povzroči zavodu večjo škodo
ali če zanemarja ali malomarno opravlja svoje dolžnosti, tako da nastanejo ali
bi lahko nastale hujše motnje pri opravljanju dejavnosti,
-      
in iz drugih razlogov, zaradi katerih je lahko razrešen ravnatelj.
Pred sprejemom sklepa o razrešitvi, na
podlagi razlogov iz prejšnjega odstavka, mora ravnatelj seznaniti pomočnika
ravnatelja o razlogih za razrešitev in mu dati možnost, da se v roku 15 dni o
njih izjavi.
Pomočniku lahko predčasno preneha mandat
tudi v primeru predčasnega prenehanja mandata ravnatelju. O tem sprejme sklep
novo imenovani ravnatelj.
Pomočnik ravnatelja v celoti odgovarja
ravnatelju za strokovnost in zakonitost dela.
16. člen
Pomočnik ravnatelja za finančne, pravne,
upravne in splošne zadeve vodi finančne, pravne, upravne in druge splošne
zadeve zavoda. Predlaga ravnatelju odločitve, pripravlja mnenja in predloge, ki
se nanašajo na njegovo delovno področje; pripravlja predlog letnega programa
dela in predlog poročila o delu zavoda s svojega delovnega področja; daje
mnenje ravnatelju v zvezi s poslovanjem gledališča; izvršuje sklepe in
odločitve ravnatelja in sveta, sprejete v skladu z njihovimi pristojnostmi ter
opravlja druge naloge v skladu s splošnimi akti gledališča ter navodili
ravnatelja.
Pomočnik ravnatelja za vodenje strokovnega
dela za področje tehničnih služb načrtuje, organizira in vodi strokovno delo
organizacijske enote. Ravnatelju predlaga odločitve, ki se nanašajo na
strokovno dejavnost z njegovega delovnega področja; pripravlja predlog letnega
programa dela in predlog poročila o delu zavoda s svojega delovnega področja;
daje mnenje ravnatelju v zvezi s programom tehnike; izvršuje sklepe in
odločitve ravnatelja in sveta, sprejete v skladu z njihovimi pristojnostmi ter
opravlja druge naloge v skladu s splošnimi akti zavoda ter navodili ravnatelja.
Svet zavoda
17. člen
Svet zavoda
sestavlja pet članov, in sicer:
-       štirje
predstavniki ustanovitelja, ki jih na predlog ministra imenuje Vlada Republike
Slovenije med strokovnjaki s področja dela zavoda, financ in pravnih zadev, ter
-       predstavnik
delavcev zavoda, ki ga med zaposlenimi izvolijo zaposleni v zavodu.
Mandat članov
sveta zavoda traja štiri leta in so po izteku mandata lahko ponovno imenovani
oziroma izvoljeni. Ravnatelj mora obvestiti ministra o izteku mandata članom
sveta najmanj 90 dni pred iztekom njihovega mandata.
Svet zavoda
sklepa veljavno, če je na seji navzoča večina članov sveta. Odločitve sprejema
z večino glasov vseh članov.
Podrobnejše delovanje uredi svet zavoda s poslovnikom.
17.a
člen
Predstavnika
delavcev v svet zavoda volijo zaposleni v zavodu na neposrednih in tajnih
volitvah. Pravico voliti in biti voljeni imajo vsi zaposleni v zavodu, razen
ravnatelja in njegovih pomočnikov.
Svet zavoda s
sklepom razpiše volitve največ 90 in najmanj 60 dni pred iztekom mandata sveta
zavoda.
S sklepom o
razpisu volitev se določita dan volitev in vsebina predlogov kandidatur ter
imenuje volilna komisija.
Sklep o
razpisu volitev se javno objavi v zavodu.
17.b
člen
Postopek
volitev predstavnika delavcev v svetu zavoda vodi volilna komisija, ki jo
sestavljajo predsednik, dva člana in njihovi namestniki. Predsednik, člana
volilne komisije in njihovi namestniki ne morejo biti kandidati za člana sveta
zavoda.
Volilna
komisija skrbi za pravilnost volitev predstavnika delavcev v svet zavoda,
ugotavlja popolnost predlogov kandidatov, določi seznam volivcev, ugotavlja
izid glasovanja in objavi ime kandidata, ki je bil izvoljen v svet zavoda, ter
vodi neposredno tehnično delo v zvezi z volitvami.
17.c
člen
Pravico
predlagati kandidata za člana sveta zavoda ima najmanj deset odstotkov
zaposlenih. Predlog mora biti predložen volilni komisiji v 15 dneh od objave
sklepa o razpisu volitev.
Predlog mora
vsebovati osebna imena in podpise predlagateljev, osebne podatke kandidata z
njegovim priloženim soglasjem in druge podatke skladno s sklepom iz drugega
odstavka 17.a člena tega sklepa.
17.d
člen
Volitve morajo
biti organizirane tako, da je zagotovljena tajnost glasovanja.
17.e
člen
Voli se z
glasovnicami. Vsak zaposleni ima en glas. Na glasovnici se navedejo imena
kandidatov po abecednem redu njihovih priimkov z navedbo, da se voli en
kandidat. Voli se tako, da se obkroži zaporedna številka pred imenom kandidata,
za katerega se želi glasovati.
Neizpolnjena
glasovnica in glasovnica, na kateri ni mogoče ugotoviti volje volivca, sta
neveljavni. Neveljavna je tudi glasovnica, če je volivec glasoval za več kakor
enega kandidata.
17.f člen
Za člana sveta
zavoda je izvoljen tisti kandidat, ki dobi največje število glasov. Če sta dva
kandidata dobila enako število glasov, je izvoljen tisti, ki ima daljšo delovno
dobo v zavodu.
Volilna komisija sestavi zapisnik o poteku volitev ter izdela
poročilo o izidih volitev in ga objavi v petih dneh od dneva volitev.
18. člen
Naloge sveta zavoda:
-      
nadzira zakonitost dela in poslovanja javnega zavoda,
-      
spremlja, analizira in ocenjuje delovanje javnega zavoda,
-      
predlaga ustanovitelju revizijo poslovanja, ki jo lahko opravi tudi
notranji revizor ustanovitelja,
-      
ocenjuje delo ravnatelja,
-      
daje soglasje k strateškemu načrtu, programu dela, finančnem načrtu,
sistemizaciji delovnih mest, organizaciji dela, kadrovskemu načrtu, načrtu
nabav in k zavodski kolektivni pogodbi, ter nadzira njihovo izvajanje,
-      
daje soglasje k cenam storitev,
-      
potrjuje letno poročilo zavoda,
-      
daje predhodno mnenje k imenovanju ravnatelja,
-      
sklepa pogodbo o zaposlitvi z ravnateljem po predhodnem soglasju
ministra,
-      
opravlja druge naloge v skladu z veljavnimi predpisi in tem sklepom.
Strokovni svet
19. člen
Strokovni svet zavoda sestavlja pet članov:
-      
dva člana izvolijo zaposleni, in sicer enega izmed strokovnih delavcev,
ki opravljajo dejavnost, za katero je zavod ustanovljen, in enega izmed vseh
zaposlenih,
-      
po enega člana imenujejo predlagatelji: Kulturniška zbornica Slovenije,
Društvo slovenskih pisateljev in Akademija za gledališče, radio, film in
televizijo Univerze v Ljubljani.
Za postopek volitev predstavnikov delavcev
v strokovni svet zavoda se smiselno uporabljajo določbe o volitvah predstavnika
delavcev v svet zavoda.
Volitve se razpišejo največ 90 in najmanj
60 dni pred potekom mandata.
Ravnatelj mora pozvati predlagatelje na
dostavo predlogov najmanj 90 dni pred potekom mandata.
Mandat članom strokovnega sveta traja 4
leta. Po preteku mandata so lahko ponovno imenovani oziroma izvoljeni.
Strokovni svet zavoda sklepa veljavno, če
je na seji navzoča večina članov sveta.
Strokovni svet zavoda sklepa z večino
navzočih članov.
Podrobnejše delovanje uredi strokovni svet
zavoda s poslovnikom.
20. člen
Naloge strokovnega sveta:
-      
spremlja in ocenjuje delovanje javnega zavoda in politiko njegovega
ustanovitelja,
-      
ugotavlja ustreznost strateškega načrta in programa dela glede na namen,
zaradi katerega je zavod ustanovljen,
-      
obravnava vprašanja s področja strokovnega dela zavoda in daje
ravnatelju mnenja, predloge in pobude za reševanje teh vprašanj,
-      
daje predhodno mnenje k zavodski kolektivni pogodbi,
-      
daje druge pobude in predloge v zvezi z delovanjem zavoda,
-      
druge naloge v skladu z veljavnimi predpisi in tem sklepom.
Skupne določbe za svet zavoda in
strokovni svet
21. člen
Svet zavoda in strokovni svet se
konstituirata na svoji prvi konstitutivni seji, ki jo skliče ravnatelj
najpozneje v 30 dneh od dne, ko je imenovana, izvoljena oziroma predlagana
večina članov sveta zavoda oziroma strokovnega sveta.
Člani sveta zavoda in člani strokovnega
sveta izmed sebe izvolijo predsednika in namestnika. Če predsednik ni izvoljen,
opravlja do izvolitve njegove naloge najstarejši član sveta zavoda, ki ga
imenuje ustanovitelj, oziroma najstarejši član strokovnega sveta.
Članom sveta zavoda in strokovnega sveta
začne teči mandat z dnem konstituiranja sveta oziroma strokovnega sveta.
22. člen
Član sveta
zavoda, ki ga imenuje ustanovitelj, je lahko razrešen pred iztekom mandata, za
katerega je imenovan, če:
-       sam
zahteva razrešitev,
-       se
ne udeležuje sej,
-       pri
svojem delu ne ravna skladno s predpisi,
-       ne
opravlja svojih nalog ali jih ne opravlja strokovno.
Člana sveta zavoda razreši Vlada Republike Slovenije na
predlog sveta zavoda ali ministra. Za čas do izteka mandata sveta zavoda se
imenuje nov član.
23. člen
Mandat predstavniku delavcev v svetu zavoda
predčasno preneha z odstopom, s prenehanjem delovnega razmerja v zavodu ali na
podlagi odpoklica.
Če predstavniku delavcev v svetu zavoda
preneha mandat pred iztekom mandata sveta zavoda, se opravijo nadomestne
volitve.
Na nadomestnih volitvah se izvoli nov
predstavnik delavcev v svet zavoda za čas do izteka mandata sveta zavoda. Svet
zavoda razpiše nadomestne volitve najpozneje v 15 dneh po ugotovitvi o
prenehanju mandata.
23.a člen
Postopek odpoklica predstavnika delavcev v
svetu zavoda se začne na zahtevo najmanj desetih odstotkov zaposlenih v zavodu.
Postopek odpoklica predstavnika delavcev v svetu zavoda vodi volilna komisija.
Zahteva za odpoklic mora vsebovati razloge
za odpoklic in priložene podpise delavcev, ki predlagajo odpoklic.
Zahteva za odpoklic se predloži volilni
komisiji, ki je vodila postopek volitev. Volilna komisija preveri formalno
pravilnost zahteve, ne da bi presojala razloge za odpoklic. Če se zahteva za
odpoklic ne zavrne, volilna komisija v 15 dneh razpiše glasovanje o odpoklicu predstavnika
delavcev v svetu zavoda in določi dan glasovanja. Predstavnik delavcev v svetu
zavoda je odpoklican, če je za odpoklic glasovala večina zaposlenih v zavodu.
Za postopek odpoklica predstavnika delavcev
v svetu zavoda se smiselno uporabljajo določbe o volitvah predstavnika delavcev
v svet zavoda.
24. člen
Mandat predstavniku delavcev v strokovnem
svetu zavoda predčasno preneha z odstopom, s prenehanjem delovnega razmerja v
zavodu ali na podlagi odpoklica. Za odpoklic predstavnikov delavcev v strokovnem
svetu se smiselno uporabljajo določbe o odpoklicu predstavnika delavcev v svetu
zavoda.
Mandat ostalim članom strokovnega sveta
preneha na podlagi odpoklica predlagatelja, kateremu lahko poda predlog
strokovni svet ali minister.
IV. SREDSTVA ZA DELO IN ODGOVORNOST ZA OBVEZNOSTI ZAVODA
25. člen
Zavod upravlja naslednje nepremičnine:
-      
Slovensko narodno gledališče Drama Ljubljana na lokaciji Erjavčeva 1,
Ljubljana, katastrska občina Gradišče predmestje I; št. parcele: 28/1 –
poslovna stavba, v izmeri 1822 m2; št. parcele: 28/1 – park, v
izmeri 1475 m2,
-      
skladišče na lokaciji Ob zdravstvenem domu 4, Ljubljana, št. parcele:
277/2, katastrska občina Šentvid, v izmeri 2.872 m2,
-      
skladišče v kleti (1. etaža) v skupni izmeri 267 m2 v stavbi
»nemška hiša« na lokaciji Gradišče 8, Ljubljana, z ID-oznako nepremičnine
1721-145-126 (ID 6049275), katastrska občina Gradišče I, stavba 145, posamezni
del 126 s pripadajočim solastninskim deležem na skupnih delih stavbe in
pripadajočim zemljiščem, ki pripada k temu posameznemu delu, ter z vso drugo
opremo in premoženjem, s katerim je doslej upravljalo Slovensko narodno
gledališče Drama Ljubljana, in ga izkazuje v registru osnovnih sredstev za
opravljanje dejavnosti, za katerega je ustanovljen.
Zavod skupaj z javnim zavodom Slovensko
narodno gledališče Opera in balet Ljubljana soupravlja naslednje nepremičnine:
-      
gledališki atelje Ljubljana na lokaciji Prešernova 13A, Ljubljana, v
katastrski občini Gradišče predmestje I; št. parcele: 90/2 – zgradba v izmeri
1000 m2, št. parcele: 90/2 – zgradba v izmeri 34 m2, št.
parcele: 90/2 – dvorišče v izmeri 50 m2, št. parcele: 195/2 –
dvorišče v izmeri 317 m2.
Gledališki atelje soupravljata Slovensko
narodno gledališče Drama Ljubljana 35 % in Slovensko narodno gledališče Opera
in balet Ljubljana 65 %.
26. člen
Zavod pridobiva sredstva za opravljanje
svoje dejavnosti:
-      
iz državnega proračuna,
-      
iz proračuna lokalnih skupnosti,
-      
z vstopninami,
-      
s prodajo blaga in storitev na trgu,
-      
z donacijami, darili in iz drugih zakonitih virov.
27. člen
Presežek prihodkov nad odhodki zavod nameni
za izvajanje in razvoj svoje dejavnosti.
O načinu razpolaganja s presežkom prihodkov
nad odhodki odloča ustanovitelj na predlog ravnatelja po predhodnem mnenju
sveta zavoda.
O načinu pokrivanja morebitnega
primanjkljaja odloča ustanovitelj na predlog ravnatelja po predhodnem mnenju
sveta zavoda.
V. PRAVICE, OBVEZNOSTI IN ODGOVORNOSTI ZAVODA V PRAVNEM
PROMETU
28. člen
Zavod je pravna oseba, ki nastopa v pravnem
prometu v okviru svoje dejavnosti samostojno, z vsemi pravicami in obveznostmi,
v svojem imenu in za svoj račun.
Za svoje obveznosti odgovarja z vsemi
sredstvi, s katerimi lahko razpolaga.
29. člen
Premoženje, s katerim zavod upravlja, je
last ustanovitelja. S premičnim premoženjem upravlja zavod samostojno, z
nepremičninami pa samo po predhodnem soglasju ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
30. člen
Za obveznosti zavoda odgovarja Republika
Slovenija do višine sredstev, ki jih v tekočem letu zagotavlja iz proračuna
Republike Slovenije za delovanje zavoda.
Republika Slovenija ne odgovarja za
obveznosti zavoda iz naslova drugih dejavnosti, ki jih zavod opravlja za druge
naročnike.

Sklep o ustanovitvi javnega zavoda Slovensko
narodno gledališče Drama Ljubljana (Uradni list RS, št. 56/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
31. člen
Svet zavoda in strokovni svet zavoda se
konstituirata najkasneje v dveh mesecih od uveljavitve tega sklepa. Do takrat
opravljajo nujne naloge obstoječi organi.
Dosedanji ravnatelj nadaljuje z delom do
izteka mandata, za katerega je bil imenovan.
32. člen
Strateški načrt, kadrovski načrt in akt o
sistemizaciji delovnih mest morajo biti sprejeti najkasneje do 29. 11.
2003. Do sprejema novega akta o sistemizaciji velja obstoječi akt v vseh
določbah, ki niso v nasprotju z zakoni in tem sklepom.
33. člen
Z dnem uveljavitve tega sklepa preneha
veljati statut Slovenskega narodnega gledališča Drama Ljubljana z dne 26. 3.
1998, razen določb, ki urejajo volitve predstavnikov delavcev v svet zavoda. Te
določbe se smiselno uporabljajo za prve volitve predstavnikov delavcev v
strokovni svet in prenehajo veljati po končanih postopkih teh volitev.
34. člen
Z dnem uveljavitve tega sklepa preneha
veljati sklep o ustanovitvi javnega zavoda Slovensko narodno gledališče Drama
Ljubljana (Uradni list RS, št. 12/98).
35. člen
Soupravljanje z nepremičninami in ostala vprašanja
povezana z delovanjem Gledališkega ateljeja uredita javni zavod Slovensko
narodno gledališče Drama Ljubljana in javni zavod Slovensko narodno gledališče
Opera in balet Ljubljana s posebno pogodbo. Pogodba o soupravljanju
Gledališkega ateljeja mora biti sklenjena najkasneje do 29. 11. 2003. Vsebovati
mora naslednje obvezne sestavine: razlog sklenitve; navedbo deležev
soupravljanja iz 25. člena tega sklepa, iz katerih izhaja tudi obveznost
financiranja delovanja, investicijskega vzdrževanja in nakupa opreme in
stroškov zaposlenih v Gledališkem ateljeju; podrobnejšo opredelitev postopka za
imenovanje pooblaščene osebe za vodenje; obdobje trajanja pogodbe in ostale
določbe, ki bistveno vplivajo na delovanje Gledališkega ateljeja.
Pogodbo o soupravljanju iz prejšnjega
odstavka mora zavod predložiti ministru v 15 dneh po sklenitvi.
O pomembnih spornih zadevah, za katere ni
doseženo soglasje, odloča Vlada Republike Slovenije s sklepom na predlog
ministra.
36. člen
Ravnatelj poskrbi za vpis tega sklepa v
sodni register skladno z veljavnimi predpisi.
37. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovensko narodno gledališče Drama Ljubljana (Uradni list RS, št. 46/05)
vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah in dopolnitvah Sklepa o ustanovitvi
javnega zavoda Slovensko narodno gledališče Drama Ljubljana (Uradni list RS,
št. 99/08) vsebuje naslednje prehodne in
končno določbo:
»PREHODNE IN KONČNA DOLOČBA
10. člen
Prve volitve predstavnika delavcev v svet
zavoda razpiše svet zavoda najpozneje v 15 dneh po uveljavitvi tega sklepa.
Vlada Republike Slovenije imenuje člane
sveta v skladu s tem sklepom v enem mesecu po uveljavitvi tega sklepa.
Ravnatelj skliče prvo konstitutivno sejo
sveta zavoda najpozneje v 30 dneh od dne, ko je imenovana oziroma izvoljena
večina članov sveta zavoda.
Dosedanji člani sveta zavoda opravljajo
svojo funkcijo do konstituiranja novega sveta skladno s tem sklepom. Dosedanjim
članom sveta preneha mandat z dnem konstituiranja sveta skladno s tem sklepom.
11. člen
Ravnatelj poskrbi za vpis sprememb tega
sklepa v sodni register skladno z veljavnimi predpisi.
12. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovensko narodno gledališče Drama Ljubljana (Uradni list RS, št. 76/17)
vsebuje naslednjo končno določbo:
»2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovensko narodno gledališče Drama Ljubljana (Uradni list RS, št. 197/21)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Ravnatelj poskrbi za vpis sprememb v sodni
register skladno z veljavnimi
predpisi.
3. člen
Ta sklep začne veljati naslednji dan po
objavi v Uradnem listu
Republike Slovenije.«.