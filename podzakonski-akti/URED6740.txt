1. člen
(vsebina)
Ta uredba določa način priprave kadrovskih
načrtov posrednih uporabnikov proračuna, kot jih določa zakon, ki ureja javne
finance, in metodologijo spremljanja njihovega izvajanja za leti 2014 in 2015.
2. člen
(izhodišča za pripravo kadrovskih načrtov)
(1) Pri pripravi izhodišč v skladu z
zakonom, ki ureja izvrševanje proračunov Republike Slovenije, drugimi predpisi
ali akti morajo predstojniki neposrednega uporabnika proračuna upoštevati
metodologijo spremljanja izvajanja kadrovskih načrtov v skladu s to uredbo, pri
čemer za vsakega posrednega uporabnika proračuna ali skupino posrednih
uporabnikov proračuna iz svoje pristojnosti določijo odstotek dovoljenega
števila zaposlenih oziroma dovoljeno število zaposlenih na dan 1. januarja
naslednjega leta glede na stanje števila zaposlenih na dan 1. januarja
tekočega leta.
(2) Odstotek dovoljenega števila oziroma
dovoljeno število zaposlenih
iz prejšnjega odstavka ne vključuje zaposlenih, katerih plače se financirajo iz virov, določenih v četrti, peti, sedmi, osmi, deveti in deseti alineji
tretjega odstavka 4. člena te uredbe, če predstojnik neposrednega uporabnika proračuna v izhodiščih ne določi drugače.
(3) Pri
pripravi izhodišč iz prvega odstavka tega člena
predstojniki neposrednega uporabnika proračuna upoštevajo:
-       
razvojne usmeritve dejavnosti posrednega
uporabnika proračuna,
-       
načrtovane spremembe pri optimizaciji in
racionalizaciji poslovnih procesov,
-       
predvidene spremembe obsega javnih nalog.
(4) Predstojniki
neposrednega proračunskega uporabnika pripravijo izhodišča za pripravo
kadrovskih načrtov, upoštevaje določbe zakona, ki ureja izvrševanje proračunov
Republike Slovenije, ki določajo pripravo finančnih načrtov uporabnikov
proračuna.
3. člen
(usklajenost s predlogom finančnega
načrta)
Posredni uporabnik proračuna pripravi
kadrovski načrt tako, da ga je mogoče uresničiti v okviru obsega sredstev za
stroške dela v finančnem načrtu.
4. člen
(priprava in vsebina kadrovskega načrta)
(1) Pri pripravi kadrovskega načrta
mora posredni uporabnik proračuna upoštevati:
-       
izhodišča, usmeritve in okvire porabe, ki jih
določi predstojnik neposrednega uporabnika proračuna,
-       
število in strukturo zaposlenih.
(2) Kadrovski načrt ima tabelarni del
in obrazložitev ter se pripravi tako, da vsebuje vse elemente, določene v prilogi 1
te uredbe.
(3) V tabelarnem delu kadrovskega
načrta se navedejo število zaposlenih na dan 1. januarja tekočega leta in
načrtovano število zaposlenih na dan 1. januarja naslednjega leta, skupno
število zaposlenih po vseh virih financiranja, skupno število zaposlenih po
virih financiranja iz prve, druge, tretje in šeste alineje tega odstavka ter
skupno število zaposlenih iz četrte, pete, sedme, osme, devete in desete alineje tega odstavka.
Število zaposlenih iz tega odstavka se prikaže po naslednjih virih
financiranja:
-       
državni proračun,
-       
proračun občin,
-       
Zavod za zdravstveno zavarovanje Slovenije in
Zavod za pokojninsko in invalidsko zavarovanje,
-       
sredstva Evropske unije ali drugih
mednarodnih virov, vključno s sredstvi sofinanciranja iz
državnega proračuna,
-       
sredstva od prodaje blaga in storitev na trgu,
-       
druga javna sredstva za opravljanje javne
službe (npr. takse, pristojbine, koncesnine, RTV-prispevek),
-       
nejavna sredstva za opravljanje javne službe
in sredstev prejetih donacij,
-       
sredstva za financiranje javnih del,
-       
namenska sredstva, iz katerih se v celoti
zagotavlja financiranje stroškov dela zaposlenih, in sicer mladih
raziskovalcev, zdravnikov pripravnikov in specializantov, zdravstvenih delavcev
pripravnikov in zdravstvenih sodelavcev pripravnikov ter zaposlenih na
raziskovalnih projektih,
-       
sredstva za zaposlene na podlagi Zakona o ukrepih za odpravo
posledic žleda med 30. januarjem in 10. februarjem 2014 (Uradni list RS, št.
17/14).
(4) Načrtovano število zaposlenih iz
prejšnjega odstavka zajema:
-       
dovoljeno število zaposlenih, katerih plače se
financirajo iz virov, določenih v prvi, drugi, tretji in šesti alineji prejšnjega
odstavka, in
-       
oceno predvidenega števila zaposlenih, ki se
financirajo iz virov, določenih v četrti, peti, sedmi, osmi, deveti in deseti alineji prejšnjega
odstavka, če predstojnik neposrednega uporabnika proračuna v izhodiščih ne
določi dovoljenega števila zaposlenih tudi pri teh virih financiranja.
(5) Pri pripravi kadrovskih načrtov se
upošteva metodologija spremljanja realizacije kadrovskih načrtov iz 5. člena te
uredbe.
5. člen
(spremljanje realizacije kadrovskih
načrtov)
(1) V realizacijo kadrovskih načrtov se
štejejo:
1.     
zaposleni za nedoločen čas, od teh se zaposleni s krajšim
delovnim časom preračunajo na število zaposlenih za polni delovni čas, razen
zaposlenih, ki delajo krajši delovni čas na podlagi predpisov, ki urejajo
pokojninsko in invalidsko zavarovanje, starševsko varstvo ter zdravstveno
varstvo in zdravstveno zavarovanje,
2.     
zaposleni za določen čas, od teh se zaposleni s krajšim delovnim
časom preračunajo na število zaposlenih za polni delovni čas, razen zaposlenih,
ki delajo krajši delovni čas, ki urejajo pokojninsko in invalidsko zavarovanje,
starševsko varstvo ter zdravstveno varstvo in zdravstveno zavarovanje,
3.      delovna
mesta zaposlenih, napotenih v mednarodne civilne misije, mednarodne
organizacije, druge organizacije in organe Evropske unije.
(2) Število zaposlenih iz 1. in 2.
točke prejšnjega odstavka se na polni delovni čas izračuna tako, da se delovni
čas več zaposlenih, ki delajo krajši delovni čas, sešteva do polnega delovnega
časa.
(3) Kadar se posamezni zaposleni
financirajo iz različnih virov financiranja, se v realizaciji kadrovskih
načrtov njihova zaposlitev prikaže v deležih.
(4) V realizacijo kadrovskih načrtov
se ne štejejo:
1.      zaposleni
za nedoločen čas za popolnitev do polnega delovnega časa zaposlenega, ki dela
krajši delovni čas od polnega na podlagi predpisov o pokojninskem in
invalidskem zavarovanju;
2.      zaposleni za določen čas, ki nadomeščajo začasno odsotne zaposlene
in se sredstva za njihova nadomestila plače ne zagotavljajo iz sredstev
uporabnika proračuna za čas:
a)    odsotnosti
na podlagi predpisov, ki urejajo starševsko varstvo,
b)    bolniške
odsotnosti nad 30 delovnih dni.
(5) Posredni uporabniki proračuna
spremljajo realizacijo kadrovskega načrta glede na dovoljeno in ocenjeno
število zaposlenih iz četrtega odstavka prejšnjega člena ter neposrednemu
uporabniku proračuna, ki jim je predložil izhodišča za pripravo kadrovskih
načrtov, najkasneje do 18. dne v mesecu poročajo o stanju števila zaposlenih na
dan prvega aprila, prvega julija, prvega oktobra in prvega januarja. Poročilo
posredni uporabniki proračuna pripravijo na obrazcu iz priloge 2 te uredbe.
(6) Predstojniki uprave lokalne
skupnosti najkasneje do konca meseca, v katerem so prejeli posamezno poročilo
iz prejšnjega odstavka, prejeto poročilo posredujejo resorno pristojnemu
ministrstvu.
(7) Ministrstva na podlagi poročil iz
petega in šestega odstavka tega člena pripravijo letno poročilo in ga
najkasneje do 31. januarja pošljejo ministrstvu, pristojnemu za upravo.
(8) Ministrstvo, pristojno za upravo,
upoštevaje poročila iz prejšnjega odstavka, najkasneje do 28. februarja
pošlje vladi v obravnavo skupno poročilo o realizaciji kadrovskih načrtov
posrednih uporabnikov proračuna.

Priloga
1: Kadrovski načrt
Priloga
2: Naziv posrednega uporabnika proračuna

Uredba o načinu priprave kadrovskih načrtov
posrednih uporabnikov proračuna in metodologiji spremljanja njihovega izvajanja
za leti 2014 in 2015 (Uradni list RS, št. 12/14) vsebuje naslednje prehodne in
končne določbe:
»PREHODNE IN KONČNE DOLOČBE
6. člen
(uporaba in
uskladitev obstoječih kadrovskih načrtov)
(1) Ne glede na določbe drugih
predpisov, ki urejajo način priprave predlogov, postopek sprejemanja in
spremljanja realizacije kadrovskih načrtov, posredni uporabniki proračuna iz 1.
člena te uredbe v letih 2014 in 2015 pripravijo kadrovske načrte in spremljajo
njihovo izvajanje v skladu s to uredbo.
(2) Posredni uporabniki proračuna, ki
že imajo sprejete kadrovske načrte za obdobje po uveljavitvi te uredbe, jih
morajo uskladiti s to uredbo najkasneje v dveh mesecih po prejemu izhodišč za
pripravo kadrovskih načrtov.
7. člen
(zaposlovanje
do sprejetja programa dela, finančnega načrta in kadrovskega načrta)
Do sprejetja programa dela in finančnega
načrta, vključno s kadrovskim načrtom, lahko posredni uporabniki proračuna na
podlagi soglasja pristojnega organa iz 186. člena Zakona za uravnoteženje
javnih financ (Uradni list RS, št. 40/12, 96/12 – ZPIZ-2, 104/12 – ZIPRS1314,
105/12, 25/13 – odl. US, 46/13 – ZIPRS1314-A, 56/13 – ZŠtip-1, 63/13 – ZOsn-I,
63/13 – ZJAKRS-A, 99/13 – ZUPJS-C, 99/13 – ZSVarPre-C, 101/13 – ZIPRS1415 in
101/13 – ZDavNepr) v letu 2014 zaposlujejo izključno zaposlene, ki se
financirajo iz sredstev četrte, pete, sedme, osme in devete alineje tretjega
odstavka 4. člena te uredbe.
8. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
načinu priprave kadrovskih načrtov posrednih uporabnikov proračuna in
metodologiji spremljanja njihovega izvajanja za leti 2014 in 2015 (Uradni list
RS, št. 52/14) vsebuje naslednjo končno določbo:
»KONČNA DOLOČA
6. člen
Ta uredba začne veljati naslednji dan po
objavi v Uradnem listu
Republike Slovenije.«.