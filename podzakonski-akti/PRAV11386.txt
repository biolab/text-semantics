I. SPLOŠNA DOLOČBA
1. člen
(vsebina)
(1) Ta pravilnik določa vrsto in
vsebino potrdil o zadnjih vpisih iz zemljiškega katastra, katastra stavb in
registra prostorskih enot (v nadaljnjem besedilu: potrdila iz zbirk geodetskih
podatkov), ki se vodijo v okviru državne geodetske službe, ter način njihovega
prikaza.
(2) Ta pravilnik določa tudi način
izkazovanja zadnjih vpisanih podatkov zemljiškega katastra, katastra stavb in
registra nepremičnin.
II. NAČIN IZKAZOVANJA IDENTIFIKACIJSKIH OZNAK
2. člen
(izkazovanje parcelne številke)
(1) Parcelna številka se izkazuje
tako, da se izpiše: beseda »parcela«, po presledku šifra katastrske občine brez
vodilnih ničel, po presledku številka parcele, ki je določena v okviru
katastrske občine, brez vodilnih ničel, ki ji sledita poševnica in poddelilka
brez vodilnih ničel, če je ta določena.
(2) Parcelna številka se lahko
izkazuje tudi tako, da se izpiše: besedilo »katastrska občina«, po presledku
šifra katastrske občine brez vodilnih ničel, po presledku ime katastrske
občine, po presledku beseda »parcela«, po presledku številka parcele, ki je
določena v okviru katastrske občine, brez vodilnih ničel, ki ji sledita
poševnica in poddelilka brez vodilnih ničel, če je ta določena. Če je ime
katastrske občine sestavljeno iz več besed, je med posameznimi besedami
presledek.
3. člen
(izkazovanje številke stavbe in številke
dela stavbe)
(1) Številka stavbe se izkazuje tako,
da se izpiše: beseda »stavba«, po presledku šifra katastrske občine brez vodilnih
ničel, ki ji sledi vezaj in številka stavbe, ki je določena v okviru katastrske
občine, brez vodilnih ničel.
(2) Številka stavbe se lahko izkazuje
tudi tako, da se izpiše: besedilo »katastrska občina«, po presledku šifra katastrske
občine brez vodilnih ničel, po presledku ime katastrske občine, po presledku
beseda »stavba« in po presledku številka stavbe, ki je določena v okviru
katastrske občine, brez vodilnih ničel. Če je ime katastrske občine sestavljeno
iz več besed, je med posameznimi besedami presledek.
(3) Številka dela stavbe se izkazuje
tako, da se izpiše: besedilo »del stavbe«, po presledku šifra katastrske občine
brez vodilnih ničel, ki ji sledi vezaj in številka stavbe, ki je določena v
okviru katastrske občine, brez vodilnih ničel, ter vezaj in številka dela
stavbe, ki je določena v okviru stavbe, brez vodilnih ničel.
(4) Številka dela stavbe se lahko
izkazuje tudi tako, da se izpiše: besedilo »katastrska občina«, po presledku
šifra katastrske občine brez vodilnih ničel, po presledku ime katastrske
občine, po presledku beseda »stavba«, po presledku številka stavbe, ki je
določena v okviru katastrske občine, brez vodilnih ničel, po presledku besedilo
»del stavbe« in po presledku številka dela stavbe, ki je določena v okviru
stavbe, brez vodilnih ničel. Če je ime katastrske občine sestavljeno iz več
besed, je med posameznimi besedami presledek.
III. VRSTE POTRDIL
4. člen
(vrste potrdil)
Geodetska uprava Republike Slovenije in
drugi državni organi, notarji in geodetska podjetja (v nadaljnjem besedilu:
izdajatelj potrdila) izdajajo naslednja potrdila iz zbirk geodetskih podatkov:
1.    
potrdila o parceli: 
- 
prikaz parcele, 
- 
načrt parcele, 
- 
potrdilo o parceli; 
2.    
potrdilo o stavbi in o delih stavb;
3.    
seznam nepremičnin;
4.    
zbirni podatki o nepremičninah;
5.    
potrdilo o naslovu stavbe.
IV. VSEBINA POTRDIL
5. člen
(obvezna vsebina)
Potrdila iz prejšnjega člena morajo obvezno
vsebovati:
-      
podatke, ki so za posamezno potrdilo iz zbirk
geodetskih podatkov določeni s tem pravilnikom;
-      
številko potrdila in datum izdelave potrdila;
-      
navedbo evidenc, iz katerih je izdano potrdilo;
-      
podatke o izdajatelju potrdila, ki je potrdilo
izdelal in izdal;
-      
ime in priimek ter podpis osebe, ki je potrdilo
izdala;
-      
žig izdajatelja potrdila.
6. člen
(prikaz parcele)
(1) Prikaz parcele je potrdilo iz
zemljiškokatastrskega prikaza, ki vsebuje:
-      
parcelno številko parcele, za katero je
izdelan, brez šifre katastrske občine;
-      
grafični prikaz oblike parcele in medsebojne
lege parcele, za katero je izdelan in celih ali delov sosednjih parcel ter
parcelne številke brez šifre katastrske občine;
-      
prikaz urejenih mej.
(2) Če se izdaja prikaz parcele na
območju več katastrskih občin, se meje katastrskih občin posebej označijo.
(3) Prikaz parcele vsebuje tudi
navedbo pravne podlage za izdajo potrdila in navedbo »Prikaz parcel je slika
oblike in medsebojne lege parcel. Prikaz mej parcel je informativen. Podatkov o
mejah parcel iz tega prikaza se ne sme neposredno uporabljati za ugotavljanje
poteka mej po podatkih zemljiškega katastra. Uporaba podatkov za druge namene
je dovoljena le z opozorilom, da je prikaz mej informativen.«.
(4) Prikaz parcele se izdela v formatu
A4 ali A3. Merilo prikaza parcele se prilagodi formatu. Podatek o merilu prikaza
parcele je izkazan grafično.
(5) Prikaz parcele se izdela praviloma
za eno parcelo. Prikaz parcele se lahko izdela za več parcel, če območje izrisa
prikaza parcele omogoča, da se na enem listu prikaže več parcel.
7. člen
(načrt parcele)
(1) Načrt parcele je potrdilo iz
zemljiškokatastrskega načrta, ki vsebuje:
-      
parcelno številko parcele, za katero je
izdelan, brez šifre katastrske občine;
-      
grafični prikaz meje parcele, na podlagi
koordinat zemljiškokatastrskih točk, ki so evidentirane s predpisano natančnostjo
v državnem koordinatnem sistemu, parcelne številke brez šifre katastrske občine
in zemljiškokatastrske točke.
(2) Če se izdaja načrt parcele na
območju več katastrskih občin, se meje katastrskih občin posebej označijo.
(3) Načrt parcele vsebuje tudi navedbo
pravne podlage za izdajo potrdila in navedbo »Prikazana meja parcele je
evidentirana s koordinatami zemljiškokatastrskih točk s predpisano natančnostjo
v državnem koordinatnem sistemu«.
(4) Načrt parcele se izdela v formatu
A4 ali A3. Merilo načrta parcele se prilagodi formatu. Načrt parcele se lahko
izda skupaj z izrisom digitalnega ortofota.
(5) Načrt parcele se izdela praviloma
za eno parcelo. Načrt parcele se lahko izdela za več parcel, če območje izrisa
načrta parcele omogoča, da se na enem listu prikaže več parcel.
8. člen
(potrdilo o parceli)
Potrdilo o parceli vsebuje naslednje
podatke o parceli:
1.    
parcelno številko;
2.    
površino parcele;
3.    
dejansko rabo zemljišča z deleži dejanske rabe;
4.    
boniteto zemljišča s površino;
5.    
številko stavbe, ki stoji na parceli, in
površino zemljišča pod stavbo ter podatek, ali je stavba vpisana v kataster
stavb;
6.    
ime občine;
7.    
podatek o tem, ali je meja parcele urejena;
8.    
katastrski dohodek;
9.    
o lastništvu parcele:
- 
ime in priimek oziroma naziv lastnika;
- 
naslov stalnega prebivališča oziroma sedež
lastnika;
- 
letnica rojstva lastnika, ki je fizična oseba,
oziroma matična številka za pravne osebe;
- 
delež lastništva;
10. 
o upravljavcu parcele, če je parcela v
upravljanju:
- 
naziv upravljavca;
- 
sedež upravljavca;
- 
matična številka upravljavca;
- 
podatek o tem, ali je vpis upravljavca začasen
ali dokončen.
9. člen
(potrdilo o stavbi in o delih stavb)
Potrdilo o stavbi in o delih stavb vsebuje
naslednje podatke:
1.    
o stavbi:
- 
številka stavbe;
- 
višine stavbe;
- 
površina;
- 
dejanska raba stavbe;
- 
število etaž;
- 
parcelna številka parcele, na kateri stoji
stavba;
- 
ime občine;
- 
naslov, če ima stavba določeno hišno številko;
2.    
o delih stavb:
- 
številka dela stavbe;
- 
površina;
- 
uporabna površina;
- 
površina prostorov, ki pripadajo delu stavbe;
- 
dejanska raba dela stavbe;
- 
številka etaže;
- 
številka stanovanja ali poslovnega prostora;
- 
naslov, če ima del stavbe določeno hišno
številko;
- 
o lastništvu delov stavb:
a)  ime in priimek oziroma naziv lastnika;
b)  naslov stalnega prebivališča oziroma sedež lastnika;
c)  letnica rojstva lastnika, ki je fizična oseba, oziroma matična
številka za pravne osebe;
d)  delež
lastništva;
- 
o upravljavcu delov stavbe, če je stavba ali
del stavbe v upravljanju:
a)   naziv upravljavca;
b)   sedež upravljavca;
c)   matična številka upravljavca;
d)   podatek o tem, ali je vpis upravljavca začasen ali dokončen.
10. člen
(seznam nepremičnin)
Seznam nepremičnin, pri katerih je oseba
kot lastnik vpisana v zemljiški kataster ali kataster stavb, vsebuje naslednje
podatke:
1.    
o lastništvu nepremičnin:
- 
ime in priimek oziroma naziv lastnika;
- 
naslov stalnega prebivališča oziroma sedež
lastnika;
- 
letnica rojstva lastnika, ki je fizična oseba,
oziroma matična številka za pravne osebe;
2.    
seznam parcel, evidentiranih v zemljiškem
katastru, pri katerih je oseba vpisana kot lastnik parcel z deležem lastništva;
3.    
seznam stavb in delov stavb, evidentiranih v
katastru stavb, pri katerih je oseba vpisana kot lastnik stavb ali delov stavb
z deležem lastništva.
11. člen
(zbirni podatki o nepremičninah)
Zbirni podatki o nepremičninah vsebujejo
seznam nepremičnin iz prejšnjega člena, in sicer za:
-      
parcele s tega seznama: podatke o parceli iz 8.
člena tega pravilnika;
-      
stavbe in dele stavb s tega seznama: podatke o
stavbi in delih stavb iz 9. člena tega pravilnika ali
-      
parcele in za stavbe in dele stavb s tega
seznama: podatke o parceli iz 8. člena tega pravilnika in podatke o stavbi in
delih stavb iz 9. člena tega pravilnika hkrati.
12. člen
(potrdilo o naslovu stavbe)
Potrdilo o naslovu stavbe vsebuje naslednje
podatke:
-      
šifro in ime občine;
-      
šifro in ime naselja;
-      
šifro in ime ulice, če obstaja;
-      
hišno številko;
-      
dodatek k hišni številki, če obstaja;
-      
številko in ime pošte;
-      
šifro in ime katastrske občine;
-      
številko stavbe;
-      
parcelno številko parcele, na kateri stoji
stavba.
V. PREHODNI IN KONČNI DOLOČBI
13. člen
(izkazovanje podatka o vrsti rabe,
katastrski kulturi in katastrskih razredih)
Dokler se na podlagi prvega odstavka 160.
člena Zakona o evidentiranju nepremičnin (Uradni list RS, št. 47/06, 65/07 –
odl. US, 106/10 – ZDoh-2H in 47/12 – ZUKD-1A) v zemljiškem katastru
vodijo podatki o vrstah rabe s površinami, katastrskih kulturah in katastrskih
razredih za katastrske kulture, se ti podatki izpisujejo na potrdilu o parceli.
14. člen
(izkazovanje parcelne številke za stavbne
parcele)
Do uskladitve podatkov o parcelnih številkah
v skladu s 144. členom Zakona o evidentiranju nepremičnin (Uradni list RS, št.
47/06, 65/07 – odl. US, 106/10 – ZDoh-2H in 47/12 – ZUKD-1A) se za
parcele, označene s »stavbno parcelno številko«, parcelna številka izkazuje
tako, kot je določeno v prvem oziroma drugem odstavku 2. člena tega pravilnika,
pri čemer se pred številko parcele, ki je določena v okviru katastrske občine,
izpiše zvezdica »*«.
15. člen
(prenehanje veljavnosti)
Z dnem uveljavitve tega pravilnika preneha
veljati Pravilnik o vrstah in vsebini potrdil iz zbirk geodetskih podatkov ter
o načinu izkazovanja podatkov (Uradni list RS, št. 22/07 in 33/09).
16. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 007-275/2012
Ljubljana, dne 24. avgusta 2012
EVA 2012-2430-0136
Zvone
Černač l.r.
Minister za infrastrukturo in prostor