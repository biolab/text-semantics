1. člen
(vsebina)
Ta pravilnik določa podrobnejšo vsebino in način vodenja
evidence dejanske rabe zemljišč javne cestne in javne železniške infrastrukture
(v nadaljnjem besedilu: evidenca), ki jo upravlja Direkcija Republike Slovenije
za infrastrukturo (v nadaljnjem besedilu: upravljavec matične evidence),
šifrant dejanskih rab zemljišč, vsebino metodologije določanja in usklajevanja
dejanske rabe zemljišč, vsebino elaborata sprememb podatkov dejanske rabe
zemljišč ter vsebino elaborata sprememb podatkov dejanske rabe na zemljišču
lastnika.
2. člen
(pomen izrazov)
Posamezni izrazi, uporabljeni v tem pravilniku, imajo
naslednji pomen:
1.     
dejanska raba zemljišč je dejanska raba zemljišč javne cestne oziroma
javne železniške infrastrukture;
2.     
poligon dejanske rabe je strnjena površina zemljišča z isto vrsto
dejanske rabe, ki ga določajo točke z ravninskimi koordinatami v državnem
koordinatnem sistemu;
3.     
identifikacijska oznaka poligona je enolična identifikacijska številka
poligona dejanske rabe;
4.     
stična meja med območji dejanske rabe zemljišč različnih upravljavcev
javne prometne infrastrukture je skupna daljica poligonov dejanske rabe
različnih upravljavcev javne prometne infrastrukture;
5.     
javna prometna infrastruktura je javna cestna infrastruktura in javna
železniška infrastruktura.
3. člen
(podrobnejša vsebina evidence)
(1) V evidenci se za območja dejanske rabe vodijo
podatki o:
-       
meji območja dejanske rabe zemljišč v obliki poligona dejanske rabe,
-       
vrsti dejanske rabe zemljišč,
-       
vrsti površine,
-       
upravljavcu javne prometne infrastrukture,
-       
identifikacijski oznaki poligona dejanske rabe zemljišč,
-       
natančnosti določitve meje območja dejanske rabe zemljišč,
-       
usklajenosti meje dejanske rabe z zemljiškim katastrom,
-       
načinu določitve dejanske rabe zemljišč,
-       
datumu vira,
-       
površini območja dejanske rabe zemljišč,
-       
datumu spremembe in
-       
opisu.
(2) Meja območja dejanske rabe zemljišč se evidentira s
topološko pravilnimi poligoni, ki so medsebojno topološko usklajeni. Koordinate
lomnih točk poligona se določijo z ravninskimi koordinatami v državnem
koordinatnem sistemu. Koordinate se zaokrožijo na 1 centimeter.
(3) Vrsta dejanske rabe zemljišč se evidentira s šifro
podrobne dejanske rabe zemljišč javne prometne infrastrukture iz uredbe, ki
ureja dejanske rabe zemljišč.
(4) Vrsta površine je podrobnejša členitev območja
cestnega sveta, progovnega pasu in drugih površin, potrebnih za odvijanje
cestnega oziroma železniškega prometa. Evidentira se v skladu z izmenjevalnim
formatom, ki ga upravljavec matične evidence objavi na svoji spletni strani.
(5) Upravljavec javne prometne infrastrukture se
evidentira s svojo matično številko.
(6) Identifikacijska oznaka poligona dejanske rabe
zemljišč se evidentira z enolično identifikacijsko številko poligona dejanske
rabe javne prometne infrastrukture. Upravljavec matične evidence določi nabor
identifikacijskih oznak, ki jih mora vsak upravljavec javne prometne
infrastrukture uporabiti za določitev identifikacijske oznake poligona.
(7) Natančnost določitve meje območja dejanske rabe
zemljišč se določi po šifrantu, ki ga Geodetska uprava Republike Slovenije
objavi na svojih spletnih straneh v skladu z uredbo, ki ureja dejanske rabe
zemljišč.
(8) Način določitve dejanske rabe zemljišč se evidentira
glede na način zajema podatkov in je opredeljen z izmenjevalnim formatom, ki ga
upravljavec matične evidence objavi na svoji spletni strani.
(9) Datum vira je podatek o datumu podatkovnega vira, ki
je bil uporabljen za določitev dejanske rabe oziroma datum zajema podatka.
Podatek o usklajenosti meje dejanske rabe zemljišč z zemljiškim katastrom se
vodi po točkah poligona.
(10) Površina območja dejanske rabe zemljišč se izračuna
iz koordinat poligona dejanske rabe.
(11) Status vnosa se nanaša na začasnost oziroma
dokončnost vpisa, kar določi upravljavec matične evidence po pregledu
elaborata.
(12) Datum spremembe se evidentira s podatkom o datumu evidentiranja
sprememb podatkov o dejanski rabi zemljišč v evidenci.
(13) Opis je dodatna opisna informacija za posamezen
poligon, ki ni bila zajeta z drugimi podatki.
4. člen
(vpis podatkov v evidenco)
(1) Prvi vpis in vsaka sprememba vpisanih podatkov o
dejanski rabi zemljišč v evidenci se izvede na podlagi elaborata sprememb
podatkov dejanske rabe zemljišč ali elaborata sprememb podatkov dejanske rabe
zemljišč na zemljišču lastnika.
(2) O vsaki spremembi podatkov o dejanski rabi zemljišč
se vodijo naslednji podatki:
-       
vlagatelj,
-       
številka elaborata,
-       
datum vnosa in
-       
vrsta elaborata.
(3) Vlagatelj je upravljavec javne prometne
infrastrukture, upravljavec matične evidence, če izvede usklajevanje stičnih
mej ali usklajevanje podatkov o dejanskih rabah zemljišč s podatki v drugih
matičnih evidencah, ali Direkcija Republike Slovenije za infrastrukturo kot
upravni organ iz 8. člena zakona, ki ureja evidentiranje dejanske rabe
zemljišč javne prometne infrastrukture.
(4) Številko elaborata določi upravljavec matične
evidence ob sprejemu elaborata sprememb v evidenco.
(5) Datum vnosa je datum vpisa podatkov v evidenco.
(6) Vrsta elaborata se evidentira s šifro vrste
elaborata, ki se določi glede na to, ali gre za elaborat sprememb podatkov
dejanske rabe zemljišč ali elaborat sprememb podatkov dejanske rabe zemljišč na
zemljišču lastnika.
5. člen
(način določanja in usklajevanja podatkov o meji območja
dejanske rabe, ki se vodijo v evidenci)
(1) Podatki o dejanski rabi zemljišč se evidentirajo na
osnovi podatkov o evidentirani javni prometni infrastrukturi v zbirnem katastru
gospodarske javne infrastrukture, podatkov zemljiškega katastra in dejanskem
stanju v naravi.
(2) Meja območja dejanske rabe zemljišča se evidentira s
topološko pravilnimi poligoni, ki morajo biti s poligoni območij dejanske rabe
zemljišč istega upravljavca javne prometne infrastrukture med seboj topološko
usklajeni.
(3) Evidentirani poligoni območij pripadajočih zemljišč
javne prometne infrastrukture se med seboj ne smejo prekrivati, razen v primeru
evidentiranih območij pripadajočih zemljišč objektov javne prometne
infrastrukture preko območij evidentiranih pripadajočih zemljišč javne prometne
infrastrukture.
(4) Če je meja območja dejanske rabe zemljišča že
določena in evidentirana v zemljiškem katastru kot meja zemljiške parcele, se
podatki o meji območja dejanske rabe zemljišča zajamejo po podatkih zemljiškega
katastra.
(5) Če meja območja dejanske rabe zemljišča v zemljiškem
katastru še ni določena in evidentirana kot meja zemljiške parcele, se podatki
o meji območja dejanske rabe zemljišča zajamejo na podlagi dejanskega stanja v
naravi.
(6) Če meje dejanske rabe ni mogoče zajeti s pomočjo
obstoječih podatkovnih virov v pisarni, se podatki o meji območja dejanske rabe
zemljišča zajamejo s pomočjo ogleda javne prometne infrastrukture.
(7) Stična meja območij dejanske rabe zemljišč v upravljanju
dveh ali več različnih upravljavcev javne prometne infrastrukture mora biti
medsebojno usklajena.
(8) Če stična meja med območji dejanske rabe zemljišč
različnih upravljavcev javne prometne infrastrukture poteka po evidentirani
meji zemljiške parcele v zemljiškem katastru oziroma po evidentirani meji
občine v zemljiškem katastru, upravljavca javne prometne infrastrukture stično
mejo evidentirata na podlagi podatkov zemljiškokatastrskih točk po podatkih
zemljiškega katastra.
(9) Če stična meja med območji dejanske rabe zemljišč
različnih upravljavcev javne prometne infrastrukture ne poteka po meji
zemljiške parcele, evidentirane v zemljiškem katastru oziroma po evidentirani
meji občine v zemljiškem katastru, upravljavca javne prometne infrastrukture stično
mejo evidentirata na podlagi podatkov dejanskega stanja v naravi, ki si jih med
seboj izmenjata in uskladita.
(10) Če upravljavec matične evidence na podlagi
evidentiranih podatkov v evidenci in predloženih elaboratov ugotovi, da stična
meja med območji dejanske rabe zemljišč različnih upravljavcev javne prometne
infrastrukture ni usklajena, zagotovi tehnično uskladitev stične meje ob
uporabi posebnih pravil iz 7. člena tega pravilnika, oziroma, če pogoji za
tehnično uskladitev niso izpolnjeni, elaborat vrne vlagatelju v uskladitev.
(11) Ne glede na osmi, deveti in deseti odstavek tega
člena se v postopku uskladitve podatkov dejanske rabe zemljišč na zemljišču
lastnika meja območja dejanske rabe zemljišč evidentira le na zemljišču
lastnika v elaboratu sprememb podatkov dejanske rabe zemljišča lastnika.
6. člen
(preverjanje lokacijske in vsebinske usklajenosti podatkov v
predloženem elaboratu)
(1) Upravljavec matične evidence po prejemu elaborata
sprememb podatkov dejanske rabe zemljišč preveri lokacijsko in vsebinsko
usklajenost predloženih podatkov.
(2) Če upravljavec matične evidence ugotovi, da linija
javne prometne infrastrukture po podatkih zbirnega katastra gospodarske javne
infrastrukture poteka izven poligona iz predloženega elaborata, šteje, da
poligon ni lokacijsko usklajen. Upravljavec matične evidence vpisa takega
poligona v evidenco ne izvede, na ugotovljeno neusklajenost pa opozori
upravljavca javne prometne infrastrukture in ga pozove, naj ugotovljeno
neusklajenost odpravi.
(3) Če upravljavec matične evidence ugotovi, da se
poligoni iz predloženega elaborata nedovoljeno prekrivajo oziroma niso
medsebojno topološko usklajeni z evidentiranimi poligoni istega upravljavca
javne prometne infrastrukture v evidenci, šteje, da poligoni iz predloženega
elaborata niso vsebinsko usklajeni. Upravljavec matične evidence takega vpisa v
evidenco ne izvede, na ugotovljeno neusklajenost pa opozori upravljavca javne
prometne infrastrukture in ga pozove, naj ugotovljeno neusklajenost odpravi.
(4) Če upravljavec matične evidence ugotovi, da stična
meja poligona iz predloženega elaborata ni usklajena s stično mejo
evidentiranega poligona drugega upravljavca javne prometne infrastrukture, s
katero se ta javna prometna infrastruktura stika, šteje, da poligon ni
vsebinsko usklajen. Upravljavec matične evidence izvede tehnično uskladitev
stične meje ob uporabi posebnih pravil iz 7. člena tega pravilnika, če so
pogoji za tehnično uskladitev stične meje izpolnjeni, ter v evidenci zagotovi
sledljivost evidentiranih sprememb. Če pogoji za tehnično uskladitev stične
meje niso izpolnjeni, vpisa v evidenco ne izvede, na ugotovljeno neusklajenost
pa opozori upravljavca javne prometne infrastrukture in ga pozove, naj
ugotovljeno neusklajenost odpravi.
7. člen
(posebna pravila za usklajevanje stične meje)
(1) Če se poligon dejanske rabe zemljišča v elaboratu
prekriva z že evidentiranim poligonom dejanske rabe zemljišča v upravljanju
drugega upravljavca javne prometne infrastrukture, se stična meja med
poligonoma določi ob upoštevanju naslednjih pravil:
-       
če se prekrivata poligona dejanske rabe zemljišč občinske javne cestne
infrastrukture dveh različnih upravljavcev občinske javne cestne
infrastrukture, se stična meja določi po evidentirani meji občine;
-       
če se prekrivata poligona dejanske rabe zemljišč državne javne cestne
infrastrukture in občinske javne cestne infrastrukture, se stična meja določi
po meji poligona državne javne cestne infrastrukture;
-       
če se prekrivata poligona dejanske rabe zemljišč državne javne cestne
infrastrukture v upravljanju različnih upravljavcev, se stična meja določi po
meji poligona državne javne cestne infrastrukture višje kategorije, v skladu s
predpisi, ki določajo kategorizacijo javnih cest;
-       
če se prekrivata poligona dejanske rabe javne cestne in javne železniške
infrastrukture, se stična meja določi po meji poligona javne železniške
infrastrukture.
(2) Če upravljavec matične evidence ugotovi prekrivanje
iz prejšnjega odstavka, upravljavca javne prometne infrastrukture opozori na
ugotovljeno neusklajenost glede na podatke, ki sta jih predložila, ter jima
predlaga tehnično uskladitev stične meje ob upoštevanju pravil iz prejšnjega
odstavka. Upravljavcema pošlje svoj predlog elaborata ter ju pozove, da
elaborat odobrita. Odobren elaborat evidentira v evidenci ter zagotovi
sledljivost evidentiranih sprememb podatkov. Če upravljavca predlaganega
elaborata ne odobrita, upravljavec matične evidence vpisa neusklajenih podatkov
v evidenco ne izvede.
(3) Če se poligon dejanske rabe zemljišča iz elaborata
enega upravljavca javne prometne infrastrukture ne stika z že evidentiranim
poligonom dejanske rabe v upravljanju drugega upravljavca javne prometne
infrastrukture, pri čemer znaša izmerjena dolžina vrzeli največ 5 metrov
merjeno po liniji javne prometne infrastrukture, evidentirane v zbirnem
katastru gospodarske javne infrastrukture, upravljavec matične evidence opozori
na ugotovljeno neusklajenost upravljavca javne prometne infrastrukture, jima
predlaga dodaten poligon, s katerim se odpravi ugotovljena neusklajenost stične
meje ter ju pozove, da elaborat odobrita. Odobren elaborat evidentira v
evidenci ter zagotovi sledljivost evidentiranih sprememb podatkov. Če
upravljavca predlaganega elaborata ne odobrita, vpisa neusklajenih podatkov v
evidenco ne izvede.
(4) Če znaša izmerjena dolžina vrzeli, merjeno po liniji
javne prometne infrastrukture, evidentirane v zbirnem katastru gospodarske
javne infrastrukture, več kot 5 metrov, upravljavec matične evidence o
ugotovljeni neusklajenosti takšne stične meje opozori oba upravljavca javne
prometne infrastrukture in ju pozove, da neusklajenost odpravita, vpisa
neusklajenost podatkov v evidenco pa ne izvede.
8. člen
(usklajevanje podatkov v evidenci s podatki iz drugih
matičnih evidenc)
Zaradi usklajevanja podatkov o dejanskih rabah zemljišč v
evidenci s podatki iz drugih matičnih evidenc lahko upravljavec matične
evidence sam spremeni evidentiran podatek o dejanski rabi zemljišč v evidenci
in o tem obvesti upravljavca javne prometne infrastrukture.
9. člen
(vsebina elaborata sprememb podatkov dejanske rabe zemljišč
in elaborata dejanske rabe zemljišč na zemljišču lastnika)
(1) Elaborat sprememb podatkov dejanske rabe zemljišč in
elaborat sprememb podatkov dejanske rabe zemljišč na zemljišču lastnika
vsebujeta podatke o mejah območja dejanske rabe iz 3. in 4. člena tega
pravilnika. Elaborat mora biti izdelan v skladu z izmenjevalnim formatom, ki ga
upravljavec matične evidence objavi na svoji spletni strani. V elaboratu mora
biti navedena sprememba na poligon natančno.
(2) Elaborat sprememb podatkov dejanske rabe zemljišč na
zemljišču lastnika poleg podatkov iz prejšnjega odstavka vsebuje še podatke o
geodetskem podjetju, ki je izdelalo elaborat, ter številko in ime pooblaščenega
inženirja geodezije, ki je elaborat potrdil.
(3) Elaborat sprememb podatkov dejanske rabe zemljišč
oziroma elaborat sprememb podatkov dejanske rabe zemljišč na zemljišču lastnika
se izdela v digitalni obliki v skladu z izmenjevalnim formatom, ki ga
upravljavec matične evidence objavi na svoji spletni strani.
10. člen
(vsebina metodologije za določanje in usklajevanje dejanske
rabe zemljišč)
Metodologija za določanje in usklajevanje dejanske rabe
zemljišč vsebuje podrobnejšo razlago uporabe pravil za določanje in
usklajevanje dejanske rabe zemljišč iz 5., 6. in 7. člena tega pravilnika
s tehničnim prikazom praktičnih primerov. Metodologija podrobneje določa
podatkovne vire, ki se uporabijo, in njihovo uporabo ter pravila za določitev
in zajem infrastrukture in pripadajočih zemljišč, tako da praktični primeri
izhajajo od najbolj tipičnih do posebnih, s slikovnim in opisnim prikazom
pojasnil za pravilno določitev poligonov.
KONČNA DOLOČBA
11. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-143/2018/28
Ljubljana, dne 27. decembra 2018
EVA 2018-2430-0028
Mag. Alenka Bratušek l.r.
ministrica
za infrastrukturo