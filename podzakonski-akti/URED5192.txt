1. člen
(vsebina)
Ta uredba določa opredelitev stroškov
reprezentance, omejitve stroškov reprezentance in evidenco stroškov
reprezentance v ministrstvih, organih v sestavi ministrstev (v nadaljnjem
besedilu: organi v sestavi), upravnih enotah, Kabinetu predsednika Vlade
Republike Slovenije, Generalnem sekretariatu Vlade Republike Slovenije in
vladnih službah (v nadaljnjem besedilu: organi).
2. člen
(stroški reprezentance)
(1) Stroški reprezentance so stroški, ki
nastanejo v organu zaradi sodelovanja s fizičnimi in pravnimi osebami zaradi
naslednjih dogodkov: 
-       
pogostitev na uradnih in delovnih sestankih, 
-       
delovnih in uradnih zajtrkov, kosil in večerij, 
-       
sprejemov, 
-       
svečanih obedov in sprejemov, ki so del priprave in izvedbe
protokolarnih dogodkov, opredeljenih z aktom o določitvi protokolarnih pravil
(v nadaljnjem besedilu: protokolarna pravila), ki se tičejo predsednika Vlade
Republike Slovenije in ministra za zunanje zadeve Republike Slovenije, 
-       
pogostitev in kosil na strokovnih seminarjih in konferencah, ki jih
organizira organ, 
-       
nakupa priložnostnih daril, in drugi stroški reprezentance po posebni in
pisno obrazloženi vnaprejšnji odločitvi predstojnika organa. 
(2) Med stroške reprezentance po tej uredbi
ne spadajo in se zanje določbe te uredbe ne uporabljajo: 
-       
stroški protokolarnih daril, ki so opredeljena s protokolarnimi pravili,
-       
stroški organizacije promocijskih dogodkov in promocijskih daril za
namen predstavitve Republike Slovenije doma in v tujini, 
-       
stroški za reprezentanco predstavništev in predstavnikom pri mednarodnih
inštitucijah v tujini, 
-       
stroški drobnega inventarja v zvezi z reprezentanco in stroški
zagotavljanja vode iz avtomatov, 
-       
stroški hrane in brezalkoholnih pijač za zaposlene v organu iz 1. člena
te uredbe v zvezi z opravljanjem dežurstva v organu, ki ni organ iz 1. člena te
uredbe.
3. člen
(omejitve in izjeme)
(1) Stroški reprezentance za posamezen
dogodek iz prvega odstavka prejšnjega člena ne smejo preseči omejitev,
opredeljenih v tem členu, razen v utemeljenih primerih, ker zaradi objektivnih
razlogov ni bilo mogoče predvideti presežka omejitve. V zneskih omejitev iz
tega člena je vsebovan davek na dodano vrednost. 
(2) Stroški pogostitve na uradnih in
delovnih sestankih, ki jih priredi funkcionar, se kot stroški reprezentance
štejejo le stroški hladnih in toplih brezalkoholnih pijač, sadja in izjemoma
prigrizkov; ti stroški smejo znašati največ 5 eurov na osebo na uradnih sestankih
in 2 eura na osebo na delovnih sestankih. Stroški pogostitve na uradnih in
delovnih sestankih, ki jih priredijo direktor vladne službe, generalni
sekretar, generalni direktor, predstojnik organa v sestavi, načelnik upravne
enote ali drug položajni uradnik, določen z notranjim aktom iz prvega odstavka
4. člena te uredbe, se kot stroški reprezentance štejejo le stroški hladnih in
toplih brezalkoholnih pijač, izjemoma, po predhodni odobritvi neposredno
nadrejenega, pa tudi sadja in prigrizkov; ti stroški smejo znašati največ 5
eurov na osebo na uradnih sestankih in 2 eura na osebo na delovnih sestankih. 
(3) Stroški delovnih in uradnih kosil in
večerij, ki jih priredijo funkcionar in izjemoma, po predhodni odobritvi
neposredno nadrejenega, direktor vladne službe, generalni sekretar, generalni
direktor, predstojnik organa v sestavi ali načelnik upravne enote, smejo,
vključujoč pijačo, znašati največ, če kosilo ali večerjo prireja: 
-       
funkcionar – 50 eurov na osebo, 
-       
direktor vladne službe, generalni sekretar, generalni direktor ali
predstojnik organa v sestavi – 40 eurov na osebo in 
-       
načelnik upravne enote – 30 eurov na osebo. 
Stroški delovnih in uradnih zajtrkov, ki jih
priredijo funkcionar in izjemoma, po predhodni odobritvi neposredno
nadrejenega, direktor vladne službe, generalni sekretar, generalni direktor,
predstojnik organa v sestavi ali načelnik upravne enote, smejo, vključujoč
pijačo, znašati največ 50 odstotkov stroškov iz prejšnjega odstavka. 
(4) Pri svečanih obedih, ki so del
protokolarnih dogodkov, določenih s protokolarnimi pravili, ki se tičejo
predsednika Vlade Republike Slovenije ter ministra za zunanje zadeve, znaša
omejitev iz prvega stavka prejšnjega odstavka 65 eurov na osebo. 
(5) Stroški sprejemov, ki jih priredijo
funkcionar in izjemoma, po predhodni odobritvi neposredno nadrejenega, direktor
vladne službe, generalni sekretar, generalni direktor, predstojnik organa v
sestavi ali načelnik upravne enote, smejo, vključujoč pijačo, znašati največ,
če sprejem prireja: 
-       
funkcionar – 30 eurov na osebo, 
-       
direktor vladne službe, generalni sekretar, generalni direktor ali
predstojnik organa v sestavi – 20 eurov na osebo in 
-       
načelnik upravne enote –15 eurov na osebo. 
(6) Pri sprejemih, ki so del protokolarnih
dogodkov, določenih s protokolarnimi pravili, ki se tičejo predsednika Vlade
Republike Slovenije ter ministra za zunanje zadeve, znaša omejitev iz
prejšnjega odstavka 40 eurov na osebo. 
(7) Pri strokovnih seminarjih in
konferencah so stroški pogostitev med krajšimi odmori omejeni, kakor je določeno
v prvem stavku drugega odstavka tega člena za stroške pogostitev na uradnih
sestankih. Če pa organizator strokovnega seminarja in konference zagotovi tudi
kosilo, smejo stroški kosila znašati največ 30 eurov na osebo. 
(8) Priložnostna darila se izročajo
izključno osebam, ki niso zaposlene v organih. Priložnostna darila izročajo
funkcionar in izjemoma, po predhodni odobritvi neposredno nadrejenega, direktor
vladne službe, generalni sekretar, generalni direktor, predstojnik organa v
sestavi in načelnik upravne enote. Priložnostno darilo je darilo, ki ne presega
vrednosti, ki je določena z zakonom o dohodnini, do katere se posamezno darilo
ne všteva v davčno osnovo. 
(9) Drugi stroški reprezentance po posebni
in pisno obrazloženi vnaprejšnji odločitvi predstojnika organa ne smejo preseči
80 odstotkov drugih stroškov reprezentance, ki so bremenili organ v letu 2008. 
(10) Če stroški reprezentance posameznega
dogodka presežejo omejitve iz tega člena, jih je v znesku, ki presega omejitev,
dolžan kriti prireditelj oziroma tisti, ki je izročil priložnostno darilo, sam,
razen če mu prekoračitev na podlagi pisne obrazložitve odobri neposredno
nadrejeni skladno s prvim odstavkom tega člena. V tem primeru se omejitev lahko
preseže za največ 20 odstotkov.
4. člen
(notranji akt)
(1) Organi, razen organov v sestavi,
sprejmejo notranje akte, s katerimi se v skladu z določbami te uredbe: 
a)    
določijo podrobnejša pravila o: 
- 
opredelitvi stroškov reprezentance iz prvega odstavka 2. člena te uredbe
v organu, 
- 
nakupu in izročanju priložnostnih daril iz osmega odstavka prejšnjega
člena, 
- 
kritju presežnih stroškov reprezentance iz desetega odstavka prejšnjega
člena in 
- 
vodenju evidence iz 5. člena te uredbe; 
b)     določijo upravičenci do stroškov reprezentance v organu; 
c)     določi obveznost, da morajo biti vsa naročila za stroške
reprezentance izvedena v skladu s to uredbo, z notranjim aktom ter predpisi o
finančnem poslovanju in javnem naročanju, sicer je dolžan nastale stroške kriti
prireditelj oziroma tisti, ki je izročil priložnostno darilo, sam. V notranjem
aktu se določi tudi vsebina izjave, s katere podpisom vsak upravičenec do
stroškov reprezentance v organu izjavi, da je seznanjen z vsebino te uredbe,
notranjega akta ter predpisov o finančnem poslovanju in javnem naročanju, ki se
nanašajo na stroške reprezentance, in da se strinja z odtegnitvijo presežnih
stroškov reprezentance, ki ne bodo odobrena skladno z desetim odstavkom
prejšnjega člena, od svoje plače; 
č)    navedejo organi v sestavi ministrstva, za
katere velja notranji akt, v skladu z drugim odstavkom tega člena. 
(2) Za organe v sestavi sprejme notranji
akt iz prejšnjega odstavka ministrstvo, v katerega sestavi je organ.
5. člen
(evidenca)
Organ vodi evidenco stroškov reprezentance,
ki vsebuje: 
-       
podatke o stroških po stroškovnih mestih (sektorjih, oddelkih, uradih in
drugih notranjih organizacijskih enotah), 
-       
podatke o vrsti stroškov reprezentance in številu udeležencev po
posameznih dogodkih iz prvega odstavka 2. člena te uredbe, 
-       
podatke o drugih stroških reprezentance iz prvega odstavka 2. člena, 
-       
druge evidence, za katere posamezen organ oceni, da so koristne ali
potrebne za vodenje nadzora nad porabo.
6. člen
(rok za sprejetje notranjega akta)
Organi iz prvega odstavka 4. člena te
uredbe sprejmejo oziroma uskladijo notranje akte iz prvega odstavka 4. člena te
uredbe v 30 dneh po uveljavitvi te uredbe.
7. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00701-5/2009/20
Ljubljana, dne 23. aprila 2009
EVA 2009-1511-0001
Vlada Republike Slovenije
Borut Pahor l.r. 
Predsednik