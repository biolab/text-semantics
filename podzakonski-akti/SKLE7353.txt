1. SPLOŠNE DOLOČBE
1.1. Vsebina sklepa in opredelitve pojmov
1. člen
(vsebina sklepa)
(1) Ta sklep podrobneje določa pristope za izračun
kapitalske zahteve za operativno tveganje ter splošne in posebne pogoje za njihovo
uporabo v borznoposredniških družbah. Ti pogoji so tesno povezani s stopnjevano
zahtevnostjo izračuna kapitalske zahteve za operativno tveganje in pripadajočo stopnjo
doseženega razvoja upravljanja z operativnim tveganjem.
(2) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
1.a člen
(prenos direktiv EU)
S tem sklepom se v pravni red Republike
Slovenije prenaša Direktiva 2006/48/ES Evropskega parlamenta in Sveta z dne 14.
junija 2006 o začetku opravljanja in opravljanju dejavnosti kreditnih
institucij (UL L št. 177 z dne 30. junija 2006, str. 1, v nadaljevanju
Direktiva 2006/48/ES), zadnjič spremenjena z Direktivo Komisije 2009/83/ES z
dne 27. julija 2009 o spremembah nekaterih prilog k Direktivi 2006/48/ES
Evropskega parlamenta in Sveta glede tehničnih določb o upravljanju s tveganji
(UL L št. 196 z dne 28. julija 2009, str. 14), v obsegu, v kakršnem se
uporablja za borznoposredniške družbe.
2. člen
(opredelitve pojmov)
(1) Pojmi, uporabljeni v tem sklepu, imajo enak
pomen kot v določbah Zakona o trgu finančnih instrumentov (Uradni list RS, št. 67/07;
v nadaljevanju: ZTFI), kot na primer:
(a)    nadrejeno investicijsko
podjetje v 193. členu,
(b)    EU nadrejeno investicijsko
podjetje v drugem odstavku 23. člena,
(c)    EU nadrejen finančni
holding v tretjem odstavku 5. člena,
(d)    operativno tveganje
v 192. členu.
(2) Za namen tega sklepa veljajo naslednje opredelitve
pojmov:
(a)    »uprava« je uprava
v dvotirnem sistemu upravljanja borznoposredniške družbe oziroma so izvršni direktorji
upravnega odbora v enotirnem sistemu upravljanja borznoposredniške družbe,
(b)    »višje vodstvo« je
vodstvena raven, ki je neposredno podrejena upravi borznoposredniške družbe in odgovorna
za sprejemanje tekočih poslovno-operativnih odločitev v zvezi s poslovanjem borznoposredniške
družbe, za upravljanje s tveganji ter izvajanje odločitev, ki jih sprejme uprava
borznoposredniške družbe.
2. METODOLOGIJE
2.1. Pristopi za izračun kapitalske zahteve za
operativno tveganje in dovoljenja
3. člen
(metodologije)
(1) Kapitalska zahteva za operativno tveganje
borznoposredniške družbe je znesek, izračunan po:
(a)    enostavnem pristopu
ali
(b)    standardiziranem
pristopu ali
(c)    naprednem pristopu.
(2) Borznoposredniška družba mora uporabljati
enostavni pristop, če ne uporablja ali ne sme uporabljati drugega pristopa za izračun
kapitalske zahteve.
(3) Borznoposredniška družba mora pred začetkom
uporabe naprednega pristopa pridobiti dovoljenje Agencije za trg vrednostnih papirjev
(v nadaljevanju: Agencija). Pogoji za pridobitev dovoljenja za uporabo naprednega
pristopa pri izračunu kapitalske zahteve za operativno tveganje so navedeni v pododdelku
2.5.2. tega sklepa.
(4) Borznoposredniška družba lahko, če
pridobi ustrezno dovoljenje Agencije, tudi kombinira uporabo različnih pristopov:
naprednega in standardiziranega ali naprednega in enostavnega pristopa, izjemoma
pa tudi standardiziranega in enostavnega pristopa. Pogoji za izdajo ustreznih dovoljenj
Agencije so navedeni v 27. in 29. členu tega sklepa.
(5) Ne glede na prejšnje odstavke tega člena
borznoposredniška družba iz prvega in drugega odstavka 153. člena ZTFI ne izračunava
kapitalskih zahtev za operativno tveganje na način iz prejšnjih odstavkov tega člena.
(6) Kapital borznoposredniške družbe iz petega
odstavka tega člena, izračunan v skladu s Sklepom o izračunu kapitala borznoposredniških
družb (Uradni list RS, št. 106/07; v nadaljevanju: sklep o kapitalu), mora vedno
dosegati vsaj znesek, ki znaša 25% vseh rednih poslovnih stroškov preteklega poslovnega
leta, kot jih je izkazovalo zadnje revidirano letno poročilo oziroma poslovni načrt,
če borznoposredniška družba še ni izdelala prvega revidiranega letnega poročila,
zmanjšanih za tiste stroške, ki so izrazito povezani z obsegom poslovanja. V primeru,
da borznoposredniška družba izračunava kapitalsko zahtevo na podlagi postavk iz
poslovnega načrta, lahko Agencija zahteva prilagoditev poslovnega načrta dejanskemu
obsegu poslovanja borznoposredniške družbe.
2.2. Omejitve pri spremembi pristopa za izračun
kapitalske zahteve za operativno tveganje
4. člen
(prehod na nižje razvit pristop)
(1) Borznoposredniška družba, ki za izračun
kapitalske zahteve za operativno tveganje uporablja standardizirani pristop, lahko
preide na enostavni pristop samo ob predhodni pridobitvi dovoljenja Agencije.
(2) Borznoposredniška družba, ki za izračun
kapitalske zahteve za operativno tveganje uporablja napredni pristop, lahko preide
na enostavni ali standardizirani pristop samo ob predhodni pridobitvi dovoljenja
Agencije. Z izdajo tega dovoljenja preneha dovoljenje Agencije za uporabo naprednega
pristopa.
(3) Agencija izda dovoljenja iz prvega oziroma
drugega odstavka tega člena, če borznoposredniška družba izkaže utemeljen razlog
za spremembo pristopa. Agencija v izreku odločbe o izdaji teh dovoljenj določi datum
prehoda na nižje razvit pristop.
2.3. Enostavni pristop
2.3.1. Kapitalska zahteva za operativno
tveganje, izračunana po enostavnem pristopu
5. člen
(splošno)
Kapitalska zahteva za operativno tveganje, izračunana
po enostavnem pristopu, je enaka 15% osnove za izračun kapitalske zahteve za operativno
tveganje iz 6. člena tega sklepa.
2.3.2. Osnova za izračun kapitalske zahteve
za operativno tveganje
6. člen
(metodologija izračuna)
(1) Osnova za izračun kapitalske zahteve za
operativno tveganje, izračunana po enostavnem pristopu, je triletno povprečje vsote
čistih obrestnih in neobrestnih prihodkov.
(2) Triletno povprečje iz prvega odstavka
tega člena se izračuna na podlagi zadnjih treh let pred letom, za katerega se izračuna
kapitalska zahteva za operativno tveganje. Če revidirani podatki o čistih prihodkih
iz prvega odstavka tega člena niso na voljo, se uporabijo nerevidirani podatki.
(3) Če je v danem obdobju opazovanja iz drugega
odstavka tega člena vsota čistih obrestnih in neobrestnih prihodkov negativna ali
enaka nič, se mora ta podatek pri izračunu triletnega povprečja izvzeti. Osnova
za izračun kapitalske zahteve za operativno tveganje se izračuna kot vsota pozitivnih
rezultatov vsote čistih obrestnih in neobrestnih prihodkov po posameznih letih,
deljena s številom pozitivnih opazovanj.
7. člen
(upoštevanje postavk)
Pri izračunu vsote čistih obrestnih in neobrestnih
prihodkov po prvem odstavku 6. člena tega sklepa mora borznoposredniška družba uporabiti
naslednje postavke v skladu z uporabljenimi računovodskimi standardi in Sklepom
o poslovnih knjigah in letnih poročilih borznoposredniških družb (Uradni list RS,
št. 106/07; v nadaljevanju: sklep o poslovnih knjigah):
(a)    Prihodki iz obresti,
(b)    Odhodki iz obresti,
(c)    Prihodki iz dividend,
(d)    Prihodki iz opravnin
(provizij),
(e)    Odhodki za opravnine
(provizije),
(f)     Čisti dobički/izgube
iz finančnega poslovanja, ki vključujejo:
- 
Čiste dobičke/izgube iz finančnih sredstev in obveznosti, namenjenih trgovanju,
- 
Čiste realizirane dobičke/izgube od finančnih sredstev in obveznosti, ki
niso merjeni po pošteni vrednosti skozi izkaz poslovnega izida, če izhajajo iz postavk
trgovalne knjige,
- 
Čiste dobičke/izgube iz finančnih sredstev in obveznosti, pripoznanih po
pošteni vrednosti skozi izkaz poslovnega izida, če izhajajo iz postavk trgovalne
knjige,
- 
Spremembe poštene vrednosti pri obračunavanju varovanj pred tveganji,
- 
Čiste dobičke/izgube iz tečajnih razlik, če izhajajo iz postavk trgovalne
knjige in če niso vključeni v eno izmed predhodno naštetih alinej točke (f) tega
člena,
(g)    Drugi čisti poslovni
dobički.
8. člen
(izključitve)
Pri izračunu vsote čistih obrestnih in neobrestnih
prihodkov iz 7. člena tega sklepa se izključijo postavke, ki vsebinsko ustrezajo
prihodkom iz izrednih ali nerednih postavk oziroma prihodkom iz naslova zavarovalnih
zahtevkov, kot jih določa Direktiva 86/635/EGS z dne 8. decembra 1986 o letnih poročilih
in konsolidiranih letnih poročilih bank ter drugih finančnih institucij.
9. člen
(obravnava zunanjih izvajalcev)
Odhodki za opravnine (provizije) zunanjim izvajalcem
vključujejo opravnine (provizije), plačane nadrejeni ali podrejeni družbi borznoposredniške
družbe ali podrejeni družbi nadrejene družbe, ki je hkrati nadrejena tudi borznoposredniški
družbi, medtem ko se odhodki za opravnine drugim zunanjim izvajalcem ne vključujejo
v odhodke za opravnine (provizije). Odhodki za opravnine (provizije) zunanjim izvajalcem
se vključijo v osnovo za izračun kapitalske zahteve za operativno tveganje (se vključujejo
v odhodke za opravnine (provizije)), če gre za plačilo osebi, ki je subjekt nadzora
v skladu z določili Direktive 2006/48/ES Evropskega parlamenta in Sveta z dne 14.
junija 2006 o začetku opravljanja in opravljanju dejavnosti kreditnih institucij
oziroma je nadzor te osebe po vsebini enakovreden nadzoru, kot ga zahteva navedena
direktiva.
2.3.3. Upravljanje z operativnim tveganjem
10. člen
(splošni standardi upravljanja z operativnim
tveganjem)
Borznoposredniška družba, ki uporablja enostavni
pristop, mora izpolnjevati splošne standarde upravljanja s tveganji v skladu s Sklepom
o upravljanju s tveganji in izvajanju procesa ocenjevanja ustreznega notranjega
kapitala za borznoposredniške družbe (Uradni list RS, št. 106/07; v nadaljevanju:
sklep o upravljanju s tveganji).
2.4. Standardizirani pristop za izračun kapitalske
zahteve za operativno tveganje
2.4.1. Kapitalska zahteva, izračunana po
standardiziranem pristopu
11. člen
(poslovna področja)
(1) Kapitalska zahteva za operativno tveganje,
izračunana po standardiziranem pristopu, je povprečje letnih kapitalskih zahtev
za zadnja tri poslovna leta pred letom, za katerega se izračuna kapitalska zahteva
za operativno tveganje. Če je posamezna letna kapitalska zahteva negativna, se ji
za namene izračuna triletnega povprečja dodeli vrednost nič.
(2) Letna kapitalska zahteva se izračuna kot
vsota kapitalskih zahtev za vsa poslovna področja, našteta v četrtem odstavku tega
člena. Kapitalska zahteva za posamezno poslovno področje se v vsoto (letno kapitalsko
zahtevo) vključuje s svojim pozitivnim in negativnim predznakom.
(3) Kapitalska zahteva za posamezno poslovno
področje je enaka zmnožku odstotka, določenega za to poslovno področje, in njegove
osnove za izračun kapitalske zahteve za operativno tveganje.
(4) Poslovna področja s pripadajočimi odstotki
za izračun posamične kapitalske zahteve so določena v Tabeli 1.
Tabela 1: Kapitalska zahteva po poslovnih
področjih


Zap. št.
 

Poslovno področje
 

Vrste dejavnosti
 

Kapitalska zahteva 
v odstotkih


1.
 

Podjetniško
  financiranje in finančno svetovanje
 

Prva prodaja
  finančnih instrumentov in/ali ponudba finančnih instrumentov z obveznostjo odkupa
Storitve,
  povezane z izvedbo prvih prodaj vrednostnih papirjev
Investicijsko
  svetovanje
Svetovanje
  podjetjem na področju strukture kapitala, poslovne strategije in sorodnih zadev
  ter svetovanje in storitve, povezane z združitvami in nakupi podjetij
Raziskave
  na področju investicij in finančna analiza ter druge oblike splošnih priporočil
  v zvezi s posli s finančnimi instrumenti

18%
 


2.
 

Trgovanje
  in prodaja na veliko
 

Trgovanje
  za svoj račun
Posli posredovanja
  na denarnem trgu
Sprejemanje
  in prenos naročil v zvezi z enim ali več finančnimi instrumenti
Izvrševanje
  naročil za stranke
Ponudba
  finančnih instrumentov brez obveznosti odkupa
Upravljanje
  večstranskega sistema trgovanja

18%
 


3.
 

Posli z
  vrednostnimi papirji na drobno
(Posli s
  posameznimi fizičnimi osebami ali s pravnimi osebami, ki ne ustrezajo merilom
  za velike gospodarske družbe iz petega odstavka 55. člena Zakona o gospodarskih
  družbah (Uradni list RS, št. 42/06 in 60/06 – popr.; v nadaljevanju ZGD-1) in
  ki jih je v skladu s 4. členom Sklepa o izračunu kapitalske zahteve za
  kreditno tveganje po standardiziranem pristopu za borznoposredniške družbe (Uradni
  list RS, št. 106/07; v nadaljevanju: sklep o standardiziranem pristopu) mogoče
  uvrstiti v kategorijo izpostavljenosti iz naslova opravljanja storitev na drobno.)

Sprejemanje
  in prenos naročil v zvezi z enim ali več finančnimi instrumenti
Izvrševanje
  naročil za stranke
Ponudba
  finančnih instrumentov brez obveznosti odkupa

12%
 


4.
 

Komercialno
  bančništvo
 

Kreditiranje
Finančni
  zakup
Osebna jamstva
  in prevzete obveznosti

15%
 


5.
 

Storitve
  na drobno
(Posli s
  posameznimi fizičnimi osebami ali s pravnimi osebami, ki ne ustrezajo merilom
  za velike gospodarske družbe iz petega odstavka 55. člena ZGD-1 in ki jih je v
  skladu s 4. členom sklepa o standardiziranem pristopu mogoče uvrstiti v
  kategorijo izpostavljenosti iz naslova opravljanja storitev na drobno.)

Kreditiranje
Finančni
  zakup
Osebna jamstva
  in prevzete obveznosti

12%
 


6.
 

Plačila
  in poravnava
 

Storitve
  plačilnega prometa
Izdajanje
  in upravljanje plačilnih instrumentov

18%
 


7.
 

Agentske
  storitve
 

Hramba in
  administrativne storitve, povezane s finančnimi instrumenti za račun strank, vključno
  s skrbništvom in sorodnimi storitvami, kot je upravljanje denarnih sredstev/zavarovanja
 

15%
 


8.
 

Upravljanje
  premoženja
 

Upravljanje
  portfeljev
Storitve
  upravljanja investicijskih skladov (UCITS)
Druge oblike
  upravljanja premoženja

12%
 


2.4.2. Osnova za izračun kapitalske zahteve
za operativno tveganje
12. člen
(metodologija izračuna)
(1) Osnova za izračun kapitalske zahteve za
operativno tveganje, izračunana po standardiziranem pristopu, se izračuna za vsako
poslovno področje posebej in za vsako leto, ki se upošteva pri izračunu povprečja
iz prvega odstavka 11. člena tega sklepa, posebej.
(2) Osnova za izračun kapitalske zahteve za
operativno tveganje, za posamezno poslovno področje, izračunana po standardiziranem
pristopu, je vsota čistih obrestnih in neobrestnih prihodkov.
(3) Če revidirani podatki o čistih prihodkih
iz drugega odstavka tega člena niso na voljo, se uporabijo nerevidirani podatki.
(4) Za izračun vsote čistih obrestnih in neobrestnih
prihodkov po drugem odstavku tega člena se uporablja metodologija iz 7. do 9. člena
tega sklepa.
2.4.3. Načela za oblikovanje poslovnih
področij
13. člen
(politike in kriteriji za oblikovanje poslovnih
področij)
Borznoposredniška družba mora razviti in dokumentirati
posebne politike ter kriterije za oblikovanje poslovnih področij. Kriteriji za oblikovanje
morajo biti ustrezno pregledovani ter se prilagajati novim ali spreminjajočim se
poslovnim dejavnostim in tveganjem. Načela za oblikovanje poslovnih področij so:
(a)    vse dejavnosti morajo
biti razporejene v poslovna področja na način, ki ne omogoča njihovega podvajanja
ali izpuščanja,
(b)    dejavnost, ki ne
more biti brez težav razporejena v posamezno poslovno področje, vendar pa predstavlja
pomožno funkcijo dejavnosti, mora biti dodeljena poslovnemu področju, ki ga podpira.
Če pomožna dejavnost podpira več kakor eno poslovno področje, je treba uporabiti
objektivne kriterije razporejanja (npr. sorazmerno razporeditev po interni metodologiji),
(c)   
če dejavnost ne more biti razporejena
v določeno poslovno področje, jo je treba razporediti v poslovno področje z najvišjim
odstotkom kapitalske zahteve. V isto poslovno področje se razporedijo tudi vse povezane
pomožne dejavnosti,
(d)    borznoposredniška
družba lahko za določitev osnove za izračun kapitalske zahteve za operativno tveganje
po posameznih poslovnih področjih uporabi tudi lastne metode oblikovanja cen. Stroški,
ki nastanejo na enem poslovnem področju, gredo pa v breme drugega poslovnega področja,
se lahko prerazporedijo poslovnemu področju, kateremu pripadajo, na primer z uporabo
načina, ki temelji na notranjih transfernih cenah med obema poslovnima področjema,
(e)   
razporejanje dejavnosti v poslovna
področja za izračun kapitalske zahteve za operativno tveganje mora biti skladno
z opredelitvami poslovnih področij, ki jih borznoposredniška družba uporablja za
namen tržnega in kreditnega tveganja,
(f)     za politiko
oblikovanja poslovnih področij je odgovorno višje vodstvo pod nadzorom uprave,
(g)    proces oblikovanja
poslovnih področij mora biti predmet neodvisnega pregleda, ki ga izvaja služba notranje
revizije in/ali zunanja revizijska družba.
2.4.4. Pogoji za uporabo standardiziranega
pristopa
14. člen
(kvalifikacijski kriteriji)
(1) Borznoposredniška družba mora poleg splošnih
standardov upravljanja z operativnim tveganjem v skladu s sklepom o upravljanju
s tveganji izpolnjevati tudi naslednje kvalifikacijske kriterije:
(a)    imeti mora dobro
dokumentiran sistem upravljanja z operativnim tveganjem ter jasno določene odgovornosti
v okviru tega sistema. S sistemom se ugotovijo izpostavljenosti borznoposredniške
družbe operativnemu tveganju ter sledijo ustrezni podatki o operativnem tveganju
vključno s podatki o pomembni izgubi,
(b)    sistem upravljanja
z operativnim tveganjem mora biti predmet rednih in neodvisnih pregledov, ki jih
izvaja služba notranje revizije in/ali zunanja revizijska družba,
(c)    sistem ocenjevanja
operativnega tveganja mora biti tesno vključen v procese upravljanja s tveganji.
Njegov rezultat mora biti sestavni del procesa spremljanja in kontroliranja profila
operativne tveganosti borznoposredniške družbe,
(d)    vzpostaviti mora
sistem vodstvenega poročanja, s katerim se ustreznim strukturam v borznoposredniški
družbi zagotavljajo poročila o operativnem tveganju. Vzpostavljeni morajo biti postopki
za ustrezno ukrepanje glede na informacije, vsebovane v teh poročilih.
(2) Izpolnjevanje kvalifikacijskih kriterijev
iz prvega odstavka tega člena mora biti sorazmerno značilnostim, obsegu in
zapletenosti poslov, ki jih opravlja borznoposredniška družba.
(3) Borznoposredniška družba mora imeti dokumentacijo
o izpolnjevanju kvalifikacijskih kriterijev iz prvega odstavka tega člena ter jo
na zahtevo predložiti Agenciji.
2.5. Napredni pristop
2.5.1. Kapitalska zahteva, izračunana po
naprednem pristopu
15. člen
(sistem merjenja operativnega tveganja)
Kapitalska zahteva za operativno tveganje po
naprednem pristopu temelji na lastnem sistemu merjenja operativnega tveganja.
2.5.2. Pogoji za uporabo naprednega pristopa
2.5.2.1. Kvalitativni kvalifikacijski kriteriji
16. člen
(splošno)
Borznoposredniška družba mora poleg splošnih
standardov upravljanja z operativnim tveganjem v skladu s sklepom o upravljanju
s tveganji izpolnjevati tudi naslednje kvalitativne kvalifikacijske kriterije:
(a)    sistem merjenja operativnega
tveganja mora tesno vključiti v vsakodnevne procese upravljanja s tveganji,
(b)    imeti mora neodvisno
funkcijo upravljanja z operativnim tveganjem,
(c)    vzpostaviti mora
redno poročanje vodstvenim strukturam o izpostavljenostih operativnemu tveganju
ter o preteklih izgubah. Vzpostavljeni morajo biti postopki za sprejemanje ustreznih
korektivnih ukrepov,
(d)    imeti mora dobro
dokumentiran sistem upravljanja s tveganji. Borznoposredniška družba mora imeti
vzpostavljene tudi redne postopke za zagotavljanje skladnosti s tem sistemom ter
izdelane politike za obravnavo neskladnosti,
(e)    procesi upravljanja
z operativnim tveganjem in sistem merjenja operativnega tveganja morajo biti predmet
rednih pregledov, ki jih izvaja služba notranje revizije in/ali zunanja revizijska
družba,
(f)     pri potrditvi
primernosti (validaciji) sistema merjenja operativnega tveganja se ugotavlja, ali:
- 
je borznoposredniška družba sama zadovoljivo potrdila primernost sistem merjenja
operativnega tveganja,
- 
sta zagotovljeni preglednost in dostopnost podatkovnih tokov ter procesov,
povezanih s sistemom merjenja operativnega tveganja.
2.5.2.2. Kvantitativni kvalifikacijski kriteriji
17. člen
(proces)
(1) Borznoposredniška družba mora pri izračunu
kapitalske zahteve za operativno tveganje upoštevati pričakovane in nepričakovane
izgube, razen če lahko dokaže, da je pričakovana izguba obvladovana na drug ustrezen
način. Merjenje operativnega tveganja mora zajeti vse potencialno resne dogodke
z repa statistične distribucije izgube, pri čemer mora doseči standard stabilnosti,
primerljiv z 99,9-odstotnim intervalom zaupanja skozi obdobje enega leta.
(2) Sistem merjenja operativnega tveganja mora
imeti nekatere ključne elemente, da izpolni standard stabilnosti iz prvega odstavka
tega člena. Ti elementi so: notranji podatki, zunanji podatki, analize scenarijev
in dejavniki, ki odražajo poslovno okolje in notranje kontrolne sisteme, kot je
določeno v 18. do 21. členu tega sklepa. Borznoposredniška družba mora imeti dobro
dokumentiran pristop za določanje ustreznega razmerja med temi štirimi elementi
v sistemu merjenja operativnega tveganja.
(3) Sistem merjenja
operativnega tveganja borznoposredniške družbe mora zajemati vse glavne dejavnike
tveganja, ki vplivajo na obliko repa statistične distribucije ocenjenih izgub.
(4) Korelacije pri izgubah iz operativnega tveganja
po posameznih ocenah operativnega tveganja se lahko priznajo samo, če borznoposredniška
družba dokaže, da so njihovi sistemi merjenja korelacij stabilni, da se izvajajo
celovito in da upoštevajo negotovost, ki obkroža vse take ocene korelacij, zlasti
v obdobjih izjemnih okoliščin. Borznoposredniška družba mora ovrednotiti svoje predpostavke
o korelacijah z uporabo ustreznih kvantitativnih in kvalitativnih tehnik.
(5) Sistem merjenja operativnega tveganja mora
biti notranje konsistenten. Sistem merjenja operativnega tveganja ne sme večkrat
zajemati kvalitativnih ocen ali zavarovanj, priznanih na drugih področjih okvira
kapitalske ustreznosti.
18. člen
(notranji podatki)
(1) Dolžina predhodnega opazovanega obdobja
za merjenje operativnega tveganja mora znašati najmanj pet let. Ko borznoposredniška
družba prvič preide na napredni pristop, je lahko dolžina predhodnega opazovanega
obdobja tri leta.
(2) Borznoposredniška družba mora razporediti
svoje pretekle notranje podatke o izgubi po poslovnih področjih, opredeljenih v
četrtem odstavku 11. člena tega sklepa, in po različnih vrstah škodnih dogodkov.
Vrste in opredelitve škodnih dogodkov so:
(a)    "notranja goljufija"
je dejanje, ki povzroči izgubo zaradi poneverbe, odtujitve lastnine ali izogibanja
predpisom ali internim aktom borznoposredniške družbe ter v katerega je vpletena
vsaj ena notranja oseba. Kot notranja oseba se za namene tega sklepa šteje vsaka
oseba, ki na podlagi pogodbenega razmerja opravlja posamezne naloge za borznoposredniško
družbo,
(b)   
"zunanja goljufija"
je dejanje, ki povzroči izgubo zaradi poneverbe, odtujitve lastnine ali izogibanja
predpisom in ki ga je povzročila tretja oseba. Kot tretja oseba se za namene tega
sklepa šteje vsaka oseba, ki ni notranja oseba iz točke (a) tega člena,
(c)    "ravnanje v
zvezi z zaposlovanjem in varnostjo pri delu" je dejanje, ki povzroči izgubo
zaradi neskladnosti s predpisi ali pogodbami, ki urejajo zaposlovanje, zdravje ali
varnost pri delu ter zaradi izplačil odškodninskih zahtevkov v zvezi z osebnimi
poškodbami. V opredelitev so vključena tudi dejanja prepovedane diskriminacije,
(d)    "stranke, produkti
in poslovna praksa" vključujejo dejanja, ki povzročijo izgubo zaradi nenamernega
neizpolnjevanja ali malomarnega izpolnjevanja pogodbenih obveznosti do določenih
strank (vključno z neizpolnjevanjem zahtev v zvezi z zaupnostjo in ustreznostjo
poslovanja) ter izgube iz naslova narave ali sestave produkta,
(e)    "škoda na premičnem
in nepremičnem premoženju" vključuje dejanja oziroma dogodke, ki povzročijo
izgubo zaradi uničenja, poškodb ali izgube premičnega in nepremičnega premoženja
zaradi naravnih nesreč in drugih dogodkov,
(f)     "poslovne
motnje in izpadi sistemov" vključujejo dejanja oziroma dogodke, ki povzročijo
izgubo zaradi poslovnih motenj ali izpada sistemov,
(g)    "izvedba, dostava
in upravljanje procesov" vključujejo dejanja oziroma dogodke, ki povzročijo
izgubo zaradi neuspele obdelave poslov ali upravljanja s postopki v razmerjih z
nasprotnimi strankami in prodajalci.
Če borznoposredniška družba določenih
preteklih notranjih podatkov o izgubi po vsebini ne more razporediti v nobeno
izmed poslovnih področij, opredeljenih v četrtem odstavku 11. člena tega
sklepa, lahko za ta namen vzpostavi dodatno poslovno področje »Drugo«, v katero
lahko izjemoma razporeja takšne podatke.
(3) Borznoposredniška družba mora izdelati objektivne
kriterije za razporejanje izgub iz operativnega tveganja po določenih poslovnih
področjih in vrstah škodnih dogodkov. Izgube iz operativnega tveganja, ki so povezane
s kreditnim tveganjem in so bile v preteklosti vključene v notranje zbirke podatkov
o kreditnem tveganju, morajo biti evidentirane v zbirkah podatkov o operativnem
tveganju in ločeno označene. Takšne izgube niso predmet kapitalske zahteve za operativno
tveganje, dokler se za namene izračuna kapitalske zahteve obravnavajo v okviru kreditnega
tveganja. Izgube iz operativnega tveganja, ki so povezane s tržnimi tveganji, se
vključujejo v izračun kapitalske zahteve za operativno tveganje.
(4) Notranji podatki o izgubah borznoposredniške
družbe morajo biti celoviti v tem smislu, da zajemajo vse bistvene dejavnosti ter
izpostavljenosti in geografske lokacije. Borznoposredniška družba mora biti sposobna
utemeljiti, da katere koli izključene dejavnosti ali izpostavljenosti, posamezno
in v kombinaciji, nimajo materialno pomembnega vpliva na celotne ocene operativnega
tveganja. Prav tako mora borznoposredniška družba opredeliti ustrezne spodnje meje
izgub za namen zbiranja podatkov o notranjih izgubah.
(5) Borznoposredniška družba mora zbirati tako
podatke o bruto zneskih izgube, o datumih dogodkov, morebitnih povračilih od bruto
zneskov izgube kot določene opisne informacije o dejavnikih ali vzrokih škodnega
dogodka. Bruto izguba je znesek prvotne izgube brez upoštevanja kakršnih koli povračil
iz naslova pripadajočega dogodka.
(6) Borznoposredniška družba mora izdelati natančne
kriterije za razporejanje podatkov o izgubi iz naslova dogodka v centralizirani
funkciji ali dejavnosti, ko vpliva izguba na več kot eno poslovno področje oziroma
ko nastane iz naslova več povezanih dogodkov skozi čas.
(7) Borznoposredniška družba mora imeti dokumentirane
postopke za ocenjevanje ustreznosti preteklih podatkov o izgubi vključno s situacijami,
pri katerih se lahko uporabijo popravki teh podatkov zaradi spremenjenih pogojev
za nastanek škode iz naslova operativnega tveganja. Določeno mora biti tudi, do
katerega obsega se lahko zadevni popravki uporabijo in kdo je pooblaščen za sprejemanje
takih odločitev.
19. člen
(zunanji podatki)
Borznoposredniška družba mora pri merjenju operativnega
tveganja uporabljati ustrezne zunanje podatke, zlasti če je utemeljeno pričakovati,
da je izpostavljena sicer ne tako pogostim, vendar potencialno velikim izgubam.
Borznoposredniška družba mora imeti sistematičen proces za določanje situacij, za
katere je treba v sistemu merjenja operativnega tveganja uporabljati zunanje podatke
in metodologije za uporabo teh podatkov. Pogoji in prakse za uporabo zunanjih podatkov
se morajo redno preverjati, prav tako pa morajo biti tudi dokumentirani in predmet
rednih ter neodvisnih pregledov, ki jih izvaja služba notranje revizije in/ali zunanja
revizijska družba.
20. člen
(analiza scenarijev)
Borznoposredniška družba mora uporabljati analize
scenarijev na podlagi strokovnih mnenj v povezavi z zunanjimi podatki z namenom
ovrednotenja svoje izpostavljenosti do zelo resnih dogodkov. Te ocene je treba zaradi
zagotavljanja njihove utemeljenosti v ustreznih časovnih presledkih ponovno oceniti
na podlagi primerjave s preteklimi podatki o dejanski izgubi.
21. člen
(dejavniki poslovnega okolja in dejavniki sistema
notranjih kontrol)
(1) Sistem merjenja operativnega tveganja mora
na ravni celotne borznoposredniške družbe zajeti ključne dejavnike poslovnega okolja
in dejavnike sistema notranjih kontrol, ki lahko spremenijo profil operativne tveganosti.
(2) Borznoposredniška družba mora biti sposobna
upravičiti izbiro vsakega dejavnika iz prvega odstavka tega člena v tem smislu,
da je ta pomemben nosilec tveganja, in sicer na podlagi izkušenj in ocene strokovnjakov
zadevnih poslovnih področij.
(3) Borznoposredniška družba mora dobro utemeljiti
odzivnost ocen tveganja na spremembe dejavnikov ter relativno utež različnih dejavnikov.
Poleg zaznavanja sprememb tveganja zaradi izboljšav sistema notranjih kontrol mora
okvir zajeti tudi potencialna povečanja tveganja zaradi večje kompleksnosti dejavnosti
ali povečanega obsega poslovanja.
(4) Borznoposredniška družba mora imeti ustrezno
dokumentirano metodologijo zajemanja dejavnikov poslovnega okolja in sistema notranjih
kontrol, ki je predmet neodvisnega pregleda s strani službe notranje revizije. To
metodologijo in rezultate je treba v ustreznih časovnih presledkih ponovno oceniti
na podlagi primerjave s preteklimi podatki o notranji izgubi in ustreznimi zunanjimi
podatki.
2.5.3. Učinek zavarovalne police in
drugih načinov prenosa operativnega tveganja na izračun kapitalske zahteve za
operativno tveganje
22. člen
(upoštevanje
učinkov zavarovalne police in drugih načinov prenosa operativnega tveganja)
(1) Borznoposredniška družba lahko pod pogoji
iz drugega in tretjega odstavka tega člena ter 23. člena tega sklepa pri izračunu
kapitalske zahteve za operativno tveganje na podlagi naprednega pristopa upošteva
učinke zavarovalne police.
(2) Zavarovalnica, ki je izdala zavarovalno
polico borznoposredniški družbi, ima dovoljenje pristojnega nadzornega organa za
izvajanje zavarovalnih ali pozavarovalnih dejavnosti in bonitetno oceno primerne
zunanje bonitetne institucije, ki po pravilih za tehtanje izpostavljenosti do institucij
po standardiziranem pristopu za izračun kapitalske zahteve za kreditno tveganje
ustreza najmanj stopnji kreditne kvalitete 3.
(3) Zavarovalna polica in politika borznoposredniške
družbe za uporabo zavarovalnih polic morata izpolnjevati naslednje pogoje:
(a)    zavarovalna polica
mora imeti začetno obdobje veljavnosti najmanj eno leto. Za police s preostalim
obdobjem veljavnosti, krajšim od enega leta, mora borznoposredniška družba opraviti
proporcionalne odbitke pri vrednotenju, ki odražajo iztekajoče se preostalo obdobje
veljavnosti police. Zavarovalna polica s preostalim obdobjem veljavnosti 90 dni
ali manj se ne sme upoštevati pri izračunu kapitalske zahteve za operativno tveganje,
(b)    zavarovalna polica
mora imeti minimalni odpovedni rok 90 dni,
(c)    kritje po zavarovalni
polici ne sme biti izključeno zaradi nadzorniških dejanj, stečaja ali likvidacije.
Ta določila se ne nanašajo na dogodke, ki so se pojavili po uvedbi stečajnega ali
likvidacijskega postopka v zvezi z borznoposredniško družbo, pod pogojem da v zavarovalni
polici obstaja možnost izključitve kritja denarne kazni ali globe, ki so posledica
dejanj pristojnih organov,
(d)    pri izračunu učinka
zavarovalne police je treba korektno upoštevati razmerje med zavarovalnim kritjem
in dejansko verjetnostjo in obsegom izgube,
(e)    kot zavarovalnica
lahko nastopa samo oseba, ki ni povezana z borznoposredniško družbo. Če kot zavarovalnica
nastopa oseba, ki je povezana z borznoposredniško družbo, je mogoče zavarovalno
polico upoštevati le pod pogojem, da se pridobi pozavarovanje od zavarovalnice,
ki ni povezana z borznoposredniško družbo,
(f)     borznoposredniška
družba mora imeti dobro utemeljeno in dokumentirano politiko uporabe zavarovalnih
polic kot instrumentov za zavarovanje pred operativnim tveganjem,
(g)    metodologija za priznavanje
zavarovanja pred operativnim tveganjem z zavarovalno polico mora pri izračunu upoštevnega
obsega zavarovanja upoštevati:
- 
preostalo obdobje veljavnosti police, če je to krajše od enega leta, kakor
je navedeno v točki (a) tega odstavka,
- 
pogoje za preklic police, ki ima preostalo obdobje veljavnosti krajše od
enega leta,
- 
neusklajenosti kritij zavarovalnih polic,
- 
negotovost plačil.
(4) Borznoposredniška družba lahko pri
izračunu kapitalske zahteve za operativno tveganje po naprednem pristopu
upošteva tudi druge načine prenosa operativnega tveganja, če dokaže, da je z
njihovo pomočjo operativno tveganje znatno zmanjšano.
23. člen
(omejitev)
Zmanjšanje kapitalske zahteve za operativno
tveganje zaradi priznanja učinkov zavarovalne police ali drugih načinov prenosa
operativnega tveganja ne sme presegati 20 % kapitalske zahteve
za operativno tveganje pred priznanjem teh učinkov.
2.5.4. Dovoljenje za uporabo naprednega
pristopa
24. člen
(pogoji in dokumentacija za izdajo dovoljenja)
(1) Agencija izda dovoljenje za uporabo naprednega
pristopa za izračun kapitalske zahteve za operativno tveganje, če borznoposredniška
družba izpolnjuje kvalifikacijske kriterije iz pododdelka 2.5.2. tega sklepa.
(2) Izpolnjevanje pogojev iz prvega odstavka
tega člena borznoposredniška družba dokazuje s predložitvijo naslednje dokumentacije
v okviru zahteve za izdajo dovoljenja:
(a)    o splošnih informacijah,
(b)    o izpolnjevanju kvalitativnih
kvalifikacijskih kriterijev za napredni pristop,
(c)    o izpolnjevanju kvantitativnih
kvalifikacijskih kriterijev za napredni pristop,
(d)    o uporabi
zavarovalne police ali drugih načinov prenosa operativnega tveganja,
(e)    o samooceni, ki potrjuje
skladnost borznoposredniške družbe s kvalifikacijskimi kriteriji za napredni pristop.
(3) Borznoposredniška družba mora pogoje iz
prvega odstavka tega člena izpolnjevati neprekinjeno vseskozi od datuma izdaje dovoljenja
Agencije za uporabo naprednega pristopa.
(4) Določila prvega do tretjega odstavka tega
člena se smiselno uporabljajo tudi, kadar nameravajo uporabljati napredni pristop
v investicijski skupini EU nadrejeno investicijsko podjetje in njegove podrejene
institucije ali investicijsko podjetje in druge institucije, ki so podrejene EU
nadrejenemu finančnemu holdingu in na podlagi 301. člena ZTFI v zvezi z 291. členom
Zakona o bančništvu (Uradni list RS, št. 131/06; v nadaljevanju: ZBan-1) skupaj
vložijo zahtevo za izdajo dovoljenja za uporabo naprednega pristopa.
(5) Zahteva za izdajo dovoljenja iz četrtega
odstavka tega člena mora poleg dokumentacije iz drugega odstavka tega člena vključevati
tudi:
(a)    opis in utemeljitev
metodologije za morebitno porazdelitev kapitalske zahteve v investicijski skupini,
(b)    pojasnilo ali kako
so učinki razpršitve operativnega tveganja zajeti v sistemih merjenja operativnega
tveganja v investicijski skupini.
(6) Agencija izda dovoljenje za uporabo naprednega
pristopa EU nadrejenemu investicijskemu podjetju ali investicijskemu podjetju, ki
ga obvladuje EU nadrejen finančni holding, na podlagi odločitve iz 301. člena ZTFI
v zvezi s tretjim in četrtim odstavkom 291. člena ZBan-1. Pri tem v dovoljenju določi
ali in v kolikšnem obsegu lahko to EU nadrejeno investicijsko podjetje z njemu podrejenimi
institucijami ali to investicijsko podjetje z drugimi institucijami, ki so podrejene
EU nadrejenemu finančnemu holdingu, skupaj izpolnjujejo kvalifikacijske kriterije
iz pododdelka 2.5.2. tega sklepa.
(7) Agencija izda dovoljenje za uporabo naprednega
pristopa podrejeni borznoposredniški družbi s sedežem v Republiki Sloveniji, ki
je vložila zahtevo za izdajo dovoljenja skupaj z EU nadrejenim investicijskim podjetjem
ali investicijskim podjetjem, ki je podrejeno EU finančnemu holdingu, na podlagi
odločitve iz 301. člena ZTFI v zvezi s tretjim, četrtim in šestim odstavkom 291.
člena ZBan-1.
25. člen
(odvzem dovoljenja)
(1) Agencija odvzame borznoposredniški družbi
dovoljenje za uporabo naprednega pristopa:
(a)    če ravna v nasprotju
z odredbo ali odredbo z dodatnimi ukrepi, s katero ji je bila naložena odprava kršitev
pri izpolnjevanju pogojev iz pododdelka 2.5.2. tega sklepa,
(b)    če huje krši pogoje
iz pododelka 2.5.2. tega sklepa.
(2) Agencija odvzame
borznoposredniški družbi dovoljenje za uporabo naprednega pristopa tudi na podlagi
odločitve o odvzemu dovoljenja za uporabo naprednega pristopa v investicijski skupini, pri čemer se smiselno
upošteva 301. člen ZTFI v zvezi s tretjim, četrtim in šestim odstavkom 291. člena
ZBan-1.
2.6. Kombinirana uporaba različnih pristopov
za izračun kapitalske zahteve za operativno tveganje
26. člen
(splošno)
(1) Kombinirana uporaba različnih pristopov
za izračun kapitalske zahteve za operativno tveganje pomeni, da borznoposredniška
družba pri izračunu kapitalske zahteve za operativno tveganje sešteva delne kapitalske
zahteve za operativno tveganje, izračunane po različnih pristopih (za posamezna
poslovna področja in/ali podružnice).
(2) Kombinirana
uporaba različnih pristopov za izračun kapitalske zahteve za operativno tveganje
je dovoljena le, če borznoposredniška družba pridobi ustrezno dovoljenje Agencije.
(3) Praviloma je mogoča kombinacija naprednega
in standardiziranega pristopa ali naprednega in enostavnega pristopa, izjemoma pa
tudi standardiziranega in enostavnega pristopa.
2.6.1. Dovoljenje za kombinirano uporabo
naprednega in standardiziranega pristopa ali naprednega in enostavnega pristopa
27. člen
(pogoji in dokumentacija za izdajo dovoljenja)
(1) Agencija izda dovoljenje za kombinirano
uporabo naprednega in standardiziranega pristopa ali dovoljenje za uporabo naprednega
in enostavnega pristopa, če sta izpolnjena naslednja dva pogoja:
(a)    zajeta so vsa operativna
tveganja borznoposredniške družbe. Uporabljena metodologija merjenja operativnega
tveganja ustrezno zajema različne dejavnosti, geografske lokacije, vse osebe ali
dele oseb ali druge, notranje določene primerne delitve,
(b)    za dejavnosti borznoposredniške
družbe, za katere se uporablja napredni pristop, morajo biti izpolnjeni kvalifikacijski
kriteriji iz pododdelka 2.5.2. tega sklepa, za dejavnosti, za katere se uporablja
standardizirani pristop, pa morajo biti izpolnjeni kvalifikacijski kriteriji iz
pododdelka 2.4.4. tega sklepa.
(2) Zaradi doseganja učinkovitega upravljanja
z operativnim tveganjem mora borznoposredniška družba izpolnjevati še naslednja
dva pogoja:
(a)    pomemben delež operativnega
tveganja borznoposredniške družbe je zajet z naprednim pristopom in/ali
(b)    borznoposredniška
družba se zaveže, da bo napredni pristop razširila na pomembni del svojega poslovanja
v časovnem okviru, dogovorjenem z Agencijo.
(3) Izpolnjevanje pogojev iz prvega odstavka
tega člena borznoposredniška družba dokazuje s predložitvijo naslednje dokumentacije
v okviru zahteve za izdajo dovoljenja:
(a)    prikaz, kako so zajeta
vsa operativna tveganja borznoposredniške družbe, in prikaz, kako uporabljena metodologija
merjenja operativnega tveganja zajema različne dejavnosti, geografske lokacije ali
druge, notranje določene primerne delitve,
(b)    prikaz dejavnosti,
za katere se uporablja napredni pristop in kako so pri teh dejavnostih izpolnjeni
kvalifikacijski kriteriji iz pododdelka 2.5.2. tega sklepa.
28. člen
(odvzem dovoljenja)
Agencija odvzame dovoljenje za kombinirano uporabo
naprednega in standardiziranega pristopa ali naprednega in enostavnega pristopa:
(a)    če borznoposredniška
družba ravna v nasprotju z odredbo ali odredbo z dodatnimi ukrepi, s katero ji je
bila naložena odprava kršitev pri izpolnjevanju pogojev iz prvega in drugega odstavka
27. člena tega sklepa,
(b)    če borznoposredniška
družba huje krši pogoje iz prvega in drugega odstavka 27. člena tega sklepa.
2.6.2. Dovoljenje za kombinirano uporabo
standardiziranega in enostavnega pristopa
29. člen
(pogoji in dokumentacija za izdajo dovoljenja)
(1) Agencija izda dovoljenje za kombinirano
uporabo standardiziranega in enostavnega pristopa samo v izjemnih okoliščinah, kot
je na primer nedavni prevzem nove dejavnosti in/ali družbe, ki zahteva prehodno
obdobje za uvedbo standardiziranega pristopa. V izreku odločbe o izdaji dovoljenja
za kombinirano uporabo standardiziranega ali enostavnega pristopa Agencija določi
tudi rok, v katerem mora borznoposredniška družba uvesti standardizirani pristop
za vsa poslovna področja in/ali podružnice.
(2) Izpolnjevanje
pogojev iz prvega odstavka tega člena borznoposredniška družba dokazuje s predložitvijo
naslednje dokumentacije v okviru zahteve za izdajo dovoljenja:
(a)    dokazilo o nastanku
izjemnih okoliščin in njihov opis,
(b)    časovni načrt uvedbe
standardiziranega pristopa za vsa poslovna področja in/ali podružnice.
30. člen
(odvzem dovoljenja)
Agencija odvzame dovoljenje za kombinirano uporabo
standardiziranega in enostavnega pristopa, če borznoposredniška družba ne uvede
standardiziranega pristopa za vsa poslovna področja in/ali podružnice v časovnem
okviru, določenem v dovoljenju Agencije za kombinirano uporabo standardiziranega
in enostavnega pristopa.

Sklep o izračunu kapitalske zahteve za
operativno tveganje za borznoposredniške družbe (Uradni list RS, št. 106/07)
vsebuje naslednje prehodne in končno določbo:
»3. PREHODNE IN KONČNA DOLOČBA
31. člen
(poslovno področje
"Trgovanje in prodaja na veliko")
Borznoposredniška družba, ki uporablja standardizirani
pristop za izračun kapitalske zahteve za operativno tveganje in pri kateri osnova
za izračun kapitalske zahteve za poslovno področje "Trgovanje in prodaja na
veliko" dosega vsaj 50% skupne vrednosti osnove za izračun kapitalske zahteve
za operativno tveganje za vsa poslovna področja, lahko do 31. decembra 2012 za zadevno
poslovno področje uporabi 15%.
32.
člen
(uporaba drugih predpisov)
Za poslovni leti 2004 in 2005 se pri izračunu
vsote čistih obrestnih ter neobrestnih prihodkov namesto postavk iz prvega odstavka
7. člena tega sklepa uporabijo vsebinsko ustrezne postavke po uporabljenih računovodskih
standardih ter sklepu o poslovnih knjigah.
33.
člen
(uveljavitev in začetek uporabe sklepa)
Ta sklep začne veljati naslednji dan po objavi
v Uradnem listu Republike Slovenije, uporabljati pa se začne 1. januarja 2008.«.

Sklep o spremembah in dopolnitvah Sklepa o
izračunu kapitalske zahteve za operativno tveganje za borznoposredniške družbe
(Uradni list RS, št. 80/11) vsebuje naslednjo končno določbo:
»7. člen
Ta sklep začne veljati 1. januarja 2012.«.