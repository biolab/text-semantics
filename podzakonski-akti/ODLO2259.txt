I. SPLOŠNE DOLOČBE
1. člen
(vsebina)
Ta odlok določa podrobnejši postopek in podrobnejše pogoje za
sofinanciranje stroškov izdelave reinjekcijskih vrtin, ki so v celoti oziroma
pretežno namenjene kmetijski dejavnosti.
2. člen
(pomen izrazov)
Izrazi, uporabljeni v tem odloku, pomenijo:
1.     
kmetijska dejavnost je primarna kmetijska proizvodnja, kot je
opredeljena v 5. točki 2. člena Uredbe Komisije (EU) št. 702/2014 z dne 25.
junija 2014 o razglasitvi nekaterih vrst pomoči v kmetijskem in gozdarskem
sektorju ter na podeželju za združljive z notranjim trgom z uporabo členov 107
in 108 Pogodbe o delovanju Evropske unije (UL L št. 193 z dne 1. 7. 2014, str.
1), zadnjič spremenjene z Izvedbeno uredbo Komisije (EU) 2020/2008 z dne 8.
decembra 2020 o spremembi uredb (EU) št. 702/2014, (EU) št. 717/2014 in (EU)
št. 1388/2014 v zvezi z obdobjem njihove uporabe in drugimi ustreznimi
prilagoditvami (UL L št. 414 z dne 9. 12. 2020, str. 15), (v nadaljnjem
besedilu: Uredba 702/2014/EU);
2.     
mikro, mala in srednja podjetja (v nadaljnjem besedilu: MSP) so
podjetja, ki izpolnjujejo merila iz Priloge I Uredbe 702/2014/EU;
3.     
podjetje v težavah je podjetje, kot je opredeljeno v 15. točki pod (35)
Smernic Evropske unije o državni pomoči v kmetijskem in gozdarskem sektorju ter
na podeželju za obdobje od 2014 do 2020 (UL C št. 204 z dne 1. 7. 2014, str.
1), zadnjič spremenjenih z Obvestilom Komisije o spremembi Smernic Evropske
unije o državni pomoči v kmetijskem in gozdarskem sektorju ter na podeželju za
obdobje od 2014 do 2020 v zvezi z obdobjem njihove uporabe in o začasnih
prilagoditvah zaradi upoštevanja učinka pandemije COVID-19 (UL C št. 424 z dne
8. 12. 2020, str. 30), (v nadaljnjem besedilu: Smernice);
4.     
rastlinjak je objekt, ki je sestavljen ali kot celota dan na trg za
rastlinsko pridelavo in izpolnjuje pogoje za stavbo za rastlinsko pridelavo v
skladu s predpisom, ki ureja razvrščanje objektov;
5.     
reinjekcijska vrtina je reinjekcijski sistem, ki obsega vrtino za
vračanje in postrojenje, s katerim se podzemna termalna ali termomineralna voda
po uporabi za ogrevanje rastlinjakov, vrača v isti vodonosnik iz katerega se
odvzema;
6.     
skupna priznana vrednost naložbe v reinjekcijsko vrtino je celotna
vrednost naložbe brez neupravičenih stroškov in davka na dodano vrednost, ki jo
vlagatelj navede v vlogi na javni razpis;
7.     
sredstvo elektronske identifikacije je sredstvo elektronske identifikacije
ravni zanesljivosti srednja ali visoka oziroma drug način elektronske
identifikacije za dostop do elektronskih storitev ravni zanesljivosti srednja
ali visoka v skladu s predpisi, ki urejajo elektronsko identifikacijo in
storitev zaupanja;
8.     
standard Evropske unije je standard, kot je opredeljen v 30. točki 2.
člena Uredbe 702/2014/EU;
9.     
veliko podjetje je podjetje, ki ne izpolnjuje meril iz Priloge I Uredbe
702/2014/EU.
3. člen
(vlagatelj in upravičenec)
(1) Vlagatelj je nosilec kmetijskega gospodarstva iz zakona,
ki ureja kmetijstvo, ki na svojem kmetijskem gospodarstvu izvede naložbo v
reinjekcijsko vrtino in izpolnjuje pogoje, določene v tem odloku.
(2) Upravičenec je nosilec kmetijskega gospodarstva iz
prejšnjega odstavka, ki izpolnjuje pogoje po tem odloku in mu je izdana odločba
o pravici do sredstev.
(3) Če je upravičenec iz prejšnjega odstavka mladi kmet, ki
izpolnjuje pogoje iz 34. točke 2. člena Uredbe 702/2014/EU (v nadaljnjem
besedilu: mladi kmet), se za namen tega odloka šteje, da je mladi kmet fizična
oseba, ki je prvič vpisana v register kmetijskih gospodarstev v obdobju pet let
pred vložitvijo vloge na javni razpis kot nosilec kmetijskega gospodarstva v
skladu s predpisom, ki ureja register kmetijskih gospodarstev, in je ob
vložitvi te vloge:
-       
stara od 18 let do vključno 40 let in
-       
ima ustrezno poklicno znanje in usposobljenost, kot sta opredeljena v
predpisu, ki ureja izvajanje podukrepa pomoč za zagon dejavnosti za mlade kmete
iz PRP 2014–2020.
(4) Če je fizična oseba iz prejšnjega odstavka samostojni
podjetnik posameznik, se pogoji iz prejšnjega odstavka nanašajo na samostojnega
podjetnika posameznika.
(5) Ne glede na določbe tretjega odstavka tega člena se za
mladega kmeta šteje tudi pravna oseba, ki je nosilec kmetijskega gospodarstva
in izključni lastnik vseh nepremičnin, ki sestavljajo kmetijsko gospodarstvo,
pri čemer nadzor nad to pravno osebo v skladu z drugim odstavkom 2. člena
Delegirane uredbe Komisije (EU) št. 807/2014 z dne 11. marca 2014 o dopolnitvi
Uredbe (EU) št. 1305/2013 Evropskega parlamenta in Sveta o podpori za razvoj
podeželja iz Evropskega kmetijskega sklada za razvoj podeželja (EKSRP) in o
uvedbi prehodnih določb (UL L št. 227 z dne 31. 7. 2014, str. 1), zadnjič
spremenjene z Delegirano uredbo Komisije (EU) 2019/94 z dne 30. oktobra 2018 o
spremembi Delegirane uredbe Komisije (EU) št. 807/2014 o dopolnitvi Uredbe (EU)
št. 1305/2013 Evropskega parlamenta in Sveta o podpori za razvoj podeželja iz
Evropskega kmetijskega sklada za razvoj podeželja (EKSRP) in o uvedbi prehodnih
določb (UL L št. 19 z dne 22. 1. 2019, str. 5), izvaja fizična oseba iz
tretjega odstavka tega člena, ki izpolnjuje pogoje iz prve in druge alineje
tretjega odstavka tega člena.
(6) Šteje se, da je pogoj glede nadzora nad pravno osebo iz
prejšnjega odstavka izpolnjen, če je fizična oseba iz tretjega odstavka tega
člena v obdobju petih let pred vložitvijo vloge na javni razpis prvič postala
član poslovodstva in ima v tem obdobju vsaj 50 % glasovalnih pravic v tej
pravni osebi, kar mora biti razvidno iz statuta te pravne osebe ali družbene
pogodbe oziroma drugega ustanovitvenega akta.
4. člen
(pogoji za pridobitev sredstev)
(1) Pogoji, ki jih mora izpolnjevati vlagatelj ob vložitvi
vloge na javni razpis za dodelitev finančnega nadomestila za sofinanciranje stroškov
izdelave reinjekcijskih vrtin (v nadaljnjem besedilu: vloga na javni razpis),
so:
1.     
vpisan mora biti v register kmetijskih gospodarstev kot nosilec
kmetijskega gospodarstva;
2.     
v letu, ki je določeno v javnem razpisu, mora vložiti zbirno vlogo v
skladu s predpisi, ki urejajo izvedbo ukrepov kmetijske politike;
3.     
ni podjetje v težavah ali 31. decembra 2019 ni bil podjetje v težavah,
vendar je to postal v obdobju od 1. januarja 2020 do 30. junija 2021;
4.     
ni naslovnik neporavnanega naloga za izterjavo na podlagi predhodnega
sklepa Evropske komisije, v katerem je pomoč, ki jo je odobrila država članica
Evropske unije, razglasila za nezakonito in nezdružljivo z notranjim trgom;
5.     
ni v postopkih zaradi insolventnosti ali postopkih prisilnega
prenehanja, kot jih določa zakon, ki ureja finančno poslovanje, postopke zaradi
insolventnosti in prisilnega prenehanja;
6.     
nima neporavnanih zapadlih davčnih obveznosti in drugih denarnih
nedavčnih obveznosti v skladu z zakonom, ki ureja finančno upravo, v višini, ki
presega 50 eurov;
7.     
redno izplačuje plače in socialne prispevke, kar se izkazuje s
predložitvijo vseh obračunov davčnih odtegljajev za dohodke iz delovnega
razmerja davčnemu organu za zadnjih pet let do dneva vložitve vloge na javni
razpis;
8.     
ima odprt transakcijski račun za nakazilo dodeljenih sredstev v skladu z
zakonom, ki ureja kmetijstvo;
9.     
ima koncesijo za rabo vode v skladu z 2. točko prvega odstavka 136.
člena Zakona o vodah (Uradni list RS, št. 67/02, 2/04 – ZZdrI-A, 41/04 – ZVO-1,
57/08, 57/12, 100/13, 40/14, 56/15 in 65/20) ali je vložil pobudo iz prvega
odstavka 112. člena Zakona o začasnih ukrepih za omilitev in odpravo posledic
COVID-19 (Uradni list RS, št. 152/20, 175/20 – ZIUOPDVE, 82/21 – ZNB-C in
112/21 – ZNUPZ) najpozneje do 24. aprila 2021;
10.  
uporablja termalno ali termomineralno vodo v rastlinjakih za ogrevanje;
11.  
ima dovoljenje za raziskovanje ali koncesijo za izkoriščanje
geotermičnega energetskega vira v skladu z zakonom, ki ureja rudarstvo;
12.  
ima na nepremičnini, na kateri se izvaja naložba v reinjekcijsko vrtino,
lastninsko, solastninsko ali stavbno pravico ali služnost;
13.  
ima dovoljenje za raziskovanje podzemnih voda;
14.  
je MSP ali veliko podjetje.
(2) Vlagatelj mora v vlogi na javni razpis izkazati zaprtost
finančne konstrukcije, ki omogoča izvedbo naložbe v reinjekcijsko vrtino. Šteje
se, da je finančna konstrukcija zaprta, če vlagatelj vlogi na javni razpis
priloži izjavo banke ali druge finančne institucije, ki lahko opravlja finančne
storitve na območju Republike Slovenije, iz katere je razvidno, da ima zagotovljena
lastna sredstva v višini razlike med stroški naložbe v reinjekcijsko vrtino in
pričakovanim finančnim nadomestilom.
(3) Vlagatelj, ki je veliko podjetje, mora v vlogi na javni
razpis opisati stanje brez finančnega nadomestila v skladu s točko (72) Smernic
in vlogi na javni razpis priložiti dokumentacijo, s katero dokazuje opisano
stanje.
(4) Proizvedena energija iz termalne ali termomineralne vode
ne sme biti namenjena prodaji. Šteje se, da proizvedena energija ni namenjena
prodaji, če skupna količina proizvedene energije iz obnovljivih virov v
koledarskem letu pred vložitvijo vloge na javni razpis ne presega porabe
energije na kmetijskem gospodarstvu v tem letu. Pri povečanju proizvodnih
zmogljivosti skupna količina proizvedene energije iz obnovljivih virov ne sme
presegati načrtovane porabe energije na kmetijskem gospodarstvu.
(5) Dokazila o izpolnjevanju pogojev iz tega člena se lahko
podrobneje opišejo v javnem razpisu.
5. člen
(upravičeni in neupravičeni stroški)
(1) Upravičeni stroški za dodelitev finančnega nadomestila za
sofinanciranje stroškov izdelave reinjekcijskih vrtin (v nadaljnjem besedilu:
upravičeni stroški) so stroški pripravljalnih del, površinskega sistema nad
vrtino, vrtanja, testiranja in spremljanja stanja (monitoringa) vrtine, potrebne
cevne opreme, potrebne električne in druge infrastrukture oziroma opreme,
potrebne za izvedbo projekta iz tega odloka.
(2) Upravičeni stroški so tudi splošni stroški, ki so
neposredno povezani s pripravo in izvedbo naložbe, med katere spadajo plačila
storitev arhitektov, inženirjev in svetovalcev, stroški pridobitve
dokumentacije za rudarska dela, projektne ali tehnične dokumentacije, plačila
storitev svetovanja v zvezi z okoljsko in ekonomsko trajnostjo, vključno s
stroški študij izvedljivosti, stroški geodetskih, geoloških in rudarskih del in
stroški nadzora ter lahko znašajo največ 10 % upravičenih stroškov iz
prejšnjega odstavka.
(3) Za upravičene stroške se štejejo stroški, ki so nastali
po datumu izdaje odločbe o pravici do finančnega nadomestila.
(4) Za določitev višine upravičenih stroškov vlagatelj vlogi
na javni razpis priloži tržno primerljive pisne ponudbe najmanj treh
ponudnikov. Pri določitvi višine upravičenih stroškov se upošteva vrednost
ponudbe z najnižjo ceno.
(5) Ne glede na prejšnji odstavek se v primeru, da je na trgu
samo en ponudnik, vlogi na javni razpis priloži ponudbo tega ponudnika in
ustrezno utemeljitev.
(6) Neupravičeni stroški za dodelitev finančnega nadomestila
za sofinanciranje stroškov izdelave reinjekcijskih vrtin (v nadaljnjem
besedilu: neupravičeni stroški) so:
-       
naložbe zunaj območja Republike Slovenije;
-       
davek na dodano vrednost in
-       
obratna sredstva.
(7) Upravičeni in neupravičeni stroški iz tega člena se lahko
podrobneje opišejo v javnem razpisu.
6. člen
(merila za ocenjevanje vlog)
(1) Med vlogami na javni razpis, ki dosežejo vstopni prag
najmanj 20 točk, se izberejo tiste, ki dosežejo višje število točk po merilih
za ocenjevanje vlog, do porabe razpisanih sredstev. Če za posamezno merilo
vlagatelj v vlogi na javni razpis ne priloži vseh podatkov, prilog in dokazil,
ki so zahtevana, oziroma so podatki nepravilni, se vloga v tem delu oceni z 0
točkami.
(2) Merila za ocenjevanje vlog na javni razpis so naslednja:
-       
oddan odziv na javni poziv ministrstva, pristojnega za kmetijstvo,
gozdarstvo in prehrano (v nadaljnjem besedilu: ministrstvo), za preveritev
interesa, ki je bil objavljen 28. julija 2020 na osrednjem spletnem mestu
državne uprave;
-       
odstotek zmanjšanja izpustov toplogrednih plinov;
-       
površina rastlinjakov vlagatelja, namenjena za pridelavo hrane za ljudi,
ki uporablja termalno ali termomineralno vodo;
-       
vključenost vlagatelja v sheme kakovosti v skladu z zakonom, ki ureja
kmetijstvo.
(3) Podrobnejša merila iz prejšnjega odstavka in točkovnik za
ocenjevanje vlog na javni razpis se opredelijo v javnem razpisu.
7. člen
(finančne določbe)
(1) Stopnja intenzivnosti pomoči v skladu z oddelkom 1.1.1.1.
II. dela Smernic znaša 50 % upravičenih stroškov in se poveča za 20 odstotnih
točk v vsakem od naslednjih primerov:
-       
za mlade kmete;
-       
za naložbe na območjih z naravnimi ali drugimi posebnimi omejitvami v
skladu z 32. členom Uredbe (EU) št. 1305/2013 Evropskega parlamenta in Sveta z
dne 17. decembra 2013 o podpori za razvoj podeželja iz Evropskega kmetijskega
sklada za razvoj podeželja (EKSRP) in razveljavitvi Uredbe Sveta (ES) št.
1698/2005 (UL L št. 347 z dne 20. 12. 2013, str. 487), zadnjič spremenjene z
Delegirano uredbo Komisije (EU) 2021/1017 dne 15. aprila 2021 o spremembi
Priloge I k Uredbi (EU) št. 1305/2013 Evropskega parlamenta in Sveta ter prilog
II in III k Uredbi (EU) št. 1307/2013 Evropskega parlamenta in Sveta (UL L št.
224 z dne 24. 6. 2021, str. 1);
-       
za dodatne stroške, ki so potrebni za preseganje veljavnih standardov
Evropske unije glede naravnega okolja in ki ne povzročijo povečanja proizvodnje
zmogljivosti.
(2) Stopnje intenzivnosti pomoči iz prejšnjega odstavka se
lahko seštevajo, vendar ne smejo preseči 90 % upravičenih stroškov.
(3) Finančno nadomestilo se dodeli v obliki nepovratnih
finančnih sredstev v skladu z določbami 3. poglavja I. dela Smernic in
določbami oddelka 1.1.1.1. II. dela Smernic.
II. POSTOPEK ZA DODELITEV SREDSTEV
8. člen
(javni razpis)
(1) Finančno nadomestilo se dodeli z zaprtim javnim razpisom.
(2) Javni razpis iz prejšnjega odstavka se objavi v Uradnem
listu Republike Slovenije. Rok, do katerega se vlagajo vloge na javni razpis,
se določi v javnem razpisu. Vlaganje vlog na javni razpis se začne prvi delovni
dan po izteku 21 dni od objave javnega razpisa v Uradnem listu Republike
Slovenije.
(3) Ministrstvo na osrednjem spletnem mestu državne uprave
objavi razpisno dokumentacijo za izvedbo javnega razpisa.
9. člen
(vloga na javni razpis)
(1) Vlogo na javni razpis sestavlja prijavni obrazec s
prilogami.
(2) Vloga na javni razpis se vloži na Agencijo Republike
Slovenije za kmetijske trge in razvoj podeželja (v nadaljnjem besedilu:
agencija) v elektronski obliki, podpisano s kvalificiranim elektronskim
podpisom, v roku, ki je določen v javnem razpisu. Priloge se predložijo kot
skenogram.
(3) Za elektronsko vložitev vloge iz prejšnjega odstavka
agencija vzpostavi spletno vstopno mesto na naslovu https://e-kmetija.gov.si, na
katerem se vlagatelj ali njegov pooblaščenec s sredstvom elektronske
identifikacije prijavi v informacijski sistem agencije. Vlagatelj ali njegov
pooblaščenec izvede elektronski vnos vloge na javni razpis, vključno s
kvalificiranim elektronskim podpisom, in vloži vlogo na javni razpis iz
prejšnjega odstavka v informacijski sistem agencije.
10. člen
(obravnava vloge)
(1) Če je vloga nepopolna ali nerazumljiva, agencija
vlagatelja pozove k dopolnitvi vloge v roku, določenem v pozivu. Po prejemu
dopolnitve se vloga na javni razpis znova pregleda.
(2) Vlagatelja popolne vloge, ki je vsebinsko nerazumljiva,
agencija pozove, da jo pojasni v roku, določenem v pozivu. Po prejemu
pojasnitve se vloga na javni razpis znova pregleda.
(3) Vloga na javni razpis, ki je popolna in izpolnjuje pogoje
iz 4. člena tega odloka, se oceni na podlagi meril, določenih s tem odlokom in
podrobneje opredeljenih v javnem razpisu. Če dve ali več vlog na javni razpis
prejmejo enako število točk in razpisana sredstva ne zadoščajo za odobritev
vseh vlog v celoti, se vloge odobrijo na podlagi ponderiranja meril za izbiro
vlog, kot je določeno v javnem razpisu.
(4) Vloga na javni razpis, ki je popolna in izpolnjuje
vstopne pogoje iz javnega razpisa, se v primeru, ko razpisana sredstva ne
zadoščajo za dodelitev sredstev v celoti, zavrne.
11. člen
(združevanje pomoči)
(1) Finančno nadomestilo se ne odobri oziroma izplača
vlagatelju, če je za iste upravičene stroške, kot jih je navedel v vlogi na
javni razpis oziroma v zahtevku za izplačilo sredstev, že prejel sredstva iz
proračuna Republike Slovenije ali sredstva Evropske unije oziroma druga javna
sredstva.
(2) Ne glede na prejšnji odstavek se finančno nadomestilo po
tem odloku za iste upravičene stroške lahko združuje z drugimi pomočmi iz
javnih sredstev, če z združitvijo pomoči niso preseženi najvišji zneski oziroma
intenzivnost pomoči, določena s predpisi, ki urejajo državno pomoč, ne glede na
to, ali se podpora za projekt v celoti financira iz nacionalnih sredstev ali pa
se delno financira iz sredstev Evropske unije.
(3) Finančno nadomestilo po tem odloku se v skladu s točko
(100) Smernic lahko združuje z vsako drugo pomočjo iz javnih sredstev, če se te
pomoči nanašajo na različne upravičene stroške.
12. člen
(odločba o pravici do sredstev)
(1) Finančno nadomestilo se dodeli z odločbo o pravici do
sredstev.
(2) Če se finančno nadomestilo dodeli na podlagi več
zahtevkov za izplačilo sredstev, se pri odobritvi finančnega nadomestila izvede
diskontiranje pomoči v skladu s točko (88) Smernic.
13. člen
(zahtevek za izplačilo sredstev)
(1) Finančno nadomestilo se izplača na podlagi zahtevka za
izplačilo sredstev. Upravičenec lahko vloži največ štiri zahtevke za izplačilo
sredstev.
(2) Zahtevek za izplačilo sredstev vloži upravičenec ali
njegov pooblaščenec tako, kot je določeno v drugem in tretjem odstavku 9. člena
tega odloka.
(3) Pri dveh ali več zahtevkih za izplačilo sredstev mora
biti pred vložitvijo posameznega zahtevka, ki ni zadnji zahtevek za izplačilo
sredstev, zaključen del naložbe, ki predstavlja zaključeno vsebinsko oziroma
tehnološko celoto. Pred vložitvijo zadnjega zahtevka za izplačilo sredstev mora
biti naložba priključena na zaprt reinjekcijski sistem izkoriščanja geotermalne
energije in v uporabi za namen kmetijske dejavnosti v rastlinjakih ter morajo
biti poravnane vse obveznosti iz naslova naložbe.
(4) Upravičenec mora zahtevku za izplačilo sredstev priložiti
naslednja dokazila:
1.     
začasno ali končno gradbeno situacijo, račun oziroma dokument enake
dokazne vrednosti, ki vsebuje specifikacijo nabavljenega materiala, opreme,
izvedenih storitev zunanjih izvajalcev oziroma izvedenih del. Če račun ali
dokument enake dokazne vrednosti ne vsebuje specifikacije, se priloži dobavnica
ali naročilnica, ki vsebuje takšno specifikacijo;
2.     
dokazila o plačilu računa ali dokument enake dokazne vrednosti iz
prejšnje točke, kot je položnica, potrdilo banke o izvršenem plačilu, potrdilo
o izvršeni transakciji ali dokazilo o izvedeni kompenzaciji (pobotu);
3.     
celotno dokumentacijo postopka izbire izvajalca oziroma dobavitelja v
skladu s predpisi, ki urejajo javno naročanje, če gre za upravičenca, ki se v
skladu s predpisi, ki urejajo javno naročanje, šteje za naročnika;
4.     
fotografijo vgrajene opreme v času vgradnje in tehnično dokumentacijo
opreme, ki je predmet vgradnje, če gre za naložbe, kjer je vgrajena skrita
oprema, ki se je po končani naložbi ne more več preveriti (oprema, do katere po
končani investiciji med kontrolo na kraju samem ni več mogoče dostopati);
5.     
fotografije, ki potrjujejo izvedbo podprte naložbe oziroma dela naložbe,
ki predstavlja zaokroženo vsebinsko ali tehnološko celoto;
6.     
izjavo o prejetih javnih sredstvih za iste upravičene stroške;
7.     
dokazilo o vgradnji števca za trajne meritve pretoka oziroma količine in
temperature reinjecirane termalne ali termomineralne vode;
8.     
izjavo nadzornika, da so opravljena dela v skladu s predpisi, ki urejajo
graditev.
(5) Upravičenec mora zahtevku za izplačilo sredstev priložiti
tri tržno primerljive ponudbe, razen če se naložba izvaja na podlagi ponudbe,
ki je bila priložena vlogi na javni razpis. Če se zahtevku za izplačilo
sredstev priložijo tri tržno primerljive ponudbe, se pri določitvi višine
upravičenega stroška upošteva ponudba z najnižjo ceno.
(6) Računi in druga dokazila, ki se nanašajo na naložbo, se
morajo glasiti na upravičenca.
(7) Upravičenec ob vložitvi zadnjega zahtevka za izplačilo
sredstev agenciji poleg dokazil iz četrtega odstavka tega člena priloži tudi
poročilo o izgradnji reinjekcijske vrtine, ki vsebuje rezultate geološke
spremljave, tehnično poročilo in poročilo o črpalnem in nalivnem preizkusu
(poročilo o preizkusu reinjeciranja).
14. člen
(časovna dinamika vlaganja zahtevkov za izplačilo sredstev)
Upravičenec vlaga zahtevke za izplačilo sredstev v skladu s
časovno dinamiko, določeno v odločbi o pravici do sredstev, pri čemer je rok za
vložitev zadnjega zahtevka 30. junij 2024. Višina zahtevkov za izplačilo
sredstev, vloženih v letu 2024, ne sme presegati 20 % vseh odobrenih sredstev.
15. člen
(obveznosti upravičenca po zadnjem izplačilu sredstev)
(1) Upravičenec mora v rastlinjakih, povezanih z
reinjekcijskimi vrtinami, ki so sofinancirane na podlagi tega odloka, slediti
proizvodnji z nizkimi ogljičnimi izpusti, kar je razvidno iz višjega deleža
porabe obnovljivih virov energije kot pred naložbo.
(2) Upravičenec mora zaprt reinjekcijski sistem iz prejšnjega
odstavka uporabljati za namen kmetijske dejavnosti v rastlinjakih še najmanj
pet let od dneva zadnjega izplačila sredstev.
(3) Upravičenec mora pogoje iz koncesijskega akta in
koncesijske pogodbe za rabo vode glede reinjekcije izpolniti najpozneje v enem
letu po vložitvi zadnjega zahtevka za izplačilo sredstev.
(4) Upravičenec mora dokumentacijo, ki je bila podlaga za
odobritev finančnega nadomestila po tem odloku, hraniti še najmanj pet let od
dneva zadnjega izplačila sredstev.
(5) Upravičenec mora omogočiti dostop do dokumentacije, ki je
podlaga za dodelitev in izplačilo sredstev, ter omogočiti kontrolo projekta na
kraju samem ministrstvu, agenciji, ministrstvu, pristojnemu za okolje in
prostor, ter pristojnim revizijskim in nadzornim organom Republike Slovenije.
(6) Podrobnejši način izpolnjevanja obveznosti iz tega člena
se opredeli v javnem razpisu.
16. člen
(informacije o shemi državne pomoči)
Ministrstvo objavi informacije o shemi državne pomoči po tem
odloku na osrednjem spletnem mestu državne uprave (https://www.gov.si/teme/evidence-priglasenih-nacrtov-pomoci/),
pri čemer so te informacije dostopne splošni javnosti brez omejitev najmanj
deset let od datuma zadnje dodelitve finančnega nadomestila po tem odloku.
17. člen
(izvedba kontrol in neizpolnjevanje obveznosti)
(1) Za izvajanje kontrol je pristojna agencija. Agencija
izvaja upravne preglede in preglede na kraju samem. S pregledi na kraju samem
pred izplačilom finančnega nadomestila se preveri vsaj 5 % sredstev, namenjenih
po tem odloku v posameznem koledarskem letu.
(2) Agencija izvaja naknadne preglede v obdobju trajanja
obveznosti upravičenca po zadnjem izplačilu finančnega nadomestila iz 13. člena
tega odloka, s katerim preveri vsaj 1 % izdatkov v posameznem koledarskem letu.
(3) Če upravičenec ne izvede naložbe v celoti, mora v
proračun Republike Slovenije, na podračun Sklada za podnebne spremembe, vrniti
izplačano finančno nadomestilo.
(4) Če upravičenec ne izpolni obveznosti iz 15. člena tega odloka,
mora v proračun Republike Slovenije, na podračun Sklada za podnebne spremembe,
vrniti izplačana sredstva.
18. člen
(hramba dokumentacije in poročanje)
(1) Agencija vodi in hrani evidence z informacijami o
dodeljenih finančnih nadomestilih po tem odloku in z dokazi o izpolnjevanju
pogojev deset let od dneva zadnje dodelitve finančnega nadomestila po tem
odloku.
(2) Agencija poroča ministrstvu o finančnem nadomestilu,
dodeljenem na podlagi tega odloka.
III. KONČNA DOLOČBA
19. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-42/2021
Ljubljana, dne 2. septembra 2021
EVA 2020-2330-0147
Vlada Republike Slovenije
Janez Janša
predsednik