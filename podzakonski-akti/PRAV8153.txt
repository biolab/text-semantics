I. SPLOŠNE DOLOČBE
1. člen
(vsebina)
Ta pravilnik v skladu z Direktivo 2002/91/ES Evropskega
parlamenta in Sveta z dne 16. decembra 2002 o energetski učinkovitosti stavb
(UL L št. 1 z dne 4. 1. 2003, str. 65) določa vsebino, način izvedbe in roke
rednih pregledov klimatskih sistemov z nazivno izhodno močjo nad 12 kW, ki so
vgrajeni v stavbah.
2. člen
(namen in obseg rednega pregleda)
(1) Namen rednega pregleda (v nadaljnjem besedilu: pregled)
je priprava predlogov za povečanje energetske učinkovitosti klimatskega sistema
ali njegovo zamenjavo in alternativne rešitve.
(2) Pregled klimatskega sistema obsega: popis in pregled
dokumentacije, vizualni in funkcionalni pregled klimatskega sistema in
klimatiziranih prostorov, pripravo predlogov izboljšav in alternativnih rešitev
ter izdelavo poročila o pregledu.
3. člen
(izrazi)
(1) Izrazi, uporabljeni v tem pravilniku, imajo naslednji
pomen:
1.     
klimatski sistem je kombinacija elementov, ki zagotavljajo obdelavo
zraka, pri kateri je temperatura zraka regulirana in se jo lahko zniža, lahko
tudi v kombinaciji z regulacijo prezračevanja, vlažnosti in čistoče zraka;
klimatski sistem po tem pravilniku vključuje tudi hladilni sistem, ki je
kombinacija elementov, ki zagotavljajo odvod toplote iz stavbe;
2.     
nazivna izhodna moč je največja toplotna moč, za katero proizvajalec
navede in zagotavlja, da jo je mogoče dosegati ob podani učinkovitosti pri
neprekinjenem delovanju;
3.     
element klimatskega sistema je sestavni del klimatskega sistema, ki
predstavlja funkcionalno samostojno enoto;
4.     
dokumentacija o klimatskem sistemu (v nadaljnjem besedilu:
dokumentacija) je projektna in tehnična dokumentacija klimatskega sistema,
knjiga delovanja, servisiranja in vzdrževanja, poročilo o servisiranju in
vzdrževanju klimatskega sistema, poročilo o izvedenih pregledih klimatskega
sistema po tem pravilniku in predpisu, ki ureja prezračevanje in klimatizacijo
stavb;
5.     
zavezanec je lastnik stavbe ali dela stavbe, v kateri je vgrajen
klimatski sistem;
6.     
pričetek obratovanja klimatskega sistema: je datum izdelave projekta
izvedenih del klimatskega sistema. Če projekt izvedenih del ne obstaja, se za
pričetek obratovanja klimatskega sistema šteje datum izdelave projekta za
izvedbo. Za klimatske sisteme, za katere ni obvezna izdelava projekta za
izvedbo, se za začetek obratovanja šteje datum izdaje računa za nakup ali vgradnjo
klimatskega sistema.
(2) Izrazi s področja graditve objektov, ki niso opredeljeni
s tem pravilnikom, imajo enak pomen, kakor ga določajo predpisi, ki urejajo
graditev objektov.
(3) Izrazi s področja energetike, ki niso opredeljeni s tem
pravilnikom, imajo enak pomen, kakor ga določajo predpisi, ki urejajo
energetiko.
4. člen
(izključitev uporabe)
Ta pravilnik se ne uporablja za klimatske sisteme:
-       
v industrijskih stavbah,
-       
v nestanovanjskih kmetijskih stavbah,
-       
v stavbah za opravljanje verskih obredov,
-       
v začasnih stavbah s predvidenim časom uporabe dveh let ali manj,
-       
v stanovanjskih stavbah, namenjenih za uporabo, krajšo od štirih mesecev
na leto,
-       
ki obratujejo manj kot 150 ur letno.
II. PREGLED KLIMATSKEGA SISTEMA
5. člen
(roki pregledov)
Klimatski sistemi morajo biti pregledani najmanj vsakih pet
let.
6. člen
(metodologija pregleda)
(1) Pregled klimatskega sistema se izvede posebej za vsak
klimatski sistem, vgrajen v isti stavbi. O pregledu se vodi zapisnik na obrazcu
iz priloge 1, ki je sestavni del tega pravilnika. Zapisnik se izpolnjuje v
skladu z navodili iz priloge 2, ki je sestavni del tega pravilnika.
(2) Neodvisni strokovnjak izvede popis in pregled
dokumentacije, ki jo pripravi zavezanec pred pregledom.
(3) Neodvisni strokovnjak izvede vizualni in funkcionalni
pregled klimatskega sistema, ki obsega:
-       
primerjavo podatkov o vgrajenih elementih klimatskega sistema s podatki
iz dokumentacije,
-       
ugotavljanje stanja klimatskega sistema kot celote in njegovih elementov
in naprav,
-       
ugotavljanje stanja glede nastavitev regulacije,
-       
ugotavljanje čistosti elementov klimatskega sistema in
-       
izvedbo meritev temperature in vlažnosti zraka v enem ali več izbranih
klimatiziranih prostorih.
(4) Meritve temperature in vlažnosti zraka se opravijo v
sredini prostorov na višini 1,1 m z merilnimi instrumenti skladno s standardom
SIST EN ISO 7726, točka 4.2. Merilni instrumenti morajo biti umerjeni v skladu
s predpisi, ki urejajo overitev meril.
7. člen
(priprava nasvetov o ukrepih)
Neodvisni strokovnjak na podlagi vizualnega in funkcionalnega
pregleda klimatskega sistema pripravi nasvete o ukrepih za odpravo
pomanjkljivosti klimatskega sistema, povečanje energetske učinkovitosti in
druge izboljšave klimatskega sistema, morebitno zamenjavo klimatskega sistema
in alternativne rešitve, ki so primeroma navedeni v prilogi 3, ki je sestavni
del tega pravilnika. Neodvisni strokovnjak lahko na osnovi ocenjenih možnosti
za povečanje energetske učinkovitosti klimatskega sistema in izboljšanje
kakovosti zraka predlaga zavezancu krajši interval do naslednjega pregleda
klimatskega sistema.
8. člen
(vsebina poročila o pregledu)
O opravljenem pregledu klimatskega sistema se izdela
poročilo. Poročilo o pregledu klimatskega sistema se izdela na obrazcu iz
priloge 4, ki je sestavni del tega pravilnika, pri čemer se upoštevajo navodila
iz priloge 5, ki je sestavni del tega pravilnika.
III. OBVEZNOSTI ZAVEZANCA, NEODVISNEGA STROKOVNJAKA IN
IZDAJATELJA POROČILA
9. člen
(obveznosti zavezanca)
Zavezanec mora:
-       
skrbeti za redno vzdrževanje in servisiranje klimatskega sistema v
skladu z dokumentacijo in drugimi zahtevami za učinkovito rabo energije in
čistost zraka;
-       
hraniti projektno in tehnično dokumentacijo klimatskega sistema ves čas
obratovanja;
-       
hraniti dokumentacijo o izvedenih pregledih klimatskega sistema najmanj
10 let;
-       
hraniti dokumentacijo o servisiranju in vzdrževanju najmanj 5 let;
-       
za izvedbo pregleda klimatskega sistema zagotoviti dostop do klimatskega
sistema in z njim povezanih klimatiziranih prostorov;
-       
v primeru spremembe lastništva klimatskega sistema izročiti
dokumentacijo novemu zavezancu.
10. člen
(obveznosti izdajatelja poročila in neodvisnega
strokovnjaka)
(1) Izdajatelj poročilo izroči zavezancu in ga posreduje v
elektronski obliki tudi ministrstvu, pristojnemu za okolje.
(2) Na zahtevo zavezanca se je neodvisni strokovnjak dolžan
identificirati.
IV. PREHODNA IN KONČNA DOLOČBA
11. člen
(roki za prvi pregled obstoječih klimatskih sistemov)
(1) Prvi pregled klimatskih sistemov, ki so pričeli
obratovati pred uveljavitvijo tega pravilnika, se izvede najpozneje do:
-       
1. oktobra 2009 za klimatske sistema, ki so pričeli obratovati pred več
kot 25 leti od uveljavitve tega pravilnika,
-       
1. oktobra 2010 za klimatske sisteme, ki so pričeli obratovati pred več
kot 18 leti od uveljavitve tega pravilnika,
-       
1. oktobra 2011 za klimatske sisteme, ki so pričeli obratovati pred več
kot 10 leti od uveljavitve tega pravilnika,
-       
1. oktobra 2012 za klimatske sisteme, ki so pričeli obratovati pred 10
leti ali manj od uveljavitve tega pravilnika.
(2) Prvi pregled klimatskega sistema, za katerega zavezanec
ne razpolaga s projektom izvedenih del ali s projektom za izvedbo, se izvede
najpozneje do 1. oktobra 2009.
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 316-83/2007
Ljubljana, dne 10. marca 2008
EVA 2007-2511-0043
Janez Podobnik l.r. 
Minister 
za okolje in prostor

Priloga
1: Zapisnik o pregledu dokumentacije in vizualnem pregledu klimatskega sistema
Priloga
2: Navodila za izpolnjevanje zapisnika o pregledu klimatskega sistema
Priloga
3: Primeri nasvetov o možnih ukrepih
Priloga
4: Poročilo o rednem pregledu klimatskega sistema
Priloga
5: Navodila za izdelavo poročila o pregledu klimatskega sistema