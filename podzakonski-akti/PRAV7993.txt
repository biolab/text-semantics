I. SPLOŠNE DOLOČBE
1. člen
(vsebina pravilnika)
S tem pravilnikom se določa pogoje in način
izvajanja požarnega varovanja premoženja ter nadzor nad izvajanjem požarnega
varovanja, ki ga opravljajo pravne osebe in merila za požarno pokrivanje
določenih vrst objektov, ki jih lahko požarno varujejo gasilske enote.
2. člen
(pojmi in njihov pomen)
V tem pravilniku uporabljeni pojmi imajo
naslednji pomen:
1.    
Požarno varovanje je varovanje premoženja (v nadaljnjem besedilu:
varovani objekt) pred požarom. Požarno varovanje vključuje tehnično in fizično
požarno varovanje.
2.    
Tehnično požarno varovanje obsega nadzor prenosa signalov od vgrajenega
sistema aktivne požarne zaščite v varovanem objektu do varnostno nadzornega
centra (v nadaljnjem besedilu: VNC), prenos povezav oziroma informacij VNC z
varnostniki ter obveščanje in ukrepanje ob požaru, če je tako določeno za
varovani objekt z načrtom požarnega varovanja. Opravlja ga operater VNC.
3.    
Fizično požarno varovanje obsega zlasti preventivni pregled varovanega
objekta med obhodom, preverjanje stanja v varovanem objektu po prejetem
signalu, obveščanje pristojne gasilske enote ob požaru oziroma gašenje začetnega
požara ter drugo ustrezno ukrepanje (v nadaljnjem besedilu: ukrepanje), kot je
določeno za varovani objekt z načrtom požarnega varovanja. Opravlja ga
varnostnik, ki je trajno, občasno, med obhodom ali po prejetem signalu navzoč v
varovanem objektu.
3. člen
(izvajalci požarnega varovanja)
(1) Požarno varovanje po tem
pravilniku lahko opravljajo pravne osebe, ki imajo licenco za varovanje
premoženja skladno z zakonom, ki ureja zasebno varovanje in na podlagi tega
pravilnika pridobljeno pooblastilo za izvajanje požarnega varovanja (v
nadaljnjem besedilu: izvajalec požarnega varovanja).
(2) Izvajalec požarnega varovanja lahko
sklene za izvajanje fizičnega požarnega varovanja pogodbo z gasilsko enoto, ki
na podlagi zakona, ki ureja gasilstvo, izvaja javno gasilsko službo na območju,
na katerem je varovani objekt, če zaradi utemeljenih razlogov ne more
zagotoviti ukrepanja varnostnikov pod pogoji, določenimi v prvem odstavku 4. člena tega pravilnika. Gasilska enota lahko
pogodbo za izvajanje fizičnega požarnega varovanja, ki ga izvajajo določeni
operativni gasilci, sklene le ob predhodnem soglasju občine.
(3) Pri
izvajanju fizičnega požarnega varovanja iz prejšnjega odstavka se ne
uporabljajo določbe drugega odstavka 10. člena tega pravilnika. Gasilska
enota mora za izvajanje fizičnega požarnega varovanja zagotoviti gasilsko
vozilo, opremljeno najmanj z gasilniki iz prvega odstavka 10. člena tega pravilnika.
(4) Požarno
varovanje požarno bolj ogroženih industrijskih in drugih poslovnih objektov, v
katerih obstaja vsaj srednja do povečana požarna ogroženost po predpisih o
ugotavljanju ocene požarne ogroženosti, lahko izvajajo na podlagi predpisov, ki
urejajo gasilstvo in pogodb z gospodarskimi družbami, zavodi in drugimi
organizacijami, ki so lastniki ali uporabniki takih objektov, tudi poklicne ali
prostovoljne gasilske enote, ki morajo na območje požarno varovanega objekta
priti z intervencijsko ekipo najkasneje v desetih minutah od trenutka alarma
oziroma poziva, pri čemer sedež teh enot ne sme biti oddaljen od varovanega
objekta več kot 5 km. Te gasilske enote morajo izpolnjevati tudi druge pogoje,
če je tako določeno s tem pravilnikom.
(5) Gasilske
enote, ki opravljajo požarno varovanje so dolžne obvestiti Upravo Republike
Slovenije za zaščito in reševanje (v nadaljnjem besedilu: uprava) najkasneje v
30 dneh od začetka opravljanja dejavnosti požarnega varovanja.
(6) Za izvajanje določb drugega odstavka
tega člena Gasilska zveza Slovenije v sodelovanju z Združenjem slovenskih
poklicnih gasilcev in s soglasjem reprezentativnih združenj občin določi cenik.
4. člen
(objekt požarnega varovanja)
(1) Izvajalec požarnega varovanja
lahko požarno varuje samo objekte, za katere zagotovi ukrepanje, določeno z
načrtom požarnega varovanja, najkasneje 15 minut po sprejemu signala v VNC.
(2) Za vgrajeni sistem aktivne požarne
zaščite v varovanem objektu, vključno s prenosom signalov do VNC, se uporablja
predpis, ki ureja nadzor vgrajenih sistemov aktivne požarne zaščite.
(3) Ne glede na prejšnji odstavek
lahko izvajalec požarnega varovanja požarno varuje tudi druge varovane objekte
(deponije, vozila in podobno), za varovanje katerih se smiselno upoštevajo
določbe tega pravilnika in za katere način požarnega varovanja naročnik in
izvajalec požarnega varovanja določita z načrtom požarnega varovanja.
(4) Prenos signala iz vgrajenega
sistema aktivne požarne zaščite v objektih, ki jih požarno varujejo gasilske
enote, mora biti izveden do mesta, kjer se opravlja stalno dežurstvo v gasilski
enoti.
II. POGOJI ZA PRIDOBITEV IN ODVZEM POOBLASTILA
5. člen
(pooblastilo)
(1) Pravica za izvajanje požarnega
varovanja se pridobi s pooblastilom.
(2) Pooblastilo za izvajanje požarnega
varovanja izda uprava.
6. člen
(pogoji za pridobitev pooblastila za
izvajanje požarnega varovanja)
(1) Pooblastilo za izvajanje požarnega
varovanja lahko pridobi tisti, ki izpolnjuje naslednje pogoje:
-      
da ima licenco za varovanje premoženja, pridobljeno na podlagi zakona,
ki ureja zasebno varovanje;
-      
da ima zaposlenih najmanj pet varnostnikov, ki izpolnjujejo pogoje
določene s tem pravilnikom;
-      
da zagotavlja opremo, predpisano s tem pravilnikom za vozila, s katerimi
se izvaja požarno varovanje;
-      
da zagotavlja neposredno in stalno komunikacijo med VNC in varnostniki.
(2) Predlagatelj, ki želi dobiti
pooblastilo za izvajanje požarnega varovanja, vloži pri upravi vlogo za izdajo
pooblastila. Vlogi predloži dokazila o izpolnjevanju pogojev iz tretje in
četrte alinee prejšnjega odstavka. Dokazila o izpolnjevanju pogojev iz prve in
druge alinee prejšnjega odstavka pridobi uprava iz uradnih evidenc po uradni
dolžnosti.
(3) Predlagatelj pooblastila, ki nima
lastnega VNC, predloži vlogi iz prejšnjega odstavka še dogovor o operaterjih
VNC, v skladu z zakonom, ki ureja zasebno varovanje, ki bodo za nosilca
pooblastila za izvajanje požarnega varovanja, opravljali naloge tehničnega
varovanja.
7. člen
(veljavnost pooblastila)
(1) Pooblastilo za izvajanje požarnega
varovanja se izda za nedoločen čas.
(2) Pooblastilo za izvajanje požarnega
varovanja se spremeni, če se spremenijo posamezna dejstva, vezana na izdajo pooblastila.
(3) Pooblastilo za izvajanje požarnega
varovanja preneha:
-      
če imetnik pooblastila v pisni obliki izjavi, da ne želi več opravljati
požarnega varovanja;
-      
zaradi predčasnega odvzema v skladu s tem pravilnikom;
-      
zaradi prenehanja delovanja izvajalca požarnega varovanja v skladu z
zakonom, ki ureja gospodarske družbe.
8. člen
(predčasen odvzem pooblastila)
Pooblastilo za izvajanje požarnega
varovanja se lahko odvzame predčasno, če izvajalec požarnega varovanja:
-      
ne izpolnjuje več pogojev, določenih s tem pravilnikom;
-      
kljub opozorilu uprave oziroma pristojnega inšpektorja še naprej
opravlja požarno varovanje v nasprotju s tem pravilnikom oziroma ponavlja
nepravilnosti pri delu, ki vplivajo na učinkovitost požarnega varovanja;
-      
opusti ali stori dejanje, ki bistveno vpliva na izvajanje požarnega
varovanja;
-      
dovoli, da požarno varovanje opravlja oseba, ki ne izpolnjuje pogojev iz
tega pravilnika in ni navedena na pooblastilu izvajalca požarnega varovanja.
III. POGOJI ZA IZVAJANJE POŽARNEGA VAROVANJA
9. člen
(varnostnik)
(1) Varnostnik oziroma operater VNC,
ki izpolnjuje osebne pogoje za varnostnika oziroma operaterja VNC, določene v
zakonu, ki ureja zasebno varovanje, mora opraviti tudi preizkus znanja oziroma
usposobljenosti iz varstva pred požarom. Podrobnejše vsebine programa, pogoje,
periodiko in preizkuse znanja oziroma usposobljenosti predpiše minister,
pristojen za varstvo pred požarom.
(2) Varnostnik mora v primeru, da pri
svojem delu vstopa v eksplozijsko ogrožene prostore v skladu s predpisi, ki
urejajo varnost in delo v potencialno eksplozivnih atmosferah, opravljati redna
periodična usposabljanja. Za redna periodična usposabljanja in preizkuse iz
prejšnjega in tega odstavka je odgovoren imetnik pooblastila za izvajanje
požarnega varovanja.
(3) Naloge požarnega varovanja v
gasilski enoti, ki opravlja požarno varovanje, lahko izvajajo operativni
gasilci, ki izpolnjujejo pogoje, določene s predpisi o gasilstvu.
(4) Usposabljanja in preizkuse znanja
oziroma usposobljenosti iz varstva pred požarom iz prvega odstavka tega člena
izvajajo izvajalci usposabljanja na področju varstva pred požarom.
10. člen
(oprema vozil)
(1) Izvajalec požarnega varovanja mora
imeti v vozilih, predvidenih za izvajanje požarnega varovanja, nameščena
najmanj dva gasilnika:
-      
gasilnik na ABC-prah z gasilno sposobnostjo 27 A, 144 B;
-      
gasilnik CO2 z gasilno sposobnostjo 144 B.
(2) Gasilska enota mora za opravljanje
požarnega varovanja zagotoviti najmanj gasilsko vozilo GV-1 s tremi operativnimi
gasilci in gasilniki iz prejšnjega odstavka.
11. člen
(kontrola prenosnih poti)
(1) Izvajalec požarnega varovanja mora
zagotoviti:
-      
redno strokovno vzdrževanje, preglede in preizkuse v VNC za sprejemnike
signalov s pripadajočo opremo in sisteme za prenos signalov iz varovanega
objekta skladno s predpisi, ki urejajo pregledovanje in preizkušanje vgrajenih
sistemov aktivne požarne zaščite;
-      
prenos signala od VNC do varnostnika.
(2) Prenosne poti med oddajnikom v
varovanem objektu in sprejemnikom v VNC se morajo samodejno preverjati.
Sprejemnik signalov mora signalizirati nepravilnosti na prenosni poti kot
napako.
(3) Prenosne poti med oddajnikom na
varovanem objektu s srednjo do zelo veliko požarno ogroženostjo po predpisih o
ugotavljanju ocene požarne ogroženosti, in sprejemnikom signalov v VNC morajo
ob prekinitvi prenosne poti v VNC samodejno zaznati napako najkasneje v času 30
sekund. Sprememba stanja alarma in napake na požarno varovanem objektu se mora
samodejno prenesti v VNC najkasneje v času 30 sekund.
(4) Vsi preizkusi iz prvega odstavka
tega člena morajo biti predhodno sporočeni naročniku požarnega varovanja in
evidentirani v VNC.
(5) Naloge iz prve alinee prvega
odstavka tega člena morajo izvajati tudi gasilske enote, ki opravljajo požarno
varovanje.
12. člen
(načrt požarnega varovanja)
(1) Za vsak varovani objekt mora biti
izdelan načrt požarnega varovanja, ki je sestavni del pogodbe o izvajanju
požarnega varovanja.
(2) Načrt požarnega varovanja obsega
naslednje obvezne sestavine:
-      
določitev objektov in način požarnega varovanja;
-      
način ukrepanja in čas predviden za ukrepanje;
-      
število varnostnikov, potrebnih za ukrepanje;
-      
način obveščanja krajevno pristojnega regijskega centra za obveščanje
glede na lokacijo varovanega objekta in način obveščanja naročnika;
-      
način vstopa in gibanja v varovanem objektu, tudi ob izpadu električne
energije;
-      
požarni načrt, če ga je treba izdelati za varovani objekt;
-      
izdelavo poročila o intervenciji in letnega poročila v skladu s tem
pravilnikom;
-      
čas odprave okvar na delu sistema, ki je v upravljanju izvajalca požarnega
varovanja.
(3) Izvajalec požarnega varovanja mora
zagotoviti, da ima VNC izvod načrta požarnega varovanja za vsak varovani
objekt.
(4) Za izvajanje intervencije v
gospodarskih družbah, zavodih in drugih organizacijah, ki opravljajo dejavnosti
državnega pomena in imajo varnostna območja v skladu s predpisi, ki določajo
varovanje tajnih podatkov, se mora izdelati poseben načrt požarnega varovanja
za ta območja.
(5) Načrt požarnega varovanja iz tega
člena je treba izdelati tudi v primeru, ko opravljajo požarno varovanje gasilske
enote.
13. člen
(poročila)
(1) O intervenciji ali drugem
potrebnem ukrepanju v posameznem varovanem objektu, izvajalec požarnega varovanja
izdela poročilo o intervenciji na obrazcu, ki je priloga 1 tega pravilnika.
(2) Izvajalec požarnega varovanja
izdela poročilo o intervenciji v dveh izvodih. En izvod posreduje najkasneje v
petih delovnih dneh naročniku požarnega varovanja, drugi izvod poročila hrani
pri sebi.
(3) Izvajalec požarnega varovanja
izdela letno poročilo o izvajanju požarnega varovanja na obrazcu, ki je priloga
2 tega pravilnika do 31. marca za preteklo leto. En izvod poročila
izvajalec pošlje upravi.
(4) Poročilo o intervenciji iz prvega
odstavka tega člena in letno poročilo iz prejšnjega odstavka izdelujejo tudi gasilske
enote, ki izvajajo požarno varovanje.
IV. NADZOR
14. člen
(inšpekcijski nadzor)
Nadzor nad izvajanjem tega pravilnika
opravlja Inšpektorat Republike Slovenije za varstvo pred naravnimi in drugimi
nesrečami.

Priloga
1: Poročilo izvajalca požarnega varovanja o intervenciji
Priloga
2: Letno poročilo izvajalca požarnega varovanja o intervencijah

Pravilnik o požarnem varovanju (Uradni list
RS, št. 107/07)
vsebuje naslednje prehodne in končne določbe:
»V. PREHODNE IN KONČNE DOLOČBE
15. člen
(programi in
usposobljenost)
(1) Podrobnejše vsebine programa,
pogoje, periodiko in preizkuse znanja oziroma usposobljenosti iz prvega
odstavka 9. člena tega pravilnika predpiše minister, pristojen za varstvo pred
požarom, do 30. junija 2008.
(2) Usposobljenost iz varstva pred
požarom varnostnikom in operaterjem VNC, kot je bila predpisana pred uveljavitvijo
tega pravilnika se prizna do 1. januarja 2011.
16. člen
(veljavnost
pooblastil)
(1) Pooblastila za izvajanje požarnega
varovanja, ki jih je uprava izdala pred uveljavitvijo tega pravilnika, ostanejo
v veljavi do izteka roka, navedenega na pooblastilu oziroma najkasneje do
1. januarja 2011.
(2) Izvajalcem požarnega varovanja, ki
želijo pooblastilo za izvajanje požarnega varovanja iz prejšnjega odstavka
podaljšati ali spremeniti, se izda pooblastilo za izvajanje požarnega varovanja
za nedoločen čas, če izpolnjujejo pogoje glede preizkusov znanja oziroma
usposobljenosti iz varstva pred požarom varnostnikov oziroma operaterjev VNC iz
9. člena tega pravilnika. Če teh pogojev ne izpolnjujejo, se jim izda
pooblastilo za izvajanje požarnega varovanja za določen čas, vendar najdalj do
1. januarja 2011.
17. člen
(letno
poročilo)
Določba tretjega odstavka 13. člena tega
pravilnika o pošiljanju letnih poročil o izvajanju požarnega varovanja, se
prične uporabljati 1. januarja 2009.
18. člen
(prenehanje
veljavnosti)
Z dnem uveljavitve tega pravilnika preneha
veljati Pravilnik o pogojih za izvajanje požarnega varovanja (Uradni list RS,
št. 64/95).
19. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o požarnem varovanju (Uradni list RS, št. 92/10) vsebuje naslednje prehodne in
končne določbe:
»PREHODNE IN KONČNE DOLOČBE
4. člen
Usposobljenost za varstvo pred požarom za
varnostnike in operaterje VNC kot je bila predpisana pred uveljavitvijo
Pravilnika o požarnem varovanju (Uradni list RS, št. 107/07), se varnostnikom
in operaterjem VNC prizna do 1. januarja 2013. 
5. člen
(1) Pooblastila za izvajanje požarnega
varovanja, ki jih je uprava izdala pred uveljavitvijo tega pravilnika, ostanejo
v veljavi do izteka roka, navedenega v pooblastilu.
(2) Pooblastila za izvajanje požarnega
varovanja, ki jih je uprava izdala pred uveljavitvijo tega pravilnika na
podlagi drugega odstavka 16. člena Pravilnika o požarnem varovanju z datumom do
1. januarja 2011, ostanejo v veljavi najkasneje do 1. januarja 2013. 
(3) Izvajalcem požarnega varovanja, ki
želijo pooblastilo za izvajanje požarnega varovanja iz prvega in prejšnjega
odstavka podaljšati ali spremeniti, se izda pooblastilo za izvajanje požarnega
varovanja za nedoločen čas, če njihovi varnostniki in operaterji VNC
izpolnjujejo pogoje glede preizkusov znanja oziroma usposobljenosti iz varstva
pred požarom. Če teh pogojev ne izpolnjujejo, se jim izda pooblastilo za
izvajanje požarnega varovanja za določen čas, vendar najdalj do 1. januarja
2013.
6. člen
Gasilske enote, ki opravljajo požarno
varovanje, posredujejo upravi letno poročilo o izvajanju požarnega varovanja prvič
za leto 2011.
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembi in dopolnitvah Pravilnika o požarnem varovanju (Uradni list RS, št.
20/22)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
(rok za
določitev cenika)
Gasilska zveza Slovenije določi cenik iz
novega šestega odstavka 3. člena
pravilnika v šestih mesecih od uveljavitve tega pravilnika.
4. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.