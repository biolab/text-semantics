1. člen
Ta pravilnik podrobneje določa podatke, ki se vpisujejo v
evidenco javnih zavodov na področju kulture, vsebino in način vodenja evidence
ter vpis in izpis iz te evidence.
2. člen
Evidenco vodi ministrstvo, pristojno za kulturo (v
nadaljevanju: ministrstvo). 
Ministrstvo vodi evidenco v obliki računalniške baze
podatkov, katere sestavni del je zbirka listin iz 6. člena tega pravilnika.
3. člen
V evidenco se vpisujejo javni zavodi na področju kulture (v
nadaljevanju: zavodi), ki jih ustanovi država, lokalna skupnost ali druge osebe
javnega prava, na podlagi obvestila ustanovitelja ali pristojnega organa
zavoda.
4. člen
V evidenco se vpišejo naslednji podatki: 
-       
datum in zaporedna številka vpisa 
-       
ime in sedež zavoda, telefonska številka, elektronski naslov, naslov
spletne strani, 
-       
naziv in sedež ustanovitelja, 
-       
podatki o registraciji zavoda, 
-       
datum, številka akta o ustanovitvi zavoda, 
-       
področje kulturne dejavnosti v skladu s 4. členom zakona o uresničevanju
javnega interesa za kulturo in območje delovanja, 
-       
imena pooblaščenih oseb za zastopanje, 
-       
datum prenehanja, 
-       
datum izbrisa. 
V evidenco se vpisujejo tudi vse spremembe podatkov, ki so
potrebni za vpis v evidenco zavodov.
5. člen
Obvestilu za vpis v evidenco je potrebno priložiti: 
-       
kopijo ustanovitvenega akta zavoda 
-       
izpis iz sodnega registra.
6. člen
Ustanovitelj oziroma pristojna oseba mora obvestiti
ministrstvo o spremembah podatkov, ki se vpisujejo v evidenco, najkasneje v
roku 15 dni od nastale spremembe. 
Obvestilu o spremembah morajo biti priložene listine, na
podlagi katerih so spremembe nastale.
7. člen
Zavod se izbriše iz evidence: 
-       
če je izbrisan iz sodnega registra, 
-       
v primeru statusnega preoblikovanja v osebo zasebnega prava.
8. člen
Ustanovitelj ali pristojni organ zavoda, ki je vpisan v sodni
register, mora podatke iz 4. člena tega pravilnika sporočiti ministrstvu v roku
šestih mesecev po uveljavitvi tega pravilnika.
9. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 028-5/2003
Ljubljana, dne 24. januarja 2003.
Andreja Rihter l. r. 
Ministrica 
za kulturo
 