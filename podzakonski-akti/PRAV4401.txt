1. člen
Ta pravilnik v skladu z Direktivo
2002/46/ES Evropskega Parlamenta in Sveta z dne 10. junija 2002 o približevanju
zakonodaj držav članic o prehranskih dopolnilih (UL L št. 183 z dne 12. 7.
2001, str. 51), zadnjič spremenjena z Uredbo Komisije (ES) št. 1170/2009 z dne
30. november 2009 o spremembi Direktive 2002/46/ES Evropskega parlamenta in
Sveta in Uredbe (ES) št. 1925/2006 Evropskega parlamenta in Sveta glede
seznamov vitaminov in mineralov ter njihovih oblik, ki se lahko dodajo živilom,
vključno s prehranskimi dopolnili (UL L št. 314 z dne 1. 12. 2009, str. 36; v
nadaljnjem besedilu: Uredba 1170/2009/ES), določa pogoje, ki jih morajo izpolnjevati
prehranska dopolnila, ki se dajejo v promet kot živila in se predstavljajo kot
živila (v nadaljnjem besedilu: prehranska dopolnila).
Prehranska dopolnila se lahko dajo v promet
le kot predpakirana živila.
Prehranska dopolnila, ki presegajo najvišje
dovoljene dnevne količine vitaminov in mineralov iz Priloge II, ki je sestavni
dele tega pravilnika in merila za razvrstitev vitaminskih in mineralnih
izdelkov ter rastlin in rastlinskih izvlečkov, ki se razvrščajo med zdravila,
urejajo posebni predpisi.
2. člen
Posamezni pojmi v tem pravilniku imajo
naslednji pomen:
(a)    “prehranska dopolnila“ so živila, katerih namen je dopolnjevati
običajno prehrano. So koncentrirani viri posameznih ali kombiniranih hranil ali
drugih snovi s hranilnim ali fiziološkim učinkom, ki se dajejo v promet v
obliki kapsul, pastil, tablet in drugih podobnih oblikah, v vrečkah s
praškom, v ampulah s tekočino, v kapalnih stekleničkah in v drugih podobnih
oblikah s tekočino in praškom, ki so oblikovane tako, da se jih lahko uživa v
odmerjenih majhnih količinskih enotah;
(b)    “hranila“ so vitamini in minerali.
3. člen
Prehranska dopolnila lahko vsebujejo tudi
aminokisline, maščobne kisline, vlaknine, rastline in rastlinske izvlečke,
mikroorganizme ter druge snovi s hranilnim ali fiziološkim učinkom, pod
pogojem, da je njihova varnost v prehrani ljudi znanstveno utemeljena.
Prehranska dopolnila, ki vsebujejo rastline
in rastlinske izvlečke morajo biti v skladu s predpisom, ki ureja razvrstitev
zdravilnih rastlin.
4. člen
Za proizvodnjo prehranskih dopolnil se
lahko uporabijo vitamini in minerali iz Priloge I Uredbe 1170/2009/ES.
Vitamini in minerali iz prejšnjega odstavka
se lahko dajo v promet le v kemijskih oblikah, iz Priloge II Uredbe
1170/2009/ES.
Kemijske oblike aminokislin, karnitina in
tavrina, nukleotidov ter holina in inozitola, ki jih je dovoljeno uporabljati
za proizvodnjo prehranskih dopolnil, so naštete v Prilogi I, ki je sestavni del
tega pravilnika.
Vitaminske in mineralne snovi iz Priloge II
Uredbe 1170/2009/ES in druge snovi iz Priloge I tega pravilnika, morajo
izpolnjevati predpisane pogoje čistosti, v skladu s predpisi o čistosti
aditivov ali Codex Alimentarius, oziroma čistote v skladu z Evropsko
farmakopejo in drugimi predpisi, ki urejajo čistost oziroma čistote snovi.
5. člen
Najnižje in najvišje dnevne količine ter
priporočeni dnevni vnos (PDV/RDA) vitaminov in mineralov so podani v Prilogi II
tega pravilnika.
6. člen
Pri določanju priporočene dnevne količine
vitaminov in mineralov v prehranskem dopolnilu mora proizvajalec upoštevati:
(a)    najnižje, najvišje dovoljene in priporočene količine posameznih
vitaminov in mineralov iz Priloge II tega pravilnika,
(b)    vnos vitaminov in mineralov iz drugih virov prehrane.
7. člen
Pri označevanju, predstavljanju in
oglaševanju se prehranskim dopolnilom ne sme pripisovati lastnosti
preprečevanja, zdravljenja ali ozdravljenja bolezni pri ljudeh. 
Označevanje, predstavitev in oglaševanje
prehranskih dopolnil mora biti v skladu z določbami Uredbe (ES) št. 1924/2006
Evropskega parlamenta in Sveta z dne 20. decembra 2006 o prehranskih in
zdravstvenih trditvah na živilih (UL L št. 404 z dne 30. 12. 2006, str. 9),
zadnjič spremenjene z Uredbo Komisije (EU) št. 116/2010 z dne 9. februarja 2010
o spremembi Uredbe (ES) št. 1924/2006 Evropskega parlamenta in Sveta glede
seznama prehranskih trditev (UL L št. 37 z dne 10. 2. 2010, str. 16).
8. člen
Prehranska dopolnila morajo biti označena
kot “prehransko dopolnilo“.
Poleg pogojev iz predpisa, ki ureja splošno
označevanje predpakiranih živil, mora označba prehranskega dopolnila vsebovati
še naslednje podatke:
(a)    imena vrste hranil ali snovi, ki so značilne za prehransko
dopolnilo ali podatek o naravi hranil ali snovi;
(b)    priporočeno dnevno količino oziroma odmerek prehranskega dopolnila;
(c)    opozorilo: “Priporočene dnevne količine oziroma odmerka se ne sme
prekoračiti.“;
(d)    navedbo: “Prehransko dopolnilo ni nadomestilo za uravnoteženo in
raznovrstno prehrano“;
(e)    opozorilo: “Shranjevati nedosegljivo otrokom!“.
9. člen
Na označbi prehranskega dopolnila je
potrebno označiti tudi količino posameznega hranila ali snovi s hranilnim ali
fiziološkim učinkom. Za vitamine in minerale se uporabljajo enote iz Priloge I
Uredbe 1170/2009/ES. Količine hranil ali drugih snovi se izrazijo na
priporočeno dnevno količino oziroma odmerek izdelka.
Pri označevanju vitaminov in mineralov, je
potrebno količino vitaminov in mineralov izraziti tudi kot odstotek
priporočenega dnevnega vnosa (PDV/RDA), navedenega v Prilogi II tega
pravilnika.
Odstotek priporočenih vrednosti za vitamine
in minerale iz tega pravilnika se lahko prikaže tudi v grafični obliki.
10. člen
Označene količine hranil ali snovi s
hranilnim ali fiziološkim učinkom iz prvega odstavka prejšnjega člena morajo
predstavljati povprečne vrednosti, ki temeljijo na analizah prehranskega
dopolnila, ki jih je opravil proizvajalec.
Če se pri uradnem nadzoru živil ugotovi, da
obstajajo razlike med označenimi vrednostmi in analiziranimi vrednostmi uradno
laboratorijsko preskušenega vzorca prehranskega dopolnila, veljajo vrednosti
pridobljene pri izvajanju uradnega nadzora.
11. člen
Kadar nosilec živilske dejavnosti prvič
daje v promet prehransko dopolnilo na območju Republike Slovenije, mora o tem
obvestiti ministrstvo, pristojno za zdravje. Prva prijava mora vsebovati
spremni dopis in naslednjo dokumentacijo:
-      
izvirno označbo, če izdelek ni proizveden v
Republiki Sloveniji ali proizvodno specifikacijo, če je izdelek proizveden v
Republiki Sloveniji,
-      
predlog označbe v slovenskem jeziku,
pripravljen v skladu z določbami 7., 8., 9. in 10. člena tega pravilnika, vključno z informacijami v zvezi s prehranskimi dopolnili, ki so na voljo končnemu
potrošniku.
Ministrstvo, pristojno za zdravje lahko
zahteva od nosilca živilske dejavnosti, ki je dal prvo prijavo za prehransko
dopolnilo dodatno strokovno dokumentacijo (znanstveno študijo), da gre za
prehransko dopolnilo. Kot dokazilo se lahko štejejo tudi podatki o prehranskem
dopolnilu, ki so objavljeni v mednarodno uveljavljenih strokovnih publikacijah.
Ministrstvo, pristojno za zdravje na svoji
spletni strani objavi seznam prehranskih dopolnil.
11.a člen
Nosilec živilske dejavnosti ministrstvu,
pristojnemu za zdravje, sporoči spremembo naslednjih podatkov o prehranskem
dopolnilu, za katerega je bila dana prva prijava:
-      
ime pod katerim je prehransko dopolnilo v
prometu,
-      
hranila oziroma druge snovi s hranilnim in
fiziološkim učinkom, 
-      
o nosilcu živilske dejavnosti, ki daje
prehransko dopolnilo v promet oziroma ga proizvaja.
Nosilec živilske dejavnosti obvesti
ministrstvo, pristojno za zdravje tudi v primeru prenehanja prometa s
prehranskim dopolnilom, za katerega je bila dana prva prijava.
12. člen
Kadar na podlagi novih podatkov in spoznanj
ali ponovne presoje obstoječih podatkov, obstaja utemeljen sum, da prehransko
dopolnilo, ki je sicer v skladu s tem pravilnikom, predstavlja nevarnost za
zdravje ljudi, lahko minister, pristojen za zdravje, začasno prepove ali omeji
promet s prehranskimi dopolnili in o tem obvesti Evropsko komisijo in države
članice Evropske unije.

Priloga I: Kemijske oblike aminokislin, karnitina in
tavrina nukleotidov ter holina in inozitola, ki jih je dovoljeno uporabljati za
proizvodnjo prehranskih dopolnil
Priloga II: Najnižja in najvišja dnevna količina ter
priporočen dnevni vnosi (PDV/RDA) vitaminov in mineralov za odrasle

Pravilnik o prehranskih dopolnilih (Uradni
list RS, št. 82/03)
vsebuje naslednjo prehodno in končno določbo:
»13. člen
Prehranska dopolnila, ki ne izpolnjujejo
pogojev iz tega pravilnika, so lahko v prometu najpozneje do 1. avgusta
2005.
Ne glede na prejšnji odstavek in določila
4. člena tega pravilnika se lahko dovoli promet vitaminov in mineralov, ki niso
navedeni v Prilogi I tega pravilnika ali so v oblikah, ki niso navedene v
Prilogi II in III tega pravilnika do 31. decembra 2009 pod pogojem da:
(a)    se te snovi uporabljajo v enem ali več prehranskih dopolnilih, ki
so na dan uveljavitve tega pravilnika v prometu v Republiki Sloveniji in
(b)    za te snovi ali njene oblike ni bilo podano negativno mnenje
Evropske agencije za varnost živil. V tem primeru mora proizvajalec
prehranskega dopolnila predložiti ministrstvu, pristojnemu za zdravje strokovno
dokumentacijo, ki dokazuje, da je uporaba snovi koristna in varna, ki jo
ministrstvo, pristojno za zdravje najpozneje do 12. julija 2005 predloži
Evropski agenciji za varnost živil.
14. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
pravilnika o prehranskih dopolnilih (Uradni list RS, št. 44/04) spreminja 13. člen pravilnika
tako, da se glasi:
»13. člen
Prehranska dopolnila, ki ne izpolnjujejo
pogojev iz tega pravilnika, razen pogojev iz priloge IV tega pravilnika, so
lahko v prometu najpozneje do 1. avgusta 2005.
Ne glede na prejšnji odstavek in določila
4. člena tega pravilnika se lahko dovoli promet vitaminov in mineralov, ki niso
navedeni v Prilogi I tega pravilnika ali so v oblikah, ki niso navedene v
Prilogi II in III tega pravilnika do 31. decembra 2009 pod pogojem da:
(a)    se te snovi uporabljajo v enem ali več prehranskih dopolnilih, ki
so bile v prometu v Skupnosti pred 10. 2. 2002 in
(b)    za te snovi ali njene oblike ni bilo podano negativno mnenje
Evropske agencije za varnost živil. V tem primeru mora proizvajalec
prehranskega dopolnila predložiti ministrstvu, pristojnemu za zdravje strokovno
dokumentacijo, ki dokazuje, da je uporaba snovi koristna in varna, ki jo
ministrstvo, pristojno za zdravje najpozneje do 12. julija 2005 predloži
Evropski agenciji za varnost živil.«;
ter vsebuje naslednjo končno določbo:
»5. člen
Ta pravilnik začne veljati 1. maja 2004.«.

Pravilnik o spremembah in dopolnitvah
Pravilnika o prehranskih dopolnilih (Uradni list RS, št. 72/05) spreminja 13. člen pravilnika
tako, da se glasi:
»13. člen
Prehranska dopolnila, ki ne izpolnjujejo
pogojev iz tega pravilnika, razen pogojev iz priloge IV tega pravilnika, so
lahko v prometu najpozneje do 1. avgusta 2005.
Ne glede na prejšnji odstavek in določila
4. člena tega pravilnika se lahko dovoli promet vitaminov in mineralov, ki niso
navedeni v Prilogi I tega pravilnika ali so v oblikah, ki niso navedene v
Prilogi II in III tega pravilnika do 31. decembra 2009 pod pogojem da:
(a)    se te snovi uporabljajo v enem ali več prehranskih dopolnilih, ki
so bile v prometu v Skupnosti pred 10. 2. 2002 in
(b)    za te snovi ali njene oblike ni bilo podano negativno mnenje
Evropske agencije za varnost živil. V tem primeru mora proizvajalec
prehranskega dopolnila predložiti ministrstvu, pristojnemu za zdravje strokovno
dokumentacijo, ki dokazuje, da je uporaba snovi koristna in varna, ki jo
ministrstvo, pristojno za zdravje najpozneje do 12. julija 2005 predloži
Evropski agenciji za varnost živil.
Vitamini in minerali in njihove kemijske
oblike, ki se lahko dajo v promet po prejšnjem odstavku, so določeni v Prilogi
V, ki je sestavni del tega pravilnika.«;
ter vsebuje naslednjo končno določbo:
»5. člen
Ta pravilnik začne veljati 2. avgusta
2005.«.

Pravilnik o spremembah in dopolnitvah
Pravilnika o prehranskih dopolnilih (Uradni list RS, št. 22/07) vsebuje naslednjo končno določbo:
»3. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o prehranskih dopolnilih (Uradni list RS, št. 104/10) vsebuje naslednjo prehodno in
končno določbo:
»11. člen
Prehranska dopolnila, ki so bila
proizvedena pred uveljavitvijo tega pravilnika in ne izpolnjujejo pogojev iz
tega pravilnika, so lahko v prometu do konca roka uporabnosti. 
Prehranska dopolnila, ki so bila označena
pred uveljavitvijo tega pravilnika in ne izpolnjujejo pogojev iz tega
pravilnika, so lahko v prometu do porabe zalog embalažnega materiala,
najpozneje pa do  31. oktobra 2012.
12. člen
Ta pravilnik začne veljati petnajsti dan po
objavi v Uradnem listu Republike Slovenije.«.