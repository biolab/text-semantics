1. člen
(predmet koncesije)
S to uredbo Vlada Republike Slovenije (v
nadaljnjem besedilu: koncedent) določa pogoje za podeljevanje koncesije za
odvzem naplavin na delih vodnega telesa rek Soče, Tolminke in Bače.
2. člen
(območje koncesije)
(1) Deli
vodnega telesa rek Soče, Tolminke in Bače iz prejšnjega člena so vodna telesa
med gorvodno in dolvodno mejo vodnega telesa, določena v naslednji tabeli:


Vodotok

Občina

Koordinate gorvodne meje vodnega telesa

Koordinate dolvodne meje vodnega telesa


Y

X

Y

X


Soča

Tolmin

5399557

5117884

5401286

5116254


Tolminka

Tolmin

5402928

5116098

5403042

5115564


Bača

Tolmin

5405567

5112751

5405165

5111981


(2) Posamezni del vodnega telesa rek iz prejšnjega
odstavka je določen s koordinatami gorvodne meje in dolvodne meje dela vodnega
telesa, ki so prevzete iz državnega koordinatnega sistema (v Gauss-Krügerjevi
projekciji), odčitane v temeljnih topografskih načrtih Republike Slovenije v
merilu 1:5000.
3. člen
(vsebina koncesije)
(1) Koncesija po tej uredbi obsega:
1.    
odvzem in skladiščenje naplavin,
2.    
pripravo frakcij peska iz naplavin za gradbene namene,
3.    
urejanje in vzdrževanje objektov za dostop oziroma dovoz do mesta
odvzema naplavin ter urejanje in vzdrževanje vodnih objektov na celotnem
območju koncesije.
(2) Količina v koledarskem letu odvzetih
naplavin na posameznem delu vodnega telesa reke Soče, Tolminke in Bače ne sme
presegati količin, ki so določene v načrtu izvajanja koncesije za odvzem
naplavin na odseku reke Soče, Tolminke in Bače (v nadaljnjem besedilu:
program).
4. člen
(pogoji, ki jih mora izpolnjevati
koncesionar)
Imetnik pravnomočnega vodnogospodarskega
soglasja iz drugega odstavka 11. člena te uredbe pridobi koncesijo, če:
-      
je poravnal davke, prispevke in druge obvezne dajatve in proti njemu ni
uveden postopek prisilne poravnave, stečaja ali likvidacijski postopek ali ni
prenehal poslovati na podlagi sodne ali druge prisilne odločbe,
-      
je tehnično usposobljen za odvzem naplavin,
-      
ima zagotovljeno možnost za pripravo frakcij peska iz naplavin v lastnem
obratu ali po pogodbi,
-      
ima zagotovljeno možnost skladiščenja odvzetih naplavin.
5. člen
(posebni pogoji)
(1) Oseba, ki je pridobila koncesijo (v
nadaljnjem besedilu: koncesionar), mora poleg predpisanih pogojev zagotoviti
odvzem naplavin izključno v skladu s programom, in sicer takrat, ko:
-      
je dotok naplavin večji od transportne sposobnosti vodotoka,
-      
se začne dvigovati gladina vode in dna zaradi odlaganja naplavin,
-      
je treba zagotoviti konstantno pretočno sposobnost vodotoka in
-      
odlaganje naplavin ogroža vodne objekte.
(2) Koncesionar sme odvzemati naplavine na
odvzemnem mestu v času in na način, kot to določa program. Ministrstvo lahko
program med tekočim tekom dopolni zaradi izrednih dogodkov, ki imajo vpliv na
transport naplavin.
(3) Koncesionar ne sme pripravljati frakcij
peska iz odvzetih naplavin na območju struge reke Soče, Tolminke ali Bače.
Ustrezna mesta za pripravo frakcij peska se določijo v programu.
(4) Koncesionar mora drugim obstoječim uporabnikom
zagotoviti nemoteno izvajanje pravice do rabe reke, kjer odvzema naplavine.
6. člen
(okoljevarstveni pogoji)
(1) Koncesionar mora poleg izpolnjevanja
okoljevarstvenih pogojev v skladu s predpisi zagotoviti še:
-      
ukrepe proti poslabšanju vodnega režima zaradi odvzema naplavin,
-      
ukrepe, da z odvzemom naplavin ne bodo ogroženi vodni objekti,
-      
ukrepe, da z odvzemom naplavin ne bo ogrožena stabilnost naravnih
odsekov struge vodotoka in s tem povzročena globinska ali bočna erozija,
-      
ukrepe za preprečevanje poslabšanja kakovosti vode reke, kjer odvzema
naplavine,
-      
migracijo vodnih organizmov,
-      
ukrepe za zagotovitev najmanjšega možnega vpliva na vodne organizme
(drstenje, migracije),
-      
nemoteno potovanje zadostnega deleža naplavin dolvodno po vodotoku,
-      
ohranjanje biotske raznovrstnosti in avtohtonosti habitatov,
-      
odstranjevanje plavin in drugih odpadkov iz območja odvzemanja naplavin
v skladu s predpisi ravnanja z odpadki,
-      
ukrepe v zvezi s sanacijo, vzpostavitvijo novega oziroma nadomestitvijo
prejšnjega stanja po prenehanju koncesije, kot je to določeno v koncesijski
pogodbi.
(2) Ukrepi in pogoji iz prejšnjega odstavka
se podrobneje določijo v upravnih aktih v zvezi s posegi v prostor.
7. člen
(stroški koncesionarja)
Koncesionar nosi vse stroške v zvezi s
koncesijo, ki je podeljena na podlagi te uredbe.
8. člen
(obveznosti koncesionarja)
(1) Koncesionar redno vodi posebno ločeno
računovodstvo, evidenco odvzetih količin naplavin in količin prodanih frakcij
peska ter poslovnik o odvzemu, skladiščenju in pripravi frakcij peska iz
odvzetih naplavin.
(2) Podrobnejši pogoji za izvajanje
koncesije se lahko določijo tudi v koncesijski pogodbi.
(3) Koncesionar je dolžan brezplačno
odstopiti naplavine izvajalcu javne službe na področju urejanja voda za potrebe
vzdrževanja vodotokov in vodnih objektov na območju reke, kjer odvzema
naplavine.
(4) Količine, potrebne za izvajanje javne
službe, se določijo v programu.
(5) Koncesionar je dolžan za dejansko
odvzete količine naplavin plačati vodno povračilo v skladu s predpisi.
9. člen
(pravice koncesionarja)
Koncesionar ima pravico, da frakcije peska,
ki jih pripravlja iz odvzetih ali skladiščenih naplavin, uporabi sam zaradi
izvajanja lastne dejavnosti ali daje v promet.
10. člen
(začetek in čas trajanja koncesije)
(1) Koncesija se začne izvajati z dnem
sklenitve koncesijske pogodbe.
(2) Koncesija se podeli za obdobje do 31.
decembra 2010.
(3) Koncesija se lahko na podlagi vloge
imetnika vodne pravice večkrat podaljša največ za deset let v skladu z zakonom,
ki ureja vode, pri čemer skupni čas trajanja koncesije ne sme biti daljši od 50
let. Vlogo za podaljšanje koncesije mora imetnik vodne pravice vložiti najpozneje
šest mesecev pred potekom časa, za katerega je bila koncesija podeljena.
Koncesija se podaljša obstoječemu imetniku vodne pravice z odločbo v skladu z
zakonom, ki ureja vode.
11. člen
(način podelitve koncesije)
(1) Koncesija se podeljuje brez javnega
razpisa v skladu s 196. členom zakona o vodah (Uradni list RS, št. 67/02 in
110/02 – ZGO-1).
(2) Koncesija se podeli imetnikom
pravnomočnih vodnogospodarskih soglasij, na podlagi katerih imajo njihovi
imetniki pravico na odsekih vodnega telesa iz prvega odstavka 2. člena te
uredbe izkoriščati mivko, pesek, prod ali kamen.
12. člen
(plačilo za koncesijo)
(1) Koncesionar plačuje za koncesijo enkrat
letno znesek, ki je enak zmnožku med količino naplavin, izraženo v m3, in 10% povprečno tržno vrednostjo 1 m3 frakcije peska
velikosti 0/32 mm. Količina naplavin za vsako odvzemno mesto je določena v
programu.
(2) Povprečna tržna vrednost frakcije peska
iz prejšnjega odstavka se določa na podlagi prodajnih cen te frakcije peska,
doseženih v preteklem letu, na območju porečja reke Soče.
(3) Za količine odvzetih naplavin, ki jih
koncesionar brezplačno, po programu, odstopi za potrebe javne službe,
koncesionar ne plačuje koncesije in vodnega povračila.
(4) Plačilo za koncesijo se razdeli med
državo in lokalno skupnostjo, na območju katere je odvzemno mesto, v razmerju
50: 50.
(5) Prihodki iz prvega odstavka tega člena
so vir občinskega proračuna in proračuna Republike Slovenije.
(6) Način obračunavanja in plačevanja se
podrobneje določi v koncesijski pogodbi.
13. člen
(koncesijska pogodba)
(1) Medsebojna razmerja med koncedentom in
koncesionarjem se podrobneje uredijo s koncesijsko pogodbo v skladu z zakonom.
V koncesijski pogodbi se podrobneje določi tudi način ureditve pravic in
obveznosti med koncesionarjem in koncedentom v primeru spremenjenih razmer
vodnega režima rek, na območju katerih koncesionar odvzema naplavine.
(2) Koncesijsko pogodbo sklene v imenu
koncedenta Vlada Republike Slovenije.
(3) Koncesionar mora zagotoviti izvajanje
koncesije v obsegu, ki je določen z letnim programom za vsako leto posebej. Z
letnimi programi se podrobneje določijo odvzemna mesta na rekah Soča, Tolminka
in Bača, količina naplavin za odvzem in čas odvzema naplavin.
(4) Ministrstvo, pristojno za vode,
pripravi letni program za naslednje leto, ki mora biti usklajen z
naravovarstvenimi smernicami, izdanimi po zakonu, ki ureja ohranjanje narave,
in mnenjem po zakonu, ki ureja sladkovodno ribištvo. 
(5) S sklenitvijo koncesijske pogodbe se
koncesionar zaveže, da bo spoštoval obveznosti iz te uredbe.
(6) V primeru neskladja med to uredbo in
koncesijsko pogodbo veljajo določbe te uredbe.
14. člen
(nadzor nad izvajanjem koncesije)
(1) Nadzor nad izvajanjem koncesije
izvršujejo inšpektorji, pristojni za vode.
(2) Tehnični nadzor nad izvajanjem programa
in načina odvzema naplavin izvaja ministrstvo.
15. člen
(prenehanje koncesije)
Razlogi in način prenehanja koncesije se
določijo v koncesijski pogodbi skladno z zakonom o vodah (Uradni list RS, št.
67/02 in 110/02 – ZGO-1).

Uredba o koncesiji za odvzem naplavin iz
lovilnih jam na reki Soči, Tolminki in Bači (Uradni list RS, št. 67/03)
vsebuje naslednjo končno določbo:
»16. člen
(veljavnost
uredbe)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o koncesiji za
odvzem naplavin iz lovilnih jam na reki Soči, Tolminki in Bači (Uradni list RS,
št. 102/10) vsebuje naslednjo prehodno in
končno določbo:
»4. člen
Ne glede na novi tretji odstavek 10. člena
uredbe mora vlogo za prvo podaljšanje koncesije imetnik vodne pravice vložiti
najpozneje do 20. decembra 2010.
5. člen
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah Uredbe o koncesiji za
odvzem naplavin iz lovilnih jam na reki Soči, Tolminki in Bači (Uradni list RS,
št. 197/20)
vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.