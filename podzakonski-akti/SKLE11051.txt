1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (UL L št. 331 z dne 15. decembra 2010, str. 12; v
nadaljevanju Uredba (EU) št. 1093/2010) dne 19. avgusta 2015 objavil
Smernice organa EBA o zamudah pri plačilih in izvršbi (v nadaljevanju:
smernice), ki so objavljene na njegovi spletni strani.
(2) Smernice iz prvega odstavka tega člena določajo
zahteve iz člena 28 Direktive 2014/17/EU Evropskega parlamenta in Sveta z dne
4. februarja 2014 o potrošniških kreditnih pogodbah za stanovanjske
nepremičnine in spremembi direktiv 2008/48/ES in 2013/36/EU ter Uredbe (EU)
št. 1093/2010 (UL L št. 60, z dne 28. 2. 2014, str. 34; v
nadaljevanju Direktiva 2014/17/EU) v zvezi s kreditnimi pogodbami, ki spadajo v
področje uporabe člena 3 Direktive 2014/17/EU.
(3) Smernice se uporabljajo za:
1.     
finančne institucije, kot so opredeljene členu 4(1) Uredbe (EU)
št. 1093/2010, ki so dajalci kredita v skladu s točko (2) člena 4
Direktive 2014/17/EU in
2.     
pristojne organe, kot so opredeljeni v členu 4(2) Uredbe (EU)
št. 1093/2010, in so opredeljeni tudi s točko (22) člena 4 Direktive
2014/17/EU.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju: banke),
2.     
dajalce kreditov, ki opravljajo storitev finančnega zakupa nepremičnin v
skladu z ZPotK-2,
3.     
Banko Slovenije, kadar v skladu z ZBan-2 in ZPotK-2 v vlogi pristojnega
organa izvaja pristojnosti in naloge nadzora nad subjekti iz 1. in 2. točke
tega odstavka.
(2) Subjekti iz 1. in 2. točke prvega odstavka tega
člena pri ravnanju v primeru zamud s plačili in postopkom izvršbe v zvezi s
kreditno pogodbo za nepremičnino, sklenjeno v skladu z zakonom, ki ureja
potrošniške kredite, v celoti upoštevajo določbe smernic in morajo zagotoviti
upoštevanje določb smernic s strani njihovih zunanjih izvajalcev.
(3) Banka Slovenije bo pri opravljanju nalog in
pristojnosti nadzora v skladu z ZBan-2 in ZPotK-2 v celoti upoštevala določbe smernic
v delu, v katerem se nanašajo na izvajanje nalog in pooblastil pristojnega
organa.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne 7. marca
2017
Boštjan Jazbec l.r.
predsednik
Sveta Banke Slovenije