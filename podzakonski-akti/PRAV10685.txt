1. člen
(vsebina pravilnika)
Ta pravilnik podrobneje ureja javno
financiranje razvojnih nalog na visokošolskih zavodih, vsebuje opredelitev in
namen razvojnih nalog, določa pogoje za začetek sofinanciranja ter postopek in
način dodeljevanja sredstev za razvojne naloge.
2. člen
(upravičenci (so)financiranja)
Sredstva za razvojne naloge se lahko
dodelijo javnim visokošolskim zavodom, koncesioniranim visokošolskim zavodom in
zasebnim visokošolskim zavodom, ki izvajajo javnoveljavne študijske programe.
3. člen
(opredelitev in namen razvojnih nalog)
Razvojne naloge so skladno z opredelitvijo
iz 19. Člena Uredbe o javnem financiranju visokošolskih zavodov in drugih zavodov
(Uradni list RS, št. 7/11) namenjene doseganju ciljev in rezultatov ter
izvajanju ukrepov ali nalog s področja visokošolskega izobraževanja kot jih
določajo Resolucija o nacionalnem programu visokega šolstva 2011–2020 (Uradni
list RS, št. 41/11; v nadaljnjem besedilu: NPVŠ), Resolucija o raziskovalni in
inovacijski strategiji Slovenije 2011–2020 (Uradni list RS, št. 43/11; v
nadaljnjem besedilu: RISS) ter drugi dokumenti razvojnega načrtovanja Republike
Slovenije.
Razvojne naloge, ki jih (so)financira
Republika Slovenija, izhajajo iz poslanstva visokošolskih zavodov in njihovih
institucionalnih strategij. Razvojne naloge visokošolskih zavodov se lahko nanašajo
na posamezen vidik ali sklop uresničevanja ciljev in ukrepov NPVŠ ali na
njihovo celoto.
4. člen
(razvojni steber financiranja – RSF)
Sredstva za razvojne naloge se zagotovijo v
razvojnem stebru financiranja.
5. člen
(pogoji za začetek postopka
(so)financiranja)
Ministrstvo, pristojno za visoko šolstvo (v
nadaljnjem besedilu: ministrstvo), lahko začne postopek za dodelitev sredstev, če
so za to zagotovljena proračunska sredstva in so izpolnjeni drugi pogoji za
prevzemanje obveznosti, določeni z zakoni in podzakonskimi predpisi, ki urejajo
porabo proračunskih sredstev ter predpisi s področja visokega šolstva.
6. člen
(postopek za dodelitev sredstev)
Glede postopka za dodelitev sredstev za
razvojne naloge se v celoti uporabljajo določbe predpisa, ki ureja postopke za izvrševanje
proračuna Republike Slovenije.
7. člen
(način dodeljevanja sredstev)
Sredstva za razvojne naloge se dodeljujejo
z javnim razpisom, ki ga ministrstvo objavi v Uradnem listu Republike Slovenije
in skupaj z razpisno dokumentacijo še na svojih spletnih straneh.
8. člen
(pogodba)
Za dodelitev sredstev se na podlagi
predhodno izvedenega javnega razpisa sklene pogodba med ministrstvom in prejemnikom.
9. člen
(uporaba
predpisa)
Poleg postopka za dodelitev sredstev za
razvojne naloge se določbe predpisa, ki ureja postopke za izvrševanje proračuna
Republike Slovenije iz 6. člena tega pravilnika v celoti uporabljajo tudi glede
obveznih sestavin javnega razpisa, razpisne dokumentacije in sklenjene pogodbe.
9.a člen 
(dodelitev pomoči »de minimis«) 
Zasebnim visokošolskim zavodom, ki izvajajo
javnoveljavne študijske programe, se sredstva za razvojne naloge, ki
predstavljajo državno pomoč, dodelijo v skladu z Uredbo Komisije (EU)
št. 1407/2013 z dne 18. decembra 2013 o uporabi členov 107 in 108
Pogodbe o delovanju Evropske unije pri pomoči »de minimis« (UL L št. 352 z
dne 24. 12. 2013, str. 1). Skupna vrednost pomoči, dodeljena istemu
prejemniku na podlagi pravila »de minimis«, ne sme preseči 200.000 eurov v
katerem koli obdobju treh zaporednih proračunskih let.
Dajalec pomoči bo prejemnike pisno obvestil
o predvidenem znesku in pogojih pomoči ob izrecnem sklicevanju na Uredbo
1407/2013/EU.

Pravilnik o razvojnih nalogah v visokem
šolstvu (Uradni list RS, št. 107/11) vsebuje naslednjo končno določbo:
»10. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o dopolnitvi Pravilnika o razvojnih
nalogah v visokem šolstvu (Uradni list RS, št. 19/16) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.