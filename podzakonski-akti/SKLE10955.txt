1. SPLOŠNE DOLOČBE
1. člen
(vsebina sklepa)
(1) Ta sklep določa podrobnejšo vsebino dokumentacije,
ki jo mora vložnik zahteve priložiti:
1.     
zahtevi za izdajo dovoljenja za opravljanje storitev in poslov iz 1. ter
2. točke prvega odstavka 151. člena Zakona o trgu finančnih instrumentov
(Uradni list RS, št. 108/10 – UPB3, 78/11, 55/12, 105/12 – ZBan-1J, 63/13 –
ZS-K, 30/16 in 44/16 – ZRPPB; v nadaljevanju: ZTFI),
2.     
zahtevi za izdajo dovoljenja za storitev upravljanja MTF iz 5. točke
prvega odstavka 167. člena oziroma iz 2. točke prvega ostavka 316. člena
ZTFI,
3.     
zahtevi za izdajo dovoljenja za opravljanje storitev iz 3. do 5. točke
prvega odstavka 151. člena ZTFI,
4.     
zahtevi za izdajo dovoljenja za statusna preoblikovanja
borznoposredniških družb po 169. členu ZTFI in za povečanje osnovnega kapitala
borznoposredniške družbe s stvarnim vložkom, katerega predmet so delnice druge
borznoposredniške družbe, po 2. točki osmega odstavka 154. člena ZTFI,
5.     
obvestilu o nameri ustanovitve podružnice borznoposredniške družbe v
državi članici, iz drugega odstavka 170. člena ZTFI,
6.     
obvestilu o spremembah glede podružnice v državi članici iz 173. člena
ZTFI,
7.     
zahtevi za izdajo dovoljenja za opravljanje poslov borznega posrednika
iz 187. člena ZTFI.
(2) Zahtevi je potrebno priložiti kopijo potrdila o
plačilu takse.
(3) Določbe tega sklepa, ki se nanašajo na upravljanje
storitev MTF, se smiselno uporabljajo tudi za upravljavca organiziranega trga,
ki vloži zahtevo za izdajo dovoljenja za storitev upravljanja MTF.
(4) Kadar se ta sklep sklicuje na določbe drugih
predpisov, se te določbe uporabljajo v njihovem vsakokrat veljavnem besedilu.
2. člen
(opredelitve pojmov)
(1) Pojmi, uporabljeni v tem sklepu, imajo enak pomen
kot v določbah ZTFI, kot na primer:
1.     
vzajemno priznane finančne storitve v tretjem odstavku 5. člena,
2.     
investicijske storitve in posli v 8. členu,
3.     
pomožne investicijske storitve v 10. členu,
4.     
borznoposredniška družba v 11. členu,
5.     
MTF in upravljavec MTF v 13. členu,
6.     
nadzorni organ v 24. členu.
(2) Za namen tega sklepa veljajo naslednje opredelitve
pojmov:
1.     
»investicijske storitve« so posamezne investicijske storitve in posli iz
8. člena ZTFI ter posamezne pomožne investicijske storitve in posli iz 10.
člena ZTFI, za opravljanje katerih zaprosi borznoposredniška družba z zahtevo
na podlagi 165. člena ZTFI;
2.     
»druge finančne storitve« so posamezne finančne storitve iz 3. točke
prvega odstavka 151. člena ZTFI, dodatne finančne storitve iz 4. točke prvega
odstavka 151. člena ZTFI ter posamezne storitve in posli iz 5. točke prvega
odstavka 151. člena ZTFI, za opravljanje katerih zaprosi borznoposredniška družba
z zahtevo na podlagi 165. člena ZTFI v zvezi s petim odstavkom 151. člena ZTFI.
(3) Za namen drugega poglavja tega sklepa se uporabljajo
opredelitve pojmov, kot jih določa Sklep o ureditvi notranjega upravljanja,
upravljalnem organu in procesu ocenjevanja ustreznega notranjega kapitala za
borznoposredniške družbe (Uradni list RS, št. 72/16); v nadaljevanju: sklep o
ureditvi).
2. DOKUMENTACIJA ZA IZDAJO DOVOLJENJA ZA OPRAVLJANJE
INVESTICIJSKIH STORITEV IN STORITEV UPRAVLJANJA MTF
3. člen
(splošno o dokumentaciji)
Zahtevi za izdajo dovoljenja za opravljanje investicijskih
storitev in storitev upravljanja MTF mora borznoposredniška družba zaradi
ugotovitve izpolnjevanja pogojev iz prvega odstavka 167. člena ZTFI priložiti:
1.     
dokumentacijo o skladnosti statusnega ustroja borznoposredniške družbe z
določbami oddelka 4.1 ZTFI,
2.     
dokumentacijo o ustreznosti in primernosti načrtovanega notranjega
upravljanja za upravljanje s tveganji, ki jim bo borznoposredniška družba
izpostavljena pri opravljanju načrtovanih poslov,
3.     
dokumentacijo o izpolnjevanju organizacijskih in drugih pogojev.
2.1. Dokumentacija o statusnem ustroju borznoposredniške
družbe
4. člen
(dokumentacija o statusnem ustroju)
(1) Dokumentacija za ugotavljanje skladnosti statusnega
ustroja borznoposredniške družbe z določbami oddelka 4.1 ZTFI mora vsebovati:
1.     
statut oziroma družbeno pogodbo borznoposredniške družbe v skladu s 1.
točko 165. člena ZTFI,
2.     
dokazila, da člani nadzornega sveta ali upravnega odbora izpolnjujejo
pogoje za opravljanje te funkcije v skladu s 157. členom ZTFI v zvezi z 53.
členom Zakona o bančništvu (Uradni list RS, št. 25/15 in 44/16 – ZRPPB; v
nadaljevanju: ZBan-2),
3.     
seznam delničarjev ali družbenikov borznoposredniške družbe v skladu s
3. točko 165. člena ZTFI.
(2) Za dokazila iz 2. točke prvega odstavka tega člena
se štejejo:
1.     
dokazila o izobrazbi in delovnih izkušnjah, ki dokazujejo strokovno
usposobljenost imenovanih članov nadzornega sveta v skladu s 157. členom ZTFI v
zvezi s prvim odstavkom 53. člena ZBan-2;
2.     
izpisek iz kazenske evidence ali druga oblika dokazila o izpolnjevanju
pogojev iz prvega odstavka 157. člena ZTFI v zvezi s prvim in drugim odstavkom
53. člena ZBan-2;
3.     
dokazila o izpolnjevanju zahtev iz 36. člena ZBan-2.
2.2. Dokumentacija o ureditvi notranjega upravljanja
5. člen
(dokumentacija o ureditvi notranjega upravljanja)
Dokumentacija za ugotavljanje ustreznosti in primernosti
načrtovane ureditve notranjega upravljanja iz prvega odstavka 193. člena ZTFI v
zvezi s 128. členom ZBan-2 za upravljanje s tveganji, ki jim bo
borznoposredniška družba izpostavljena pri opravljanju načrtovanih poslov, mora
vsebovati opis sistema notranjega upravljanja, ki vključuje dokumentacijo iz 6.
do 9. člena tega sklepa o:
1.     
organizacijskem ustroju,
2.     
postopkih upravljanja s tveganji,
3.     
mehanizmih notranjih kontrol in
4.     
politikah in praksah prejemkov.
6. člen
(dokumentacija o organizacijskem ustroju)
Dokumentacija za presojo organizacijskega ustroja
borznoposredniške družbe mora vsebovati:
1.     
organigram, iz katerega je razvidno, da so upoštevana temeljna načela
organiziranja, vključno z opisom razmejitev pristojnosti in odgovornosti ter
komunikacijskih tokov med različnimi organizacijskimi ravnmi,
2.     
pravilnike, navodila in druge akte, ki opredeljujejo izvajanje vseh
delovnih postopkov v okviru opravljanja investicijskih storitev oziroma
upravljanja MTF,
3.     
dokumentacijo, iz katere sta razvidna sistem sprejemanja odločitev in
odgovornost posameznikov, ki sprejemajo odločitve pri posameznih delovnih
procesih, v okviru opravljanja investicijskih storitev oziroma upravljanja MTF,
4.     
dokumentacijo, iz katere je razvidna politika za preprečevanje nastanka
nasprotja interesov,
5.     
dokumentacijo, iz katere je razvidno število zaposlenih, ki bodo
izvajali investicijske storitve oziroma storitve upravljanja MTF, njihova
izobrazbena struktura in strokovna usposobljenost ter dokumentacija, ki
dokazuje strokovno usposobljenost višjega vodstva,
6.     
dokumentacijo, iz katere je razvidna politika za doseganje visoke
korporativne kulture in etičnih vrednot pri poslovanju iz 8. člena sklepa o
ureditvi.
7. člen
(dokumentacija o postopkih ugotavljanja, merjenja oziroma
ocenjevanja, obvladovanja in spremljanja tveganj)
Dokumentacija za presojo postopkov ugotavljanja, merjenja oziroma
ocenjevanja, obvladovanja in spremljanja tveganj borznoposredniške družbe mora
vsebovati:
1.     
strategije in politike prevzemanja in upravljanja tveganj iz 5. in 6.
člena sklepa o ureditvi ter opis postopkov oziroma procesov iz 21. in 23. člena
sklepa o ureditvi,
2.     
pravila glede uvajanja novih produktov ali sistemov iz 28. in 30. člena
sklepa o ureditvi,
3.     
pravila uporabe zunanjih izvajalcev iz 29. in 30. člena sklepa o
ureditvi,
4.     
opis poročanja o tveganjih iz 25. člena sklepa o ureditvi.
8. člen
(dokumentacija o mehanizmu notranjih kontrol)
Dokumentacija za presojo mehanizma notranjih kontrol
borznoposredniške družbe mora vsebovati:
1.     
dokumentacijo, iz katere je razvidna organiziranost mehanizma notranjih
kontrol z opisom:
(a) 
pravil in kontrol nad izvajanjem organizacijskih, poslovnih, in delovnih
postopkov borznoposredniške družbe,
(b) 
funkcij in služb notranjih kontrol,
2.     
dokumentacijo, iz katere je razvidna raven delovanja službe notranje
revizije, funkcije upravljanja tveganj in službe skladnosti poslovanja, če je
ta organizirana, pri vseh delovnih procesih v okviru opravljanja investicijskih
storitev oziroma upravljanja MTF, vključno:
(a) 
s strategijo služb oziroma funkcij notranjih kontrol,
(b) 
z opisom postopkov, pravil in obsega aktivnosti v prvih dveh letih poslovanja
pri posameznih delovnih procesih v okviru opravljanja investicijskih storitev
oziroma upravljanja MTF.
9. člen
(dokumentacija o politikah in praksah prejemkov)
Dokumentacija za presojo ustreznosti politik in praks
prejemov borznoposredniške družbe mora vsebovati:
(a) 
dokumentacijo, iz katere je razviden sistem nagrajevanja, vsaj za
kategorije zaposlenih, ki lahko v okviru svojih pristojnosti ali delovnih nalog
in aktivnosti pomembno vplivajo na profil tveganosti borznoposredniške družbe,
(b) 
dokumentacijo, iz katere bo razvidno spoštovanje načel iz prvega
odstavka 193. člena ZTFI v zvezi s 170. členom ZBan-2 in
(c) 
dokumentacijo, iz katere bo razviden način ocenjevanja uspešnosti
zaposlenih, ki so predmet variabilnega nagrajevanja iz 51. člena sklepa o
ureditvi.
2.3. Dokumentacija o izpolnjevanju organizacijskih in
drugih pogojev
10. člen
(dokumentacija o izpolnjevanju organizacijskih in drugih
pogojev)
Dokumentacija za ugotavljanje izpolnjevanja organizacijskih in
drugih pogojev za izdajo dovoljenja borznoposredniški družbi za opravljanje
investicijskih storitev oziroma upravljanja MTF mora vsebovati:
1.     
poslovni načrt borznoposredniške družbe v skladu z 2. točko 165. člena
ZTFI,
2.     
dokumentacijo o izpolnjevanju posameznih določb Sklepa o pogojih za
opravljanje investicijskih in drugih storitev za borznoposredniške družbe
(Uradni list RS, št. 85/16; v nadaljevanju: sklep o pogojih), v zvezi z
investicijskimi storitvami oziroma storitvami upravljanja MTF, ki jih bo
borznoposredniška družba dejansko opravljala,
3.     
dokumentacijo glede tehnične opremljenosti prostorov, ki bo omogočala
varno in nemoteno izvajanje poslovnih procesov v okviru opravljanja
investicijskih storitev oziroma upravljanje MTF ter zagotavlja ustrezno ločitev
posameznih funkcij poslovanja in možnost njihove medsebojne povezave,
4.     
dokumentacijo o informacijskih sistemih, ki jih bo borznoposredniška družba
uporabila pri opravljanju investicijskih storitev oziroma upravljanju MTF, ter
strategijo razvoja informacijskih sistemov in politiko varnosti informacijskih
sistemov, ki bo zagotavljala varno in nemoteno izvajanje poslovnih procesov v
okviru opravljanja investicijskih storitev oziroma upravljanja MTF,
5.     
dokumentacijo glede sposobnosti pravočasnega, točnega in
standardiziranega poročanja Agenciji za trg vrednostnih papirjev (v
nadaljevanju: Agenciji) in drugim nadzornim organom.
3. DOKUMENTACIJA ZA IZDAJO DOVOLJENJA ZA OPRAVLJANJE
DRUGIH FINANČNIH STORITEV
11. člen
(dokumentacija za izdajo dovoljenja za opravljanje drugih
finančnih storitev)
(1) Zahtevi za izdajo dovoljenja za opravljanje drugih
finančnih storitev mora borznoposredniška družba zaradi ugotovitve
izpolnjevanja pogoja iz 4. točke prvega odstavka 167. člena ZTFI priložiti:
1.     
dokumentacijo o ustreznosti in primernosti načrtovanega sistema
upravljanja za upravljanje s tveganji, ki jim bo borznoposredniška družba
izpostavljena pri opravljanju načrtovanih poslov,
2.     
dokumentacijo o izpolnjevanju drugih pogojev,
3.     
dokaze o izpolnjevanju pogojev za opravljanje posamezne finančne storitve,
ki jih določajo drugi zakoni, in jih ta sklep ne ureja.
(2) Za dokumentacijo iz 1. in 2. točke prvega odstavka
tega člena se smiselno uporabljajo določbe 2.2. in 2.3. podpoglavja tega
sklepa.
(3) V kolikor borznoposredniška družba zahtevo za izdajo
dovoljenja za opravljanje drugih finančnih storitev vloži hkrati z zahtevo za
izdajo dovoljenja za opravljanje investicijskih storitev oziroma storitev
upravljanja MTF, se zahtevana dokumentacija iz 2.2. in 2.3. podpoglavja tega
sklepa za obe dovoljenji združi, razen v delih, kjer to ni smiselno.
4. DOKUMENTACIJA ZA IZDAJO DOVOLJENJA ZA STATUSNA
PREOBLIKOVANJA IN POVEČANJE OSNOVNEGA KAPITALA BORZNOPOSREDNIŠKE DRUŽBE S
STVARNIM VLOŽKOM, KATEREGA PREDMET SO DELNICE DRUGE BORZNOPOSREDNIŠKE DRUŽBE
12. člen
(dokumentacija za izdajo dovoljenja za združitev –
pripojitev ali spojitev)
(1) Borznoposredniška družba, ki je udeležena pri
pripojitvi kot prevzemna družba, mora zahtevi za izdajo dovoljenja za združitev
priložiti dokumentacijo iz 2. in 3. poglavja tega sklepa v smiselnem obsegu.
(2) Borznoposredniška družba, ki je udeležena pri
pripojitvi kot prevzeta družba, mora zahtevi za izdajo dovoljenja za združitev
priložiti:
1.     
če prevzemna družba ni borznoposredniška družba, dokumentacijo, iz
katere izhaja, da so bila opravljena vsa dejanja iz tretjega odstavka 159.
člena ZTFI, z vsebino, določeno v četrtem odstavku 159. člena ZTFI,
2.     
če prevzemna družba hkrati vloži zahtevo za izdajo dovoljenja za
opravljanje investicijskih storitev, dokumentacijo iz 2. in 3. poglavja tega sklepa
v smiselnem obsegu.
(3) Borznoposredniška družba, ki je udeležena pri
spojitvi, mora zahtevi za izdajo dovoljenja za združitev priložiti:
1.     
če prevzemna družba ne bo borznoposredniška družba, dokumentacijo, iz
katere izhaja, da so bila opravljena vsa dejanja iz tretjega odstavka 159.
člena ZTFI, z vsebino, določeno v četrtem odstavku 159. člena ZTFI,
2.     
če namerava prevzemna družba opravljati investicijske storitve,
dokumentacijo iz 2. in 3. poglavja tega sklepa v smiselnem obsegu.
(4) V primeru iz 2. točke tretjega odstavka tega člena
morajo borznoposredniške družbe, ki so udeležene pri spojitvi, v imenu in za
račun prevzemne družbe zahtevi za izdajo dovoljenja za opravljanje
investicijskih storitev priložiti dokumentacijo iz 2. in 3. poglavja tega
sklepa, ki bo dokazovala izpolnjevanje pogojev za izdajo dovoljenja za
prevzemno družbo.
13. člen
(dokumentacija za izdajo dovoljenja za delitev)
(1) Borznoposredniška družba, ki je udeležena pri
delitvi, mora zahtevi za izdajo dovoljenja za delitev priložiti dokumentacijo iz
2. in 3. poglavja tega sklepa v smiselnem obsegu.
(2) Če zaradi izvedbe delitve iz prvega odstavka tega
člena nastane nova družba, ki bo opravljala investicijske storitve, mora
borznoposredniška družba, ki je udeležena pri delitvi, v imenu in za račun nove
družbe zahtevi za izdajo dovoljenja za opravljanje investicijskih storitev
priložiti dokumentacijo iz 2. in 3. poglavja tega sklepa, ki bo dokazovala
izpolnjevanje pogojev za izdajo dovoljenja za novo družbo.
14. člen
(dokumentacija za izdajo dovoljenja za povečanje osnovnega
kapitala borznoposredniške družbe s stvarnim vložkom, katerega predmet so
delnice druge borznoposredniške družbe)
Borznoposredniška družba, ki namerava povečati osnovni
kapital s stvarnim vložkom, katerega predmet so delnice druge borznoposredniške
družbe, mora zahtevi za izdajo dovoljenja za povečanje osnovnega kapitala
priložiti dokumentacijo iz 2. in 3. poglavja tega sklepa v smiselnem obsegu.
15. člen
(dokumentacija za izdajo dovoljenja za druga statusna
preoblikovanja)
Določbe tega poglavja se smiselno uporabljajo tudi pri izdaji
dovoljenj za druga statusna preoblikovanja, pri katerih je udeležena
borznoposredniška družba.
16. člen
(dokumentacija glede zajamčenih vlog)
(1) Borznoposredniška družba, ki je udeležena pri
pripojitvi kot prevzemna družba, mora zahtevi za izdajo dovoljenja za združitev
poleg dokumentacije iz 12. člena tega sklepa priložiti tudi dokumentacijo, iz
katere izhaja, da bodo vlagatelji ustrezno obveščeni o njihovih pravicah v
primeru prekoračitve zajamčene terjatve zaradi združitve, kot to določa
predpis, izdan na podlagi 463. člena ZTFI.
(2) Borznoposredniške družbe, ki so udeležene pri
spojitvi, morajo zahtevi za izdajo dovoljenja za združitev poleg dokumentacije
iz 12. člena tega sklepa priložiti tudi dokumentacijo, iz katere izhaja, da
bodo vlagatelji ustrezno obveščeni o njihovih pravicah v primeru prekoračitve
zajamčene terjatve zaradi združitve, kot to določa predpis, izdan na podlagi
463. člena ZTFI.
5. DOKUMENTACIJA K OBVESTILU O NAMERI USTANOVITVE
PODRUŽNICE BORZNOPOSREDNIŠKE DRUŽBE V DRŽAVI ČLANICI
17. člen
(dokumentacija k obvestilu o nameri ustanovitve podružnice)
(1) Dokumentacija iz drugega odstavka 170. člena ZTFI
mora vsebovati podatke iz 2. in 3. poglavja tega sklepa v smiselnem obsegu.
(2) Borznoposredniška družba mora dokumentacijo iz
drugega odstavka 170. člena predložiti Agenciji tudi v overjenem prevodu v
angleški jezik.
(3) Določbi prvega in drugega odstavka tega člena se
smiselno uporabljata tudi za dokumentacijo v zvezi z obvestilom o spremembah
glede podružnice v državi članici iz 173. člena ZTFI.
6. DOKUMENTACIJA ZA IZDAJO DOVOLJENJA ZA OPRAVLJANJE
POSLOV BORZNEGA POSREDNIKA
18. člen
(dokumentacija za borznega posrednika)
Kandidat za borznega posrednika mora zahtevi za izdajo dovoljenja
iz prvega odstavka 186. člena ZTFI priložiti:
1.     
dokazila o delovnih izkušnjah, ki dokazujejo strokovno usposobljenost
pri poslovanju s finančnimi instrumenti iz 1. točke drugega odstavka 186. člena
ZTFI,
2.     
izpisek iz kazenske evidence ali drugo oblika dokazila o izpolnjevanju
pogojev iz 3. točke drugega odstavka 186. člena ZTFI,
3.     
dokazilo o uspešno opravljenem preizkusu strokovnega znanja za tiste
vrste poslov borznega posrednika, ki so predmet zahteve za izdajo dovoljenja.
7. OBLIČNOST DOKUMENTACIJE
19. člen
(obličnost dokumentacije)
Dokumentacija iz prvega odstavka 1. člena tega sklepa mora
biti priložena po vrstnem redu, kot je predpisana oziroma z natančno navedbo
mest v priloženi dokumentaciji, kjer se posamezna dokazila oziroma listine
nahajajo.
8. KONČNE DOLOČBE
20. člen
(prenehanje veljavnosti sklepa)
Z dnem uveljavitve tega sklepa preneha veljati Sklep o
dokumentaciji za izdajo dovoljenj za opravljanje investicijskih ter pomožnih
investicijskih storitev in drugih dovoljenj (Uradni list RS, št. 106/07).
21. člen
(uveljavitev sklepa)
Ta sklep začne veljati petnajsti dan po objavi v Uradnem listu
Republike Slovenije.
Št. 00700-29/2016-3
Ljubljana, dne 21. decembra 2016
EVA 2016-1611-0147
Predsednik Sveta
Agencije za trg vrednostnih papirjev
mag. Miloš Čas l.r.