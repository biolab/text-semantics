I. SPLOŠNE DOLOČBE
1. člen
(1) Ta pravilnik določa vsebino in potek sekundariata,
program pripravništva in strokovni izpit za poklic zdravnik.
(2) Za opravljanje strokovnega izpita iz prejšnjega
odstavka se smiselno uporablja pravilnik, ki ureja pripravništvo in strokovne izpite
zdravstvenih delavcev in zdravstvenih sodelavcev na področju zdravstvene
dejavnosti.
2. člen
Oseba iz prvega odstavka 14. člena Zakona o zdravniški službi
(Uradni list RS, št. 72/06 – uradno prečiščeno besedilo, 15/08 – ZPacP, 58/08,
107/10 – ZPPKZ, 40/12 – ZUJF, 88/16 – ZdZPZD, 40/17 in 64/17 – ZZDej-K) se
zaposli kot zdravnik sekundarij na podlagi odločbe, ki jo izda Zdravniška
zbornica Slovenije (v nadaljnjem besedilu: zbornica).
3. člen
Zdravnik sekundarij, ki pridobi pravico do opravljanja
specializacije, ne more prenehati z opravljanjem sekundariata prej kot v 30
dneh od izdaje odločbe o odobritvi specializacije. Zdravnik sekundarij lahko
preneha opravljati sekundariat tudi pred iztekom navedenega roka, če s tem
soglašata delodajalec in zbornica.
4. člen
(1) Zdravnik sekundarij med opravljanjem sekundariata
dela polni delovni čas. Zdravnik sekundarij se pod nadzorom mentorja vključuje
v delo v izmenah in dežurno službo.
(2) Materinski, očetovski in starševski dopust ter druge
daljše odsotnosti (npr. odsotnost zaradi bolezni, ki je daljša od 20 zaporednih
delovnih dni), razen letnega dopusta, se ne vštevajo v sekundariat.
(3) V primerih odsotnosti iz prejšnjega odstavka se
sekundariat lahko ustrezno podaljša. O dolžini podaljšanja in izvedbi
sekundariata odloča zbornica.
II. VSEBINA SEKUNDARIATA
5. člen
(1) Sekundariat, ki traja eno leto, opravlja zdravnik
sekundarij v dveh ločenih delih:
-       
pripravništvo – šest mesecev programa pripravništva za poklic zdravnik,
-       
izbirni del – šest mesecev kroženja na različnih specialističnih področjih.
(2) Program pripravništva za poklic zdravnik je Priloga
1 tega pravilnika. V času opravljanja pripravništva mora zdravnik sekundarij
pridobiti znanja, ki so navedena v Prilogi 2 tega pravilnika, ter opraviti
zadostno število nujnih zdravniških ukrepov in pridobiti druga znanja, ki so
navedena v Prilogi 3 tega pravilnika.
(3) Po opravljenem pripravništvu zdravnik sekundarij
lahko nadaljuje z izbirnim delom sekundariata, ki traja največ šest mesecev.
6. člen
(1) Pripravništvo se v skladu z zakonom, ki ureja
zdravniško službo, zaključi s strokovnim izpitom, ki je sestavljen iz pisnega
in ustnega dela. Pri predmetu urgentna medicina se opravi tudi praktični
preizkus znanja.
(2) Pisni izpit pri predmetu urgentna medicina poteka v
obliki pisanja odgovorov na vprašanja, ki so lahko različno strukturirana.
Ustni izpit pri predmetu urgentna medicina poteka v obliki treh objektivno
strukturiranih kliničnih izpitov, od katerih predstavlja prvi oskrbo kritično
obolelega odraslega, drugi oskrbo kritično obolelega otroka in tretji obravnavo
pacienta ali poškodovanca z drugih medicinskih področij. Praktični preizkus
znanja se izvaja v prostorih in z opremo, ki izpolnjujejo sodobne standarde kakovosti.
(3) Preverjanje znanja iz urgentne medicine se opravlja
pred komisijo, sestavljeno iz zdravnikov specialistov, ki jo imenuje ministrstvo
v skladu s pravilnikom, ki ureja pripravništvo in strokovne izpite zdravstvenih
delavcev in zdravstvenih sodelavcev na področju zdravstvene dejavnosti.
7. člen
(1) Zdravnik sekundarij lahko izbirni del sekundariata
opravlja na kateremkoli specialističnem področju po svoji izbiri, če so pri
pooblaščenem izvajalcu, ki si ga je izbral, prosta mesta za usposabljanje
zdravnikov.
(2) Izbirni del sekundariata poteka v obliki kroženj, ki
trajajo najmanj dva meseca.
8. člen
Zdravniku sekundariju se lahko izbirni del sekundariata delno
ali v celoti všteva v program specializacije, če ustreza programu
specializacije. Odločitev o tem sprejme zbornica na predlog specializantovega
glavnega mentorja.
9. člen
(1) Med opravljanjem sekundariata zdravnik sekundarij
opravlja dela, za katera se usposablja, pri čemer mora biti zagotovljen nadzor
neposrednega mentorja.
(2) Zdravnik sekundarij, ki je opravil strokovni izpit,
lahko samostojno opravlja vse dejavnosti, ki so navedene v programu pripravništva
za poklic zdravnik, ter v obsegu teh dejavnosti predpisuje zdravila in
medicinske pripomočke.
III. PRIJAVA IN RAZPOREJANJE ZDRAVNIKOV SEKUNDARIJEV
10. člen
(1) Zdravnik sekundarij se za opravljanje sekundariata v
okviru pripravništva ali izbirnega dela sekundariata prijavi po lastni želji.
Ob prijavi kandidat predloži predlog celotnega poteka sekundariata.
(2) Za opravljanje izbirnega dela sekundariata se mora
kandidat prijaviti pri zbornici najpozneje dva meseca pred predvidenim začetkom
dela.
11. člen
(1) Zbornica o uskladitvi prijav z razpoložljivimi mesti
obvesti kandidata najpozneje 14 dni pred nastopom dela.
(2) Zdravnik sekundarij se zaposli za čas posameznega
kroženja pri pooblaščenem izvajalcu, ki ga določi zbornica.
IV. IZVAJANJE SEKUNDARIATA IN MENTORSTVO
12. člen
Potek sekundariata se vodi v Listu zdravnika sekundarija, ki
ga sprejme zbornica in je objavljen na spletni strani zbornice.
13. člen
(1) Sekundariat se opravlja pod vodstvom nadzornega in
neposrednega mentorja. Mentor je za svoje mentorsko delo osebno odgovoren.
(2) Nadzorni mentor je lahko specialist z najmanj tremi
leti praktičnih izkušenj po opravljenem specialističnem izpitu. Neposredni
mentor je specialist določene stroke.
(3) Nadzorni mentor je lahko mentor največ trem
zdravnikom sekundarijem hkrati, neposredni mentor pa največ enemu. Nadzornega
mentorja oceni vsak zdravnik sekundarij, kateremu je bil mentor.
14. člen
(1) Nadzorne mentorje imenuje zbornica.
(2) Neposredne mentorje zdravniku sekundariju določi
organizacijska enota pooblaščenega izvajalca, kjer se zdravnik sekundarij
usposablja, in o tem vodi evidenco. Neposrednega mentorja se določi s pisnim
sklepom ob začetku kroženja na posameznem oddelku.
(3) Evidenca iz prejšnjega odstavka vsebuje ime in
priimek zdravnika sekundarija, ime in priimek neposrednega mentorja in časovno
obdobje, za katero je bil neposredni mentor določen posameznemu zdravniku
sekundariju.
15. člen
(1) Nadzorni mentor skrbi, da se sekundariat opravlja
skladno s programom pripravništva za poklic zdravnik in skladno z vsebino
izbranih področij kroženja izbirnega dela sekundariata, nadzira usposabljanje
zdravnika sekundarija in je odgovoren za njegovo usposobljenost. V ta namen
sodeluje z neposrednimi mentorji ter spremlja in nadzira njihovo delo.
(2) Nadzorni mentor ob koncu usposabljanja na posameznem
strokovnem področju potrdi List zdravnika sekundarija in ga pošlje zbornici.
16. člen
Neposredni mentor z navodili, praktičnim delom in z nasveti
usposablja zdravnika sekundarija za samostojno delo, s tem, da:
-       
mu dodeljuje opravila in naloge, ki jih mora praktično obvladati, in ga
pri tem neposredno nadzira,
-       
obravnava posamezna načela, ki naj jih obvlada pri samostojnem delu,
-       
skrbi, da se ne usmerja samo v ozko specialistično dejavnost,
-       
ga usmerja k poglabljanju teoretičnih znanj.
17. člen
(1) Zbornica lahko razreši nadzornega mentorja, če:
-       
ne opravlja svojih nalog v skladu s tem pravilnikom (na predlog
zdravnika sekundarija ali pooblaščenega izvajalca, pri katerem je mentor
zaposlen, ali po uradni dolžnosti in po predhodnem mnenju koordinatorja za
sekundariat),
-       
to mentor sam zahteva ali
-       
ga zdravniki sekundariji, ki jim je mentor, ocenijo negativno.
(2) Zbornica pred razrešitvijo seznani nadzornega
mentorja z razlogi za njegovo razrešitev. V primeru iz tretje alineje
prejšnjega odstavka zbornica pred odločitvijo pridobi mnenje koordinatorja za
sekundariat iz 18. člena tega pravilnika.
(3) Zdravniku sekundariju, katerega mentor je bil
razrešen, zbornica imenuje novega nadzornega mentorja.
18. člen
(1) Zbornica imenuje koordinatorja za sekundariat, ki:
-       
sodeluje pri organiziranju skupinskih oblik izobraževanja zdravnikov
sekundarijev,
-       
spremlja kazalnike kakovosti izobraževanja zdravnikov sekundarijev,
-       
enkrat letno poda poročilo na sestanku sveta za izobraževanje zdravnikov
pri zbornici,
-       
sodeluje pri reševanju pritožb v zvezi z izvajanjem sekundariata,
-       
po posvetu s Sekcijo za urgentno medicino pri Slovenskem zdravniškem
društvu predlaga spremembe programa pripravništva za poklic zdravnik.
(2) Za koordinatorja za sekundariat je lahko imenovan
zdravnik, ki ima najmanj pet let izkušenj kot nadzorni mentor in je priznan
strokovnjak na svojem področju.
(3) Mandat koordinatorja za sekundariat traja pet let, z
možnostjo ponovnega imenovanja, če so kazalniki kakovosti znotraj izvajanja
sekundariata ustrezni.
19. člen
(1) Zbornica razreši koordinatorja za sekundariat, če:
-       
ne opravlja nalog v skladu s prejšnjim členom,
-       
ne izpolnjuje pogojev iz prejšnjega člena,
-       
ne sodeluje aktivno s strokovno službo zbornice,
-       
to sam zahteva.
(2) Zbornica pred razrešitvijo koordinatorja za
sekundariat seznani z razlogi za njegovo razrešitev.
V. PREHODNE IN KONČNE DOLOČBE
20. člen
Pripravništvo zdravnik sekundarij opravlja pri pooblaščenih izvajalcih,
ki so bili do uveljavitve Zakona o spremembah in dopolnitvah Zakona o
zdravniški službi (Uradni list RS, št. 40/17) pooblaščeni za izvajanje
pripravništva zdravnikov.
21. člen
(1) Zdravniki, ki jim je bilo odobreno opravljanje
pripravništva pred uveljavitvijo tega pravilnika, opravljajo pripravništvo in
strokovni izpit po predpisih, ki so veljali do dneva uveljavitve tega
pravilnika.
(2) Zdravniki iz prejšnjega odstavka se lahko po
opravljenem strokovnem izpitu vključijo v izbirni del sekundariata na podlagi
vloge, ki jo naslovijo na zbornico.
(3) Če je bila zdravniku že odobrena specializacija, se
v izbirni del sekundariata ne more vključiti.
22. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 0070-121/2017
Ljubljana, dne 15. januarja 2018
EVA 2017-2711-0075
Milojka Kolar Celarc l.r.
Ministrica
za zdravje

Priloga 1: Program
pripravništva za poklic zdravnik
Priloga 2: Seznam
znanj in veščin
Priloga 3: Seznam in
zahtevano število opravljenih nujnih zdravniških ukrepov in drugih znanj