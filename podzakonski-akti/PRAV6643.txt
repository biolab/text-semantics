SPLOŠNI DOLOČBI
1. člen
(knjigovodske evidence davkov in drugih obveznih dajatev)
Ta pravilnik ureja obliko in način vodenja knjigovodskih
evidenc o odmeri, obračunu ter plačilih in vračilih davkov in drugih obveznih
dajatev (v nadaljnjem besedilu: knjigovodske evidence davkov) iz 2. točke
prvega odstavka 26. člena Zakona o davčni službi (Uradni list RS, št. 17/05 –
uradno prečiščeno besedilo), ki jih pobira, nadzira in izterjuje Davčna uprava
Republike Slovenije (v nadaljnjem besedilu: davčna uprava).
2. člen
(vodenje evidenc)
Knjigovodske evidence davkov vodijo davčni uradi oziroma
izpostave davčnih uradov. Pri vodenju knjigovodskih evidenc davkov se
uporabljajo določbe zakona, ki ureja računovodstvo, ter strokovna pravila,
opredeljena z računovodskimi načeli in slovenskimi računovodskimi standardi.
I. KNJIGOVODSKE EVIDENCE DAVKOV
3. člen
(kontni načrt)
V knjigovodskih evidencah davkov se zbirajo, razvrščajo in
evidentirajo podatki o terjatvah, obveznostih, plačilih in vračilih davkov po
zavezancih za davek ter po vrstah davkov na kontih, predpisanih s kontnim
načrtom za knjiženje davkov in drugih obveznih dajatev (v nadaljnjem besedilu:
kontni načrt).
4. člen
(razčlenitev kontnega načrta)
(1) Kontni načrt vsebuje podatke in medsebojne povezave med
kontom z nazivom, protikontom, številko vplačilnega podračuna, podkontom
javnofinančenga prihodka v skladu s predpisi, ki urejajo enotni kontni načrt za
proračun, proračunske uporabnike in druge osebe javnega prava, ter šifro
dajatve. 
(2) Kontni načrt je po vsebini razdeljen v naslednje razrede:
-       
konti denarnega prometa, 
-       
konti davkov za zavezance za davek – fizične osebe, 
-       
konti zavezancev za davek – fizične osebe, 
-       
konti davkov za zavezance za davek – pravne osebe, 
-       
konti zavezancev za davek – pravne osebe, 
-       
konti izvenbilančne evidence.
5. člen
(analitične evidence po zavezancih za davek in zbirne
evidence po vrstah davkov)
(1) Knjigovodske evidence davkov sestavljajo analitične
evidence davkov po zavezancih za davek in zbirne evidence po vrstah davkov.
Knjigovodske evidence davkov se vodijo na način, ki omogoča kontrolo knjiženja,
vpogled v časovno zaporedje knjiženja, oblikovanje informacij za potrebe
odločanja različnim uporabnikom ter hrambo podatkov. 
(2) Knjigovodske evidence davkov se vodijo po načelih
pravilnosti, skrbnosti in ažurnosti.
6. člen
(poslovne knjige)
(1) Knjigovodske evidence davkov se vodijo v temeljnih in
pomožnih poslovnih knjigah. Poslovne knjige se vodijo računalniško. 
(2) Temeljni poslovni knjigi sta: 
-       
dnevnik glavne knjige, v katerega se poslovni dogodki zapisujejo zbirno
po časovnem zaporedju nastajanja poslovnih dogodkov; 
-       
glavna knjiga, v katero se poslovni dogodki zapisujejo zbirno po vsebini
na konte skladu s kontnim načrtom. 
(3) Pomožni poslovni knjigi sta: 
-       
dnevnik pomožne knjige, v katerega se poslovni dogodki zapisujejo
posamično po časovnem zaporedju nastajanja poslovnih dogodkov; 
-       
analitična evidenca po zavezancih za davek, iz katerih so razvidni
podatki o prometu in stanju terjatev in obveznosti zavezancev za davek, v
katero se zapisujejo posamezni poslovni dogodki po vrstah davkov. 
(4) Če se vodijo knjigovodske evidence samo po posameznem
zavezancu za davek, se temeljni knjigi izpišeta neposredno iz pomožne knjige.
II. KNJIGOVODSKE LISTINE, ROKI ZA KNJIŽENJE TER ROKI ZA
IZDELAVO POROČIL MED LETOM
7. člen
(knjigovodska listina)
(1) Knjiženje sprememb v knjigovodskih evidencah davkov se
opravlja na podlagi knjigovodske listine. 
(2) Knjigovodska listina je zapisan dokaz poslovne spremembe
v skladu z računovodskimi načeli in standardi. 
(3) Knjigovodska listina mora vsebovati poslovno spremembo in
ustrezne podatke za knjiženje. Za knjigovodsko listino se štejejo tudi podatki,
dobljeni preko telekomunikacijskih sredstev oziroma pri računalniškem
izmenjavanju podatkov. Pošiljatelj je odgovoren, da podatki ob sprejemu za
telekomunikacijski prenos temeljijo na knjigovodski listini oziroma da so v
računalnik vneseni podatki resnični, kar potrdi z elektronskim podpisom. 
(4) Pred knjiženjem v knjigovodsko evidenco davkov morajo
biti knjigovodske listine kontrolirane in odobrene od odgovorne osebe. Davčni
uradi vodijo evidenco podpisnikov plačilnih instrumentov v povezavi s plačilnim
prometom na podračunih davčnih organov.
8. člen
(vrste knjigovodskih listin)
Knjigovodske listine za knjiženje v knjigovodstvo davkov so: 
1.     
Zunanje izvirne knjigovodske listine, ki so: 
- 
davčni obračuni zavezancev, 
- 
obvestila izvajalcev plačilnega prometa o plačilih in vračilih davkov, 
- 
posamični akti pristojnih institucij o dovoljenem odpisu, odlogu ali
obročnem odplačevanju davkov, 
- 
upravni akti drugih organov. 
2.     
Notranje izvirne knjigovodske listine, ki so: 
- 
odločbe, 
- 
obračuni obresti, 
- 
sklepi. 
3.     
Notranje izvedene knjigovodske listine, ki so interne temeljnice.
9. člen
(roki za knjiženje)
Knjiženje sprememb v knjigovodskih evidencah davkov se opravi
v naslednjih rokih: 
-       
knjiženje oziroma priprava podatkov za knjiženje na podlagi davčnih
obračunov in odmernih odločb v petih delovnih dneh od prejema listin v
kontrolo; 
-       
knjiženje na podlagi notranjih izvedenih listin v petih delovnih dneh od
prejema listin v davčno knjigovodstvo; 
-       
obračun zamudnih obresti se izvede ob plačilu oziroma najmanj enkrat
mesečno, in sicer v petih delovnih dneh po preteku meseca ter se najkasneje
naslednji delovni dan po obračunu knjiži; 
-       
če obveznosti niso poravnane v roku za plačilo, se obremenitev obresti
izvrši na dan izdaje sklepa o izvršbi; 
-       
obremenitve za zamudne obresti v knjigovodstvu davka na dodano vrednost
hkrati s prejemom obvestila o prejetem plačilu; 
-       
pripisi, odpisi, delni odpisi, odlogi in obročna plačila davčnega dolga
takoj oziroma v prvih treh delovnih dneh v mesecu za pretekli mesec; 
-       
vplačila in vračila na dan prejema obvestila o prometu in stanju na
računu, ki ga posreduje Uprava Republike Slovenije za javna plačila (v
nadaljnjem besedilu: UJP); 
-       
stroški prisilne izterjave po vročenih sklepih o izvršbi se knjižijo v
petih delovnih dneh po zaključku prve polovice meseca oziroma za sklepe,
vročene v drugi polovici meseca, v petih delovnih dneh po koncu meseca; 
-       
akontacije dohodnine in akontacije davka od drugih dohodkov ter obroki
davka od premoženja in nadomestila za uporabo stavbnega zemljišča morajo biti
knjiženi v petih delovnih dneh po izračunu oziroma najkasneje 15 delovnih dni
pred rokom plačila; 
-       
prenos stanja iz preteklega leta po izdelavi letnega pregleda za
preteklo leto oziroma najkasneje do 20. februarja tekočega leta; 
-       
knjiženje množičnih obračunov in odmernih odločb zavezancev po
terminskem načrtu.
10. člen
(datum knjiženja, zapadlosti in plačila)
(1) Datum knjiženja je tekoči datum, ko se podatek zapiše v
knjigovodsko evidenco davkov. 
(2) Datum zapadlosti je zadnji dan roka, do katerega je
potrebno davčno obveznost poravnati v skladu z zakonom o obdavčenju oziroma
zakonom, ki ureja davčni postopek. 
(3) Za datum plačila davkov v skladu z zakonom, ki ureja
davčni postopek, se šteje dan plačila davka pri davčnem organu, ali dan, ko
izvajalec plačilnega prometa izvrši nalog za plačilo davkov, ali dan sprejetja
odločitve pristojnega organa o konverziji davka v kapitalsko naložbo, ali dan,
ko se davek poravna s preveč plačanim davkom v skladu z navedenim zakonom.
11. člen
(podlage za pripravo poročil)
(1) Za izdelavo mesečnih in polletnih poročil iz knjigovodske
evidence davkov se uporabljajo: 
-       
pregled o obremenitvah in plačilih davkov, 
-       
pregled dolgov in preplačil zavezancev za davek, 
-       
blagajniški dnevnik s prilogami za prejeta vplačila, 
-       
kartica pomožne knjige, 
-       
kartica glavne knjige, 
-       
dnevnik pomožne knjige, 
-       
dnevnik glavne knjige, 
-       
bruto bilanca za prvo polletje. 
(2) Bruto bilanca iz prejšnjega odstavka tega člena je
sintetični pregled po vrstah davkov o plačilih, terjatvah in obveznostih za
prvo polletje.
12. člen
(poročila in roki za izdelavo poročil med letom)
(1) Na podlagi knjigovodskih evidenc davkov se v rokih,
določenih po tem členu, izdelajo naslednja poročila: 
-       
pregled o obremenitvah in plačilih davkov v knjigovodstvu fizičnih oseb
po datumu knjiženja, do 10. v mesecu za pretekli mesec. To poročilo se za mesec
januar ne izdela; 
-       
pregled o obremenitvah in plačilih davkov v knjigovodstvu pravnih oseb
po datumu knjiženja in datumu valute, do 10. v mesecu za pretekli mesec. To
poročilo se za mesec januar ne izdela; 
-       
bruto bilanca za prvo polletje do 20. julija; 
(2) Pregled o obremenitvah, plačilih in stanju davkov po
podkontih javnofinančnih prihodkov, ki so prihodek državnega proračuna v
Ministrstvu za finance, se izdela in pošlje do 15. v mesecu za pretekli mesec
Direktoratu za javno računovodstvo. To poročilo se za mesec januar ne izdela.
13. člen
(obvestila davčnim zavezancem)
(1) Obvestilo o neporavnanih obveznostih pošlje davčna uprava
davčnim zavezancem v skladu z zakonom, ki ureja davčno službo. 
(2) Obvestilo davčnim zavezancem – rezidentom o stanju
njihovih terjatev in obveznosti iz naslova davkov, po stanju na dan 31.
decembra prejšnjega leta, pošlje davčna uprava najkasneje do 28. februarja
tekočega leta.
III. KNJIGOVODSKA EVIDENCA PLAČIL IN VRAČIL DAVKOV NA
PODRAČUNIH PO VRSTAH DAVKOV IN NA PODRAČUNIH DAVČNIH ORGANOV TER NAČIN RAZPOREJANJA
PLAČANIH SREDSTEV
14. člen
(knjigovodska evidenca plačil in vračil davkov)
Davčni urad oziroma izpostava davčnega urada vodi analitično
evidenco plačil in vračil davkov po zavezancih za davek. Zavezanci za davek
plačujejo davke na način, opredeljen v predpisu, ki določa podračune in način
plačevanja obveznih dajatev in drugih javnofinančnih prihodkov.
15. člen
(način razporejanja sredstev iz podračunov po vrstah davkov)
Sredstva, vplačana na podračune po vrstah davkov, UJP dnevno
razporeja na podračune prejemnikov sredstev v skladu s pravilnikom, ki ureja
naloge UJP na področju plačevanja in razporejanja obveznih dajatev in drugih
javnofinančnih prihodkov (v nadaljnjem besedilu: pravilnik o nalogah UJP).
16. člen
(način razporejanja sredstev iz podračunov davčnih organov)
(1) Sredstva, vplačana na podračun davčnega organa, UJP
dnevno razporeja na podračune po vrstah davkov na podlagi plačilnih navodil, ki
jih pripravi davčni urad oziroma izpostava davčnega urada v skladu s
pravilnikom o nalogah UJP. Plačilna navodila se pošiljajo UJP v elektronski ali
papirni obliki. 
(2) Davčni urad oziroma izpostava davčnega urada pri pripravi
plačilnih navodil upošteva izračun za razporejanje sredstev iz podračuna
davčnega organa na podračune po vrstah javnofinančnih prihodkov. Izračun
temelji na odstotnem deležu posameznih obveznosti v skupnem znesku obveznosti v
knjigovodski evidenci davkov (v nadaljnjem besedilu: ključ razporeditve). Pri
določanju vrstnega reda pokrivanja obveznosti se upoštevajo določbe zakona, ki
ureja davčni postopek. Ključ razporeditve se določi dnevno.
IV. ZAKLJUČEVANJE IN HRAMBA KNJIGOVODSKIH EVIDENC DAVKOV
17. člen
(zaključevanje knjigovodskih evidenc davkov)
(1) Knjigovodske evidence davkov se ob koncu leta zaključijo.
Letni pregled je računovodski izkaz usklajenega stanja na vseh kontih denarnega
prometa, kontih davkov za zavezance za davek fizične in pravne osebe, kontih
zavezancev za davek za fizične in pravne osebe ter kontih izvenbilančne
evidence. 
(2) Po stanju na dan 31. decembra se v knjigovodski evidenci
davkov dokončno uskladita promet in stanje na kontih glavne in pomožne knjige. 
(3) V bruto bilanci morajo biti izkazana stanja obveznosti in
terjatev po vrstah davkov, ki se ujemajo s stanji iz pregleda obveznosti in
terjatev zavezancev za davek.
18. člen
(uskladitev stanja na podračunih davčnih organov z UJP)
(1) Davčni urad oziroma izpostava davčnega urada uskladi z
UJP evidenco o prometu in stanju na podračunu davčnega organa po stanju na dan
31. decembra. 
(2) Vsa sredstva s prehodnih podračunov davčnih organov se v
skladu s pravilnikom o nalogah UJP na dan 31. decembra prenesejo na ustrezne
podračune javnofinančnih prihodkov.
19. člen
(hramba knjigovodskih evidenc, listin in poročil)
(1) Knjigovodske evidence, navedene v 6. členu, in
knjigovodske listine se hranijo deset let, v skladu z zakonom, ki ureja davčno
službo, če ni z zakonom o obdavčenju ali zakonom, ki ureja davčni postopek,
drugače določeno. Oblika hrambe je papirna ali elektronska. 
(2) Poročila letnega pregleda se hranijo trajno, v skladu z
zakonom, ki ureja računovodstvo. 
(3) Knjigovodske listine se po preteku rokov hrambe izločijo
iz stalne zbirke dokumentarnega gradiva in uničijo, razen vzorčnih primerov, za
katere je pristojni arhiv določil, da so arhivsko gradivo, v skladu z zakonom,
ki ureja arhivsko gradivo in arhive.
V. POROČILA LETNEGA PREGLEDA
20. člen
(poročila letnega pregleda)
Za letni pregled se izdelajo naslednja poročila: 
-       
bilanca na dan 31. decembra je analitični pregled plačil davkov,
terjatev in obveznosti za leto izdelave letnega pregleda; 
-       
pregled skupno doseženega prometa, je zbirni pregled doseženega prometa
plačil davkov, terjatev in obveznosti do zavezancev za davek, ločen prikaz
začetnega stanja ter prometa leta izdelave letnega pregleda; 
-       
zaključna bruto bilanca je sintetični pregled po vrstah davkov o
plačilih, terjatvah in obveznostih za leto izdelave letnega pregleda.
21. člen
(roki za izdelavo in pošiljanje poročil letnega pregleda)
(1) Roki za izdelavo in pošiljanje poročil letnega pregleda
Generalnemu davčnemu uradu so: 
-       
za zaključni letni pregled o obremenitvah in plačilih davkov v
knjigovodstvu fizičnih oseb po datumu knjiženja, do 15. februarja za preteklo
leto; 
-       
za zaključni letni pregled o obremenitvah in plačilih davkov v knjigovodstvu
pravnih oseb po datumu valute, do 15. februarja za preteklo leto; 
-       
za bruto bilanco iz letnega pregleda do 20. februarja tekočega leta za
preteklo leto. 
(2) Letni pregled mora biti izdelan in poslan Generalnemu
davčnemu uradu do 20. februarja tekočega leta za preteklo leto.
VI. PREHODNE IN KONČNE DOLOČBE
22. člen
(terjatve drugih predlagateljev izvršb)
Ta pravilnik se smiselno uporablja tudi za vodenje evidence
terjatev drugih predlagateljev izvršb, ki jih davčni organ izterjuje na podlagi
predpisov, ki urejajo postopek izvršbe, razen za terjatve, za katere morajo
voditi knjigovodsko evidenco predlagatelji sami.
23. člen
(prenehanje veljavnosti)
Z dnem, ko začne veljati ta pravilnik, preneha veljati
Pravilnik o načinu vodenja davčnih evidenc (Uradni list RS, št. 33/96 in
73/97).
24. člen
(prevajalna tabela za enotni kontni načrt)
Do prenove informacijskega sistema davčnega knjigovodstva se
za zagotovitev uporabe enotnega kontnega načrta za proračun, proračunske
uporabnike in druge osebe javnega prava uporablja prevajalna tabela, ki je
sestavni del kontnega načrta iz 3. člena tega pravilnika.
25. člen
(začetek veljavnosti in uporabe)
Ta pravilnik začne veljati naslednji dan po objavi v Uradnem
listu Republike Slovenije.
Št. 420-17/2004/20
Ljubljana, dne 24. junija 2005.
EVA 2005-1611-0064
dr. Andrej Bajuk l. r. 
Minister 
za finance