I. SPLOŠNE DOLOČBE
1. člen
(1) S tem poslovnikom se urejajo splošne določbe,
organizacija Sveta romske skupnosti Republike Slovenije (v nadaljevanju Svet),
njegovi organi, pristojnosti in način odločanja, druga vprašanja, pomembna za
njegovo delovanje in poslovanje, kot so zastopanje sveta in obveščanje
javnosti, ter končne določbe.
(2) Za člana Sveta romske skupnosti se na podlagi tega
poslovnika uporablja naziv član sveta romske skupnosti oziroma skrajšano
članica ali član sveta.
2. člen
(1) Svet predstavlja in zastopa njegov predsednik
oziroma predsednica (v nadaljevanju: predsednik).
(2) V primeru odsotnosti ali zadržanosti predsednika sveta na
podlagi pisnega pooblastila predsednika sveta zastopa svet podpredsednik
oziroma podpredsednica (v nadaljevanju: podpredsednik) sveta ali sekretar
oziroma sekretarka (v nadaljevanju: sekretar) sveta.
(3) Če predsednik ne določi podpredsednika, ki naj ga
nadomešča ali če predsedniku preneha funkcija, ga nadomešča najstarejši
podpredsednik.
3. člen
(1) Sedež sveta je v Murski Soboti.
(2) Žig sveta je okrogel z napisom: »Svet romske skupnosti
Republike Slovenije«.
4. člen
Svet je oseba javnega prava. Pravno osebnost pridobi z dnem
ustanovitve.
5. člen
(1) Delo sveta in njegovih organov je javno.
(2) Seje sveta ali obravnava posameznih točk dnevnega reda so
lahko tudi tajne, če tako odloči svet in če so izpolnjeni določeni razlogi
(obravnava gradiv z oznako tajnosti ipd.).
6. člen
(1) Svet obvešča javnost o svojem delu s predstavitvijo
dela na novinarskih konferencah, s sporočili medijem, z objavami poročil in
predlogov v medijih, s posebnimi publikacijami ter tako, da na svoje seje vabi
predstavnike zainteresiranih državnih organov in ustanov ter sredstev javnega
obveščanja.
(2) Za zagotavljanje javnosti dela sveta je odgovoren
predsednik sveta, ki je hkrati tudi pooblaščen, da daje informacije v zvezi z
delovanjem sveta.
II. ČLANSTVO V SVETU
7. člen
(1) Pravice in obveznosti članov sveta so določene s tem
poslovnikom.
(2) Člani sveta imajo naslednje pravice in obveznosti:
-       
da sodelujejo pri delu sveta in soodločajo o vprašanjih, ki so v
pristojnosti sveta,
-       
da zastopajo interese pripadnikov romske skupnosti, ki jih
predstavljajo,
-       
da o delu obveščajo pripadnike romske skupnosti in njihove organizacije
in si pridobivajo njihova mnenja in stališča,
-       
da sodelujejo pri uresničevanju programa dela sveta in
-       
da zagotavljajo nadzor nad finančnim poslovanjem sveta.
8. člen
(1) Članu sveta preneha članstvo:
-       
če je pravnomočno obsojen za naklepno kaznivo dejanje in mu je bila
izrečena kazen zapora, daljša od 6 mesecev,
-       
če predstavniku romske skupnosti v svetu samoupravne lokalne skupnosti
preneha mandat v svetu samoupravne lokalne skupnosti,
-       
če predstavniku Zveze Romov Slovenije preneha mandat v Zvezi Romov
Slovenije ali če ga Zveza Romov Slovenije odpokliče,
-       
z odstopom,
-       
s smrtjo.
(2) Razlogi za prenehanje članstva članu sveta iz prve
alineje prejšnjega člena se ugotovijo na podlagi pravnomočne sodne odločbe.
(3) Odstop člana sveta mora biti podan v pisni obliki. Članu
sveta preneha mandat z dnem, ko svet ugotovi, da so nastali razlogi za
prenehanje članstva v svetu.
(4) Svet sprejme ugotovitveni sklep o prenehanju članstva
članu sveta na prvi seji sveta po nastanku razlogov iz prejšnjega odstavka tega
člena.
-       
Člana sveta, ki mu iz razlogov iz prvega odstavka prejšnjega člena
preneha članstvo v svetu, nadomesti nov član sveta.
-       
Če članstvo v svetu preneha predstavniku romske skupnosti v svetu
samoupravne lokalne skupnosti iz 7. člena Zakona o romski skupnosti v Republiki
Sloveniji, člana nadomesti oseba, ki je na volitvah predstavnikov romske
skupnosti v svetih samoupravnih lokalnih skupnosti v svet, naslednja dobila
največ glasov. Če takšne osebe ni, se po določbah Zakona o romski skupnosti v
Republiki Sloveniji izvoli nadomestnega člana. Za organizacijo in izvedbo
volitev poskrbi pristojni državni organ za narodnosti, in sicer v roku 45 dni
od prejema ugotovitvenega sklepa sveta o prenehanju članstva v svetu.
-       
Če članstvo v svetu preneha predstavniku Zveze Romov Slovenije,
nadomestnega člana, v roku 45 dni od prejema ugotovitvenega sklepa sveta o
prenehanju članstva v svetu, določi Zveza Romov Slovenije.
9. člen
Svet se na novo konstituira najkasneje v roku treh mesecev po
vsakih rednih volitvah v občinske svete. Konstitutivno sejo skliče pristojni
državni organ za narodnosti. Svet je na novo konstituiran z izvolitvijo
predsednika sveta.
III. NALOGE SVETA
10. člen
Poleg nalog, opredeljenih v Zakonu o romski skupnosti v
Republiki Sloveniji, svet opravlja tudi druge naloge:
-       
spremlja in obravnava položaj pripadnikov romske skupnosti;
-       
obravnava in daje predloge ter pobude o vprašanjih, ki se nanašajo na
položaj pripadnikov romske skupnosti in njihove pravice;
-       
dejavno sodeluje pri uresničevanju razvojnega programa, zlasti pri
programih in razreševanju vprašanj, ki se nanašajo na položaj in razvoj romske
skupnosti;
-       
obravnava vprašanja, povezana z ohranjanjem romskega jezika in kulture;
-       
sodeluje z romskimi društvi in drugimi njihovimi organizacijami, Zvezo
Romov Slovenije in romskimi svetniki;
-       
prizadeva si za izboljšanje položaja romske skupnosti v Sloveniji;
-       
skrbi za ohranitev identitete in posebnosti romske skupnosti, še posebej
pri vzgoji in izobraževanju romskih otrok ter ohranjanju in razvijanju romske
kulturne dejavnosti ter informiranju;
-       
spodbuja soodločanje pripadnikov romske skupnosti pri zadevah, ki
zadevajo njihove posebne pravice;
-       
predlaga člane v delovna telesa državnih organov, nosilcev javnih
pooblastil in organov samoupravnih lokalnih skupnosti, kadar ti obravnavajo
zadeve, ki se nanašajo na romsko skupnost;
-       
v primeru zagotovitve namenskih sredstev s strani Republike Slovenije
izvaja postopke in dodeluje sredstva za delovanje oziroma projekte romskih
društev;
-       
razvija in ohranja stike z romskimi organizacijami v drugih državah.
IV. SEJE SVETA
11. člen
(1) Seje sveta so praviloma redne, izjemoma pa so lahko
izredne.
(2) Redne seje sveta sklicuje predsednik sveta, ki tudi
predlaga dnevni red. Redne seje sveta so najmanj 4-krat letno. Praviloma
potekajo na sedežu sveta, lahko pa tudi izven sedeža, kadar je to smiselno.
(3) Vabilo za sklic redne seje sveta se članom sveta in
vabljenim predloži najkasneje 15 dni pred sejo, gradivo k predlaganim točkam
dnevnega reda pa najkasneje 7 dni pred sejo.
(4) Izredna seja sveta se skliče, če to zahteva predsednik
sveta ali če to pisno zahteva najmanj tretjina članov sveta. Predsednik mora
sejo sklicati najkasneje v 15-ih dneh od prejema zahteve za sklic izredne seje
sveta. Predlagatelj sklica izredne seje ob podani zahtevi za sklic izredne seje
poda pisno obrazložitev za njen sklic, najkasneje dan pred sejo pa članom sveta
predloži pisno gradivo za sejo s predlogom sklepov sveta.
12. člen
(1) Na seje sveta se poleg članov sveta lahko povabi
tudi predstavnike državnih organov, nosilcev javnih pooblastil, organov
samoupravne lokalne skupnosti in druge strokovnjake ter predstavnike sredstev
javnega obveščanja.
(2) Vabljeni, ki niso člani sveta, imajo pravico
razpravljati, nimajo pa pravice glasovanja.
V. VODENJE SEJ
13. člen
(1) Seje sveta vodi predsednik sveta, v njegovi odsotnosti pa
s pooblastilom predsednika sveta njegov namestnik.
(2) Svet je sklepčen, če je na seji prisotna večina njegovih
članov.
(3) Predsedujoči na začetku seje najprej ugotovi navzočnost
in sklepčnost sveta ter obenem ugotovi, kdo od drugih vabljenih je navzoč na
seji. Člani sveta ter vabljeni svojo prisotnost na seji potrdijo s podpisom na
listi prisotnosti.
(4) Če je svet sklepčen, predsedujoči predlaga, da prične z
delom. Če predsedujoči ugotovi, da svet ni sklepčen ter da v krajšem času
sklepčnosti ni mogoče zagotoviti, preloži sejo sveta.
(5) Predsedujoči predlaga dnevni red, ki je bil naveden na
vabilu za sklic seje sveta z morebitnimi spremembami in dopolnitvami. Vsak član
sveta lahko predlaga in utemelji spremembo ali dopolnitev dnevnega reda.
(6) Na dnevnem redu vsake redne seje sveta morata biti
posebni točki dnevnega reda, to je obravnava in sprejem zapisnika prejšnje seje
sveta in poročilo o uresničevanju sklepov prejšnje seje. Prav tako mora biti na
dnevnem redu vsake seje sveta posebna točka – razno.
(7) Svet z glasovanjem odloči o sprejetju dnevnega reda.
Dnevni red je sprejet, če je zanj glasovala večina prisotnih članov sveta.
14. člen
(1) Član sveta ima pravico razpravljati o posameznih
vprašanjih dnevnega reda, če se z dvigom roke prijavi k razpravi
predsedujočemu. Predsedujoči lahko, na njihovo željo, dovoli razpravo tudi
navzočim, ki niso člani sveta.
(2) Predsedujoči razpravljavca, ki se v razpravi ne drži
dnevnega reda ali vrstnega reda razprav opomni, da krši predpisani red. Če
razpravljavec s kršitvijo reda nadaljuje tudi po opominu, mu predsedujoči vzame
besedo.
(3) Ko je vrstni red razprav izčrpan, lahko predsedujoči
omogoči še dodatno razpravo, vendar lahko čas za posamezno razpravo omeji.
(4) Razprava o posamezni točki dnevnega reda traja, dokler
zadeva ni dovolj pojasnjena, nakar predsedujoči razpravo zaključi in predlaga
sprejem ustreznega sklepa. Če svet ugotovi, da zadeve ni moč dovolj pojasniti
na sklicani seji, odloči, da se razprava in odločanje preloži na naslednjo
sejo.
(5) Svet odloča o posameznih točkah dnevnega reda neposredno
po zaključeni razpravi. Predlog sklepa oblikuje predsedujoči pri vsaki točki
dnevnega reda posebej. Vsak član sveta lahko predlaga spremembo in dopolnitev
predlaganega sklepa.
(6) Člani sveta se lahko dogovorijo, da daje predsedujoči, če
je predlaganih več točk sklepa, na glasovanje posamezne točke sklepa.
15. člen
Če seje sveta ni mogoče izvesti v predvidenem času, lahko
člani sveta na predlog predsedujočega ali treh članov sveta odločijo, da se
seja prekine. V tem primeru s sklepom o prekinitvi svet tudi določi, kje in
kdaj se bo seja nadaljevala. Člani lahko tudi odločijo, da se posamezne točke
dnevnega reda, ki jih ni mogoče obravnavati na sklicani seji, preložijo za
obravnavo na naslednji seji.
16. člen
(1) Na seji sveta se piše zapisnik. V zapisnik se vpiše:
-       
datum, čas začetka in konca seje ter morebitnih prekinitev seje in kraj
seje,
-       
priimek in ime navzočih članov sveta in drugih prisotnih udeleženk in
udeležencev,
-       
priimek in ime predsedujočega in osebe, ki piše zapisnik,
-       
dnevni red seje,
-       
ugotovitev sklepčnosti,
-       
natančen zapis sprejetih sklepov, stališč in drugih odločitev ter, kjer
je to potrebno, izid glasovanja,
-       
povzetek razprave z imeni in priimki uvodničarjev in razpravljavcev,
-       
ločena mnenja, če tako zahteva posameznik.
(2) Zapisnik podpiše oseba, ki ga je sestavila, in
predsedujoči. Zapisnik seje se potrdi na naslednji seji sveta. Član sveta lahko
na zapisnik poda pripombe. O spremembi zapisnika se odloči z glasovanjem.
(3) Kopija potrjenega in podpisanega zapisnika seje se
posreduje vsem članom sveta ter ostalim udeleženim na seji sveta, za katero je
bil pripravljen zapisnik.
(4) Original zapisnika se skupaj z gradivom in celotno
dokumentacijo, ki je bila podlaga za obravnavo posameznih točk dnevnega reda,
hrani v arhivu sveta kot dokument trajne vrednosti. Magnetogramski zapis seje
sveta se hrani do konca posameznega mandata sveta.
(5) Član sveta, ki se seje sveta ne more udeležiti, mora
predsedniku svojo odsotnost opravičiti in navesti razloge za svojo odsotnost.
VI. ORGANI SVETA
17. člen
(1) Organi sveta so:
-       
predsednik,
-       
dva podpredsednika,
-       
sekretar oziroma sekretarka (v nadaljevanju sekretar).
(2) Svet izmed svojih članov izvoli predsednika, dva
podpredsednika in sekretarja sveta. Mandat predsednika, dveh podpredsednikov in
sekretarja je dve leti.
18. člen
(1) Predsednik sveta predstavlja in zastopa svet in vodi
njegovo delo.
(2) Predsednika sveta člani sveta izmed sebe izvolijo na
tajnem glasovanju z dvotretjinsko večino vseh članov sveta.
(3) Predsedniku preneha mandat v primeru odstopa, smrti ter v
primeru določb podobne kot pri prenehanju članstva v svetu, s tem da se v tem
primeru ni moč sklicevati na določbo poslovnika, ki opredeljuje razloge za
prenehanje članstva v svetu, saj lahko predsednik sveta, kljub temu, da odstopi
s funkcije, še vedno ostaja član sveta.
(4) Postopek v primeru izvolitve novega predsednika sveta, iz
razlogov omenjenih v tretji alineji 18. člena, potekajo na način, kot to
predvideva drugi odstavek 18. člena. V tem primeru postopke za imenovanje in
predložitve kandidatur za predsednika sveta vodi Komisija za poslovnik in
kadrovska vprašanja. Rok za predložitev kandidature za novega predsednika sveta
je 45 dni od ugotovitve razlogov za prenehanje mandata predsedniku sveta.
(5) Volitve za novega predsednika sveta se opravijo v roku 30
dni od predvidenega roka vložitve kandidatur kandidatov za predsednika sveta.
(6) Funkcijo predsednika sveta v vmesnem obdobju, do
izvolitve novega predsednika sveta opravlja najstarejši podpredsednik sveta.
19. člen
(1) Predsednik sveta je po svoji funkciji član posebnega
vladnega delovnega telesa, ki spremlja uresničevanje vladnega programa ukrepov
za usklajeno uresničevanje pravic pripadnikov romske skupnosti iz 6. člena
Zakona o romski skupnosti v Republiki Sloveniji.
(2) Naloge predsednika so, da:
-       
sklicuje seje sveta,
-       
predstavlja in zastopa svet in vodi njegovo delovanje,
-       
skrbi za izvajanje programa sveta in za izvajanje sklepov sveta,
-       
skrbi za pripravo in pripravlja gradiva za seje sveta,
-       
skrbi za finančno in materialno poslovanje sveta,
-       
vodi organizacijske posle in odgovarja za finančno poslovanje,
-       
predstavlja stališča sveta v javnosti in v odnosu do državnih ter drugih
organov.
(3) Predsednik sveta, naloge iz tretje, četrte in pete alineje
prejšnjega odstavka opravlja v sodelovanju z drugimi člani sveta oziroma
strokovnimi sodelavci sveta ter administrativno-tehničnim osebjem (tajništvo,
računovodstvo) sveta in ima pri tem koordinativno vlogo.
20. člen
(1) Sekretar pomaga predsedniku pri vodenju sveta,
organiziranju in koordiniranju delovanja sveta.
(2) Naloge sekretarja so:
-       
koordinira pisarno sveta,
-       
skrbi za priprave gradiva za seje sveta in delovnih teles,
-       
skrbi za izvajanje sklepov in stališč sveta,
-       
vodi evidenco, dokumentacijo in skrbi za arhiviranje gradiva ter
organizira in koordinira poslovne stike in druge naloge za predsednika.
(3) Sekretar sveta svoje delo opravlja profesionalno.
VII. NOTRANJA ORGANIZACIJA SVETA ROMSKE SKUPNOSTI REPUBLIKE
SLOVENIJE
21. člen
(1) Svet pripravi in sprejme Akt o notranji organizaciji
in sistemizaciji delovnih mest v Svetu romske skupnosti Republike Slovenije
(2) S tem aktom se podrobneje ureja 
-       
organizacijska struktura Sveta romske skupnosti Republike Slovenije (v
nadaljevanju: Sveta) ter
-       
sistemizacija delovnih mest (struktura delovnih mest, njihovo odločanje
in spreminjanje, razporejanje delavcev).
(3) Za opravljanje nalog z delovnega področja Svet
sistemizira tri delovna mesta. Podrobnejšo organiziranost dela in notranji red
Sveta določa predsednik Sveta, ki izdaja navodila.
(4) S tem aktom se v Svetu romske skupnosti Republike
Slovenije sistemizirajo delovna mesta:
-       
administrator IV (II) – delovno mesto je vezano na dvoletni mandat
sekretarja Sveta,
-       
računovodja V,
-       
strokovni sodelavec VII/1.
VIII. ODLOČANJE SVETA
22. člen
(1) Za izvolitev predsednika, dveh podpredsednikov in
sekretarja je potrebna dvotretjinska večina članov sveta.
(2) Razrešitev predsednika, podpredsednikov in sekretarja
mora predlagati vsaj tretjina članov sveta.
(3) Predlog za razrešitev mora biti vložen v pisni obliki z
obrazložitvijo.
(4) Za razrešitev predsednika, podpredsednikov in sekretarja
je potrebna ista večina kot za izvolitev.
23. člen
(1) Svet ustanovi stalne ali občasne komisije in odbore kot
svoja delovna telesa. Komisije in odbori v okviru svojega delovnega področja v
skladu s tem poslovnikom obravnavajo zadeve iz pristojnosti sveta in dajejo
svetu mnenja in predloge.
(2) Svet ima naslednja stalna delovna telesa:
a.     
Komisija za poslovnik in kadrovska vprašanja
b.     
Odbor za ohranitev identitete, jezika in kulture romske skupnosti.
(3) Svet lahko imenuje in predlaga svoje predstavnike v
delovna telesa državnih organov, nosilce javnih pooblastil in organih lokalnih
skupnosti, kadar obravnavajo zadeve, katere se nanašajo na romsko skupnost.
(4) Delovna telesa pri svetu so sestavljena iz petih članov,
po potrebi pa se na seje lahko vabi tudi predstavnike državnih organov in
strokovne javnosti.
24. člen
(1) Člane stalnih in občasnih delovnih teles se določi s
sklepom o ustanovitvi in z glasovanjem o članih delovnega telesa.
(2) Sklep o imenovanju stalnih in občasnih delovnih teles se
sprejme z navadno večino navzočih članov.
(3) V sklepu o ustanovitvi začasnega delovnega telesa sveta
se opredeli način vodenja in način dela delovnega telesa, naloge in čas, za
katerega se delovno telo ustanovi oziroma opravi naloga.
(4) Novega člana delovnega telesa je potrebno imenovati v
roku 30 dni od imenovanja oziroma izvolitve novega člana sveta.
(5) V roku 30 dni je potrebno oblikovati stalna delovna telesa
po tem, ko se svet na novo konstituira.
(6) Imenovanje predstavnikov sveta v delovna telesa državnih
organov, nosilce javnih pooblastil in organih lokalnih skupnosti, ki
obravnavajo zadeve, katere se nanašajo na romsko skupnost se imenuje na način kakor
je to določeno v prvi, drugi, tretji in četrti alineji 25. člena tega
poslovnika.
(7) V primeru prenehanja članstva članu v svetu, se za
imenovanje novega člana sveta upoštevajo roki, določeni za imenovanje/izvolitev
novega člana sveta.
(8) Svet k sodelovanju v svojih delovnih telesih povabi tudi
zunanje sodelavce, ki so strokovnjaki s področja oziroma poznajo tematiko, ki
jo obravnava posamezno delovno telo.
IX. VOLITVE IN GLASOVANJA
25. člen
(1) Svet o posamezni zahtevi odloča z glasovanjem. Član sveta,
ki se s predlagano odločitvijo ne strinja, lahko poda ločeno mnenje, ki se
vpiše v zapisnik, če to izrecno zahteva.
(2) Ločeno mnenje mora biti kratko in v sorazmerju s sklepi
obravnavane zadeve. Morebitno širšo obrazložitev je treba vložiti do potrditve
zapisnika.
26. člen
(1) Glasovanje na sejah sveta je praviloma javno razen v
primerih, kadar svet sklene, da bo glasovanje tajno.
(2) Svet sprejema sklepe z večino navzočih članov, razen če
ni v tem poslovniku drugače določeno.
(3) O vseh proceduralnih zadevah odloča svet takoj, in sicer
z javnim glasovanjem in večino navzočih članov sveta.
(4) Svet z dvotretjinsko večino vseh članov sveta sprejema
sklepe in odloča:
-       
o zadevah večjega pomena, ki se nanašajo na dajanje mnenj, predlogov in
pobud k predpisom ali drugim splošnim pravnim aktom, ki se nanašajo na položaj
romske skupnosti in jih sprejemajo državni organi, nosilci javnih pooblastil in
organi samoupravnih lokalnih skupnosti,
-       
o zadevah večjega pomena, ki se nanašajo na dajanje in oblikovanje
predlogov, pobud in mnenj Državnemu zboru Republike Slovenije, Državnemu Svetu
Republike Slovenije, Vladi Republike Slovenije, drugim državnim organom,
nosilcem javnih pooblastil in organom samoupravnih lokalnih skupnosti v
zadevah, ki se nanašajo na romsko skupnost,
-       
o pomembnejših programskih dokumentih in usmeritvah sveta,
-       
o spremembah in dopolnitvah poslovnika sveta,
-       
o finančnem načrtu sveta.
(5) O vsakem vprašanju posebej je potrebno glasovati, če po
glasovanju nastane dvom o tem, kaj je bilo izglasovano.
27. člen
(1) Svet voli:
-       
predsednika sveta,
-       
dva podpredsednika sveta,
-       
sekretarja sveta.
(2) Pred volitvami za predsednika sveta, dva podpredsednika
sveta in sekretarja sveta, kandidati za te funkcije predstavijo svojo vizijo
delovanja sveta in programske smernice.
28. člen
(1) Člani sveta izmed sebe na tajnem glasovanju z
dvotretjinsko večino vseh članov sveta izvolijo oba podpredsednika oziroma
podpredsednici sveta in sekretarja oziroma sekretarko sveta.
(2) Če sta za posamezno funkcijo predlagana dva kandidata, je
izvoljen tisti, ki je dobil dvotretjinsko večino vseh glasov. Če je za
posamezno funkcijo predlaganih več kandidatov pa nihče ni prejel zadostnega
števila glasov navzočih članov, gresta dva z največjim številom glasov v drugi
krog. Izvoljen je tisti kandidat, ki je v drugem krogu dobil več glasov. Če je
v drugem krogu izid glasovanja neodločen, se glasovanje lahko ponovi, svet pa
lahko odloči, da se glasuje tajno. V primeru, da nobeden od kandidatov ne dobi
potrebne večine glasov, se smatra, da kandidat ni bil izvoljen. Izvede se nov
kandidacijski postopek, nova seja sveta pa mora biti sklicana najkasneje v 45
dneh.
29. člen
(1) Člani sveta glasujejo tako, da se opredelijo »ZA«,
»PROTI« ali VZDRŽAN.
(2) Kadar se sklepi sprejemajo z navadno večino, je odločitev
sprejeta, če je na sklepčni seji število oddanih glasov »ZA« večje od števila
oddanih glasov »PROTI«, pri čemer je sklep sprejet, če je zanj glasovalo več
kot četrtina vseh članov sveta.
(3) Svet pri vsakem glasovanju vodi natanko evidenco oddanih glasov
posameznih članov na posebni listi, in sicer posebej za oddane glasove »ZA«,
»PROTI« ali VZDRŽAN, razen če poslovnik tega ne opredeljuje drugače.
(4) Pri opredelitvi navadne večine se običajno upošteva
večina glasov »za« glede na vse navzoče člane. Vzdržani se v tem primeru
upoštevajo kot »proti«.
X. SEJNINE
30. člen
(1) Član sveta je za udeležbo in sodelovanje na sejah sveta
upravičen do plačila sejnine.
(2) Sejnina je plačilo za opravljeno delo člana sveta na seji
sveta in za odgovornost, ki izhaja iz tega dela. Sejnina člana sveta znaša 40
EUR bruto in se izplačuje za posamezno sejo.
(3) Predsednik sveta je za pripravo in vodenje seje upravičen
do sejnine v višini 130 odstotkov sejnine, do katere so upravičeni člani sveta
in je opredeljena v drugem odstavku tega člena. Če je zaradi predsednikove
odsotnosti vodil sejo sveta drug član, je ta upravičen do sejnine v enaki
višini, kot bi jo prejemal predsednik, če bi vodil sejo. Določba prejšnjega
stavka ne velja, če je vodil sejo sveta le deloma zaradi predčasnega odhoda
predsednika.
31. člen
(1) Član sveta je za udeležbo in sodelovanje na sejah
sveta upravičen do povračil naslednjih stroškov:
-       
dnevnice,
-       
prevoznih stroškov in
-       
stroškov za prenočišče.
(2) Stroški oziroma povračila stroškov, do katerih je član
sveta upravičen, so izdatki, ki jih je imel član v zvezi z delom sveta in za
katere lahko zahteva povračilo v skladu z določbami tega poslovnika.
(3) Član sveta ni upravičen do povračil stroškov, če mu jih
povrne njegov delodajalec. Član sveta predloži izjavo delodajalca o neplačilu
stroškov.
32. člen
(1) Dnevnica je povračilo za stroške prehrane, do
katerega je upravičen član sveta.
(2) Višina dnevnice je enaka višini dnevnice za službeno
potovanje v negospodarstvu, določeni z zakonom, ki ureja višino povračil
stroškov v zvezi z delom in nekatere druge prejemke, in je odvisna od časa
trajanja prihoda na sejo sveta, zasedanja sveta in odhoda s seje sveta. In
sicer, članu sveta pripada dnevnica v treh različnih višinah, odvisno od tega,
če poteka delo sveta skupaj s prihodom na sejo sveta in odhodom s seje sveta
neprekinjeno:
-       
več kot 6 ur in manj kot 8 ur,
-       
več kot 8 ur in manj kot 12 ur,
-       
več kot 12 ur, in pri tem prehrana ni zagotovljena.
33. člen
(1) Prevozni stroški so izdatki, ki jih ima član, če
mora zaradi dela sveta potovati v drug kraj, pri čemer lahko zahteva povračilo
za:
-       
kilometrino in/ali
-       
dejanske stroške.
(2) Za potovanje v drug kraj se šteje, če je delo sveta v
drugem kraju, kot je delovno mesto ali stalno oziroma začasno prebivališče
člana.
(3) Kilometrina je povračilo stroškov za uporabo lastnega
avtomobila za prevoz na delo in z dela sveta. Enaka je višini kilometrine v
negospodarstvu, določeni z zakonom, ki ureja višino povračil stroškov v zvezi z
delom in nekatere druge prejemke. Član je upravičen do izplačila kilometrine
največ do razdalje med krajem, v katerem se je opravilo delo sveta, in krajem,
v katerem ima stalno oziroma začasno prebivališče, oziroma krajem zaposlitve.
Upravičen je do kilometrine v obe smeri potovanja.
(4) Član lahko zahteva povračilo za dejanske stroške samo na
podlagi dokazil (vozovnica javnega prevoznega sredstva, račun o plačilu
cestnine, račun za parkirnino in podobno).
(5) Če je za svoje potovanje uporabil javna prevozna
sredstva, član ni upravičen do povračila kilometrine. Stroški javnega prevoza
se priznajo do višine, ki velja za razdaljo, kakršna je opredeljena pri
kilometrini.
34. člen
(1) Stroški za prenočišče so izdatki, ki jih ima član
sveta, če mora zaradi dela sveta prenočiti v drugem kraju, kot je njegovo
stalno oziroma začasno prebivališče, pri čemer lahko zahteva povračilo stroškov
le, če je oddaljenost njegovega stalnega oziroma začasnega prebivališča od
kraja dela sveta najmanj 100 kilometrov, ker se ni mogel vrniti zaradi
objektivnih razlogov.
(2) Član lahko zahteva povračilo za stroške prenočišča (razen
za hotel s petimi zvezdicami in več) samo na podlagi dokazila (račun).
XI. MEDNARODNO SODELOVANJE
35. člen
Svet romske skupnosti Republike Slovenije sodeluje s Svetovno
zvezo Romov (IRU) ter razvija in ohranja stike z romskimi organizacijami drugih
držav, še posebej v sosednjih državah.
XII. FINANČNO POSLOVANJE
36. člen
(1) Svet ima svoj finančni načrt.
(2) Sredstva za delovanje sveta se zagotavljajo v proračunu
Republike Slovenije.
(3) Finančni načrt mora biti pripravljen in sprejet v prvem
tromesečju tekočega leta.
(4) Poslovno poročilo obravnava in sprejme svet v četrtem
tromesečju tekočega leta.
(5) Odgovoren za pripravo teh dokumentov je predsednik sveta.
(6) Poslovno poročilo sveta sprejme svet, ki v ta namen
opredeli postopek sprejema.
XIII. KONČNI DOLOČBI
37. člen
Spremembe tega poslovnika se opravijo po istem postopku kot
sprejem poslovnika.
38. člen
Ta poslovnik začne veljati osmi dan po objavi v Uradnem listu
Republike Slovenije.
Murska Sobota, dne
8. junija 2016.
Predsednica
Sveta romske skupnosti
Republike Slovenije
Janja Rošer l.r.