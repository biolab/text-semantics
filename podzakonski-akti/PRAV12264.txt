1. člen
Ta pravilnik ureja način imenovanja in sestavo komisije, ki
obravnava pritožbe o domnevnih kršitvah človekovih pravic in temeljnih
svoboščin, storjenih s strani uradnih oseb Finančne uprave Republike Slovenije.
2. člen
O pritožbi posameznika, ki meni, da je uradna oseba pri
izvrševanju pooblastil iz 25. do 36. člena Zakona o finančni upravi (Uradni
list RS, št. 25/14) kršila njegove človekove pravice in temeljne svoboščine,
odloča komisija, ki jo za vsak primer posebej imenuje Predstojnik Finančne
uprave Republike Slovenije (v nadaljnjem besedilu: predstojnik).
3. člen
Komisijo sestavljajo predsednik in trije člani.
Predstojnik imenuje:
-       
predsednika komisije izmed uslužbencev Generalnega finančnega urada,
-       
enega člana na predlog reprezentativnega sindikata v Finančni upravi
Republike Slovenije,
-       
enega člana na predlog ministrstva, pristojnega za notranje zadeve, in
-       
enega člana na predlog ministrstva, pristojnega za finance.
4. člen
Predsednik pritožbene komisije mora imeti najmanj izobrazbo, ki
ustreza ravni izobrazbe, pridobljene po študijskih programih za pridobitev
izobrazbe druge stopnje, in pet let delovnih izkušenj na področju, na katerem
je očitano domnevno kršenje človekovih pravic in temeljnih svoboščin.
Predstavnik ministrstva, pristojnega za notranje zadeve, in
predstavnik ministrstva, pristojnega za finance, morata imeti najmanj
izobrazbo, ki ustreza ravni izobrazbe, pridobljene po študijskih programih za
pridobitev izobrazbe druge stopnje, in pet let delovnih izkušenj.
PREHODNA IN KONČNA DOLOČBA
5. člen
Z dnem, ko začne veljati ta pravilnik, se preneha uporabljati
Pravilnik o reševanju pritožb v carinski službi (Uradni list RS, št. 40/05 in
25/14 – ZFU).
6. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-836/2014
Ljubljana, dne 3. aprila 2015
EVA 2014-1611-0090
dr. Dušan Mramor l.r.
Minister
za finance