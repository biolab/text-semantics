1. člen
Ta pravilnik določa pogoje, pod katerimi lahko uporabniki –
fizične ali pravne osebe (v nadaljevanju uporabniki) na območju Republike
Slovenije uporabljajo komercialne fonograme (v nadaljevanju uporaba).
2. člen
Vsako uporabo fonograma mora uporabnik prijaviti Zavodu, ta
pa uporabniku odmeri nadomestilo za uporabo (v nadaljevanju nadomestilo).
3. člen
Uporabniki so dolžni v 15 dneh po uporabi fonogramov Zavodu
posredovati sporede vseh uporabljenih fonogramov, v primeru plačevanja
pavšalnega mesečnega zneska pa so dolžni sporede posredovati enkrat mesečno.
4. člen
Dolžnosti uporabnika so: 
-       
da po odmeri nadomestila poravna odmerjeni znesek nadomestila v
postavljenem roku, uporabnik, ki plačuje nadomestilo v pavšalnem znesku, pa
mora v rokih, določenih s tem pravilnikom, s skupnim sporazumom ali
individualno pogodbo, poravnavati zneske mesečnega pavšala; 
-       
da izpolnjuje tudi druge pogoje, določene za posamezen način uporabe, ki
jih opredeljuje ta pravilnik, skupni sporazum ali individualna pogodba; 
-       
da spoštuje izvajalske in moralne pravice izvajalcev ter vse pravice
proizvajalcev fonogramov. 
Vsako drugačno ravnanje bo Zavod obravnaval kot kršitev
pravic izvajalcev in proizvajalcev fonogramov.
5. člen
Uporabnikom ni treba prijavljati uporabe fonogramov pri pouku
v šolah in vrtcih, če se le-ti uporabljajo v okviru redne šolske dejavnosti,
ter v glasbenih šolah. 
Uporabo fonogramov pri izvenšolskih dejavnostih, za katere
morajo udeleženci plačevati šolnino, članarino ali kakršnokoli drugo
nadomestilo (razen glasbenih šol), morajo uporabniki prijaviti najpozneje 10
delovnih dni pred začetkom šolskega leta ali tečaja, Zavod pa bo odmeril
enkratno nadomestilo za uporabo v času trajanja šolskega leta ali tečaja. 
Nadomestilo mora uporabnik poravnati pred pričetkom
izvenšolske dejavnosti ali tečaja, če ni v skupnem sporazumu ali individualni
pogodbi določeno drugače.
6. člen
Dobrodelne prireditve so proste plačila nadomestila, s tem,
da morajo organizatorji znesek nadomestila, ki bi ga morali plačati za uporabo
fonogramov, v roku, določenem za plačilo nadomestila, nakazati Zavodu in obenem
navesti, na kateri račun se bodo stekala sredstva za dobrodelne namene. 
Zavod bo nadomestilo iz prejšnjega odstavka tega člena v 15
dneh nakazal na račun, odprt za dobrodelna sredstva. 
Organizatorji dobrodelnih prireditev morajo Zavodu poleg
seznama uporabljenih fonogramov posredovati tudi potrebna dokazila o
dobrodelnosti prireditve. 
V primeru, da Zavod oceni, da fonogrami niso bili uporabljeni
na prireditvi, katere izkupiček je namenjen izključno v dobrodelne namene, o
tem v 8 dneh po prejemu plačila obvesti uporabnika in mu postavi dodaten rok za
predložitev potrebnih dokazil o dobrodelnosti prireditve. 
Zavod bo uporabo fonogramov na tej prireditvi obravnaval in
obračunal kot vsako drugo uporabo v primeru: 
-       
da uporabnik tudi v postavljenem roku ne predloži zadostnih in
verodostojnih dokazil, 
-       
da Zavod glede na kriterije, določene v tem pravilniku, ugotovi, da
prireditev ni bila dobrodelna. 
V primeru, da Zavod ugotovi, da je uporabnik v dobrodelne
namene uporabil le del sredstev, zbranih na prireditvi, lahko uporabnika
oprosti plačila le za sorazmerni del sredstev, zbranih in uporabljenih v
dobrodelne namene.
7. člen
Za dobrodelne prireditve veljajo: 
-       
prireditve, katerih organizator je organizacija, registrirana kot
nepridobitna organizacija za dobrodelne dejavnosti; 
-       
prireditve, na katerih nastopajo vsi nastopajoči brezplačno, organizator
oziroma uporabnik pa predloži ustrezna dokazila; 
-       
prireditve, katerih finančna dokumentacija, ki jo mora organizator
Zavodu predložiti najpozneje v 15 dneh po prireditvi, dokazuje, da stroški ne
presegajo 35% vseh prihodkov.
8. člen
Zavod z reprezentativnimi združenji uporabnikov, ki v skladu
z zakonom uporabljajo varovana dela iz repertoarja Zavoda sklepa skupne
sporazume predvsem o pogojih in načinih uporabe teh del ter višini nadomestil
za njihovo uporabo.
9. člen
Višino nadomestila za uporabo fonogramov Zavod odmerja na
podlagi sklenjenih skupnih sporazumov in individualnih pogodb. Če skupni
sporazumi in individualne pogodbe niso sklenjeni, se nadomestilo določa na
podlagi veljavne tarife Zavoda.
10. člen
Uporabniki morajo v rokih in na način, določen s tem
pravilnikom, posredovati podatke o tem, katere fonograme so uporabili (v
nadaljevanju spored). Spored ima naravo finančnega dokumenta, zato uporabnik
odgovarja za pravilnost in resničnost podatkov.
11. člen
Spored iz prejšnje točke tega pravilnika mora vsebovati
naslednje podatke: 
-       
popoln in pravilen naslov posnetka oz. uporabljenega fonograma; 
-       
izvajalca; 
-       
proizvajalca fonograma, pri katerem je bil posnetek izdan; 
-       
datum uporabe; 
-       
način uporabe. 
Zavod lahko po potrebi določi, da morajo uporabniki za vsako
uporabo, lahko pa tudi le za posamezne načine uporabe posredovati še morebitne
druge podatke, potrebne za pravilen obračun nadomestila in poznejšo razdelitev
honorarjev. 
Zavod uporabnikom določi poseben obrazec ali obliko (npr.
računalniški spored) za prijavo uporabljenih fonogramov, ki se nahaja na
internetni strani Zavoda.
12. člen
Skupaj s sporedom morajo uporabniki v skladu s sklenjenim
skupnim sporazumom in individualno pogodbo oziroma tarifo Zavoda posredovati
tudi relevantne podatke, ki jih bo Zavod uporabil kot osnovo za obračun
nadomestila (v nadaljevanju besedila: osnova). Če je mogoče določiti osnovo na
več načinov, se osnova določi na način, ki je v tem pravilniku naveden pred
drugimi možnimi načini. 
Osnova se določa glede na: 
-       
število potencialnih poslušalcev; 
-       
količino uporabljenih fonogramov; 
-       
prihodek, ustvarjen pri uporabi fonogramov (vstopnina, konzumacija,
povišanje cen v času uporabe fonogramov), ali podrejeno; 
-       
stroškovni proračun prireditve, ali podrejeno; 
-       
bruto honorar nastopajočih na prireditvi, če je ta višji kot pa dohodki
od prireditve. 
V primeru, ko ni mogoče predložiti podatkov za odmero
nadomestila po prejšnjem načinu (če je vstop prost, če nastopajoči nastopajo
brezplačno ipd.), se podlaga določi glede na število sedežev ali možnih
obiskovalcev ali na m2 ozvočenega prostora Zavoda v skladu s tarifo Zavoda. 
V primeru, da je prireditev, na kateri se uporabljajo
fonogrami, brez prihodkov in vsi nastopajoči nastopajo brezplačno ali če znaša
nadomestilo manj, kot je najnižji pavšalno določeni znesek za posamezen način
uporabe, in za osnovo ni mogoče vzeti nobenega drugega podatka o prireditvi ali
uporabi fonogramov, se osnova ne določa, ampak uporabnik plača pavšalno
nadomestilo, določeno s tarifo za tisti način uporabe, na kakršnega je bil
fonogram uporabljen.
13. člen
V primeru, da podatki za določitev osnove iz prejšnjega člena
tega pravilnika, ki jih posreduje uporabnik, ne zadostujejo za odmero osnove
ali pa Zavod oceni, da so neverodostojni, lahko od uporabnika zahteva, da v
postavljenem roku dopolni podatke ali predloži dodatna dokazila o podatkih, na
podlagi katerih se bo obračunala osnova. 
Če uporabnik v postavljenem roku ne dopolni podatkov ali
predloži dodatnih verodostojnih dokazil, lahko Zavod sam poskuša najti podatke,
ki bi lahko predstavljali osnovo. V primeru, da takih podatkov ni mogoče najti,
podatki, ki jih je predložil uporabnik, pa so nerealni in odstopajo od
podatkov, značilnih za uporabo fonogramov, ki jo je prijavil uporabnik, lahko
Zavod po svoji lastni oceni določi višino osnove tako, da uporabi povprečne
podatke za siceršnjo uporabo fonogramov na način, ki ga je prijavil uporabnik.
14. člen
Ta pravilnik začne veljati peti dan po objavi v Uradnem listu
Republike Slovenije.
Ljubljana, dne 13. marca 2007
Predsednik 
sveta Zavoda IPF 
Sašo Fajon l.r.