I. SPLOŠNI DOLOČBI
1. člen
S tem pravilnikom se določajo vrsta,
oblika, kroj in nošenje uniform Civilne zaščite Republike Slovenije ter nošenje
oznak Civilne zaščite Republike Slovenije na njih.
2. člen
Uniforme Civilne zaščite Republike
Slovenije nosijo pripadniki Civilne zaščite Republike Slovenije pripadniki
Civilne zaščite Republike Slovenije in javni uslužbenci na področju zaščite in
reševanja v skladu z Zakonom o varstvu pred naravnimi in drugimi nesrečami (v
nadaljnjem besedilu: pripadniki ali pripadnice).
II. VRSTA, OBLIKA IN KROJ UNIFORM
3. člen
Uniforme Civilne zaščite Republike
Slovenije so:
-      
službena uniforma,
-      
delovna uniforma,
-      
delovni kombinezon,
-      
zaščitna obleka,
-      
dodatna oblačila.
4. člen
Službeno uniformo sestavljajo baretka,
suknjič, hlače s pasom, srajca, kravata, nogavice in čevlji. Pomladi, jeseni in
pozimi so sestavni deli službene uniforme tudi plašč, šal in usnjene rokavice.
Službena uniforma, ki jo nosijo pripadnice ima enake dele kot moška uniforma, s
tem, da se nosi namesto suknjiča jakna, namesto hlač krilo in namesto srajce
bluza s kravato.
Baretka je klasičnega videza in je izdelana
iz čoje temnomodre barve. Na levi strani je ob sencih našita oznaka pripadnosti
Civilni zaščiti Republike Slovenije.
Suknjič je temno zelene barve, klasičnega
izgleda. Sešit je iz dveh prednjih in zadnjega dela ter rokavov. Ima dvoredno
zapenjanje s tremi zlatimi gumbi. Na prednjem delu so štirje žepi s poklopcem
na gumb. Dva prsna žepa sta našita, dva žepa pod pasom pa sta notranja. Ženske
nosijo jakno. Jakna ima dvojno zapenjanje, pod pasom ima všita dva žepa. V
zgornjem delu ovratnika je všita temnomodra obroba. Na rokavih suknjiča in
jakne so našiti po trije zlati gumbi. Na gumbih je znak Civilne zaščite.
Hlače so temno modre barve, klasičnega
moškega oziroma ženskega kroja. Ob straneh in na zadnji desni hlačnici imajo
všit notranji žep. Pas je usnjen in črne barve z zaponko bakreno patinirane
barve. Krilo je gladko, spodaj rahlo zoženo ter enake barve kot hlače. Zadaj se
zapira z zadrgo in gumbom, spodaj ima pokrit razporek. Krilo sega praviloma do
sredine kolen.
Srajca je klasičnega kroja z dolgimi ali
kratkimi rokavi. Je svetlo zelene barve z rahlimi drobnimi zelenimi črtami. Na
prsnem delu je našit žep. Ženska bluza je enake barve in izgleda.
Kravata je samoveznica z zelenimi,
oranžnimi in modrimi poševnimi črtami. Ženska kravata se pripne k bluzi.
Nogavice so temno modre barve. Pripadnice k
službeni uniformi nosijo hlačne nogavice.
Čevlji so nizki, črne barve iz naravnega
usnja in usnjenimi podplati. Ženski čevlji imajo obliko salonarja.
Plašč je ohlapnega in udobnega kroja temno
modre barve, ki se zapenja spredaj s štirimi črnimi gumbi na katerih je znak
Civilne zaščite. Pod pasom sta na vsaki strani všita dva žepa s poklopcem.
Zadaj ima plašč razporek. Pozimi se nosi s toplo podlogo, ki se vpenja v
zgornji del plašča. Ženski plašč je ravno krojen z podloženimi rameni. Ima
dvojno zapenjanje s šestimi črnimi gumbi na katerih je znak Civilne zaščite.
Zadaj ima plašč razporek. Plašč se dodatno zapenja s pasom iz osnovne tkanine in
ima okrasno zaponko.
Šal je svilen. Ena stran je temno modre
barve kot plašč, druga stran je temno zelene barve kot suknjič.
Rokavice so iz črnega usnja in podložene z
blagom.
5. člen
Delovno uniformo sestavljajo kapa, bluza,
hlače s pasom (dolge, kratke), srajca, kratka majica, majica z ovratnikom
(kratki in dolgi rokavi), vetrovka, nogavice, letni in zimski čevlji oziroma
pol škornji ter opasač z oprtačem. Delovna uniforma je temnomodre barve in
izdelana iz mešanice tkanin, ki omogoča enostavno vzdrževanje in udobno
nošenje. Uniforma in njeni posamezni deli ne smejo biti vir nastanka
elektrostatičnega naboja.
Kapa je športnega kroja. Sešita je iz
osnovnega dela, senčnika in naušnika. Osnovni del je podložen z nepremočljivo
membrano.
Bluza je ohlapnega kroja. Izdelana je iz
temno modrega blaga. Sešita je iz dveh sprednjih in enega hrbtnega dela,
oplečke za prsi in hrbet, rokavov in ovratnika. V pasu ima všito elastiko.
Spredaj se zapenja s petimi stiskači ter zadrgo, čez katero je našita letev. Na
prednjem delu bluze so našiti štirje žepi, dva na prsih in dva pod pasom. Žepi
se zapirajo s poklopcem, ki se zapenja z dvema stiskačema. Na sredini levega
prsnega žepa je sprimni trak za položajno oznako, nad njim pa sprimni trak z
napisom CIVILNA ZAŠČITA. Nad desnim prsnim žepom je sprimni trak za ime in
priimek. Okrog vratu je prišit ovratnik, v katerega je vložena kapuca. Rokava
se končujeta z manšeto, ki se zapenja z dvema gumboma.
Hlače so ohlapne. Na straneh imajo všit
notranji žep. Notranji žep je všit tudi na zadnji desni hlačnici. S strani je
na vsaki strani na hlačnice nad koleni prišit še po en žep. V spodnji rob
hlačnic je vpeljana vrvica. Pas za hlače je iz poliesternih ali bombažnih
vlaken. Zaponka je kovinska, črne barve, na njej je vtisnjena oznaka
pripadnosti Civilni zaščiti Republike Slovenije. Kratke hlače so temnomodre
barve.
Srajca z dolgimi rokavi je klasičnega kroja
in je modre barve. Na prsnem delu sta na vsaki strani našita dva žepa, ki ju
pokriva poklopec na gumb. Na sredini levega prsnega žepa je sprimni trak za
položajno oznako, nad njim pa sprimni trak z napisom CIVILNA ZAŠČITA. Nad
desnim prsnim žepom je sprimni trak za ime in priimek. Spredaj se po vsej
dolžini zapenja z gumbi. Rokava srajce je mogoče zavihati tako, da se ju pripne
z zato namenjenima trakovoma.
Majica s kratkimi rokavi je izdelana iz
bombaža. Na prednji levi strani, v višini prsi, je natisnjena oznaka
pripadnosti Civilni zaščiti Republike Slovenije. Majica je modre barve.
Majica z ovratnikom je modre barve, ima
dolge ali kratke rokave in je izdelana kot »polo« majica. Na sprednji levi
prsni stani je lahko prišit žep na katerem je oznaka pripadnosti Civilni
zaščiti Republike Slovenije. Če majica nima žepa, je oznaka pripadnosti Civilni
zaščiti Republike Slovenije odtisnjena na levi prednji strani prsi. Na majici
je lahko na levem rokavu pod ramenskim šivom oznaka v obliki zastave Republike
Slovenije.
Vetrovka je narejena iz impregniranega
zunanjega dela temno modre barve in toplega notranjega jopiča. Zunanji del je
narejen iz štirih prednjih delov, enega hrbtnega dela, dvodelnega ovratnika in
kapuce. Spredaj se po celi dolžini zapira z dvostransko deljivo zadrgo. Na
sprednjem delu je šest žepov. Nad levim prsnim žepom je sprimni trak z napisom
CIVILNA ZAŠČITA. Vetrovka je na prsih in hrbtu opremljena s trakom, ki odbija
svetlobo. Na notranji strani je ob zadrgi, ki zapira vetrovko, še zadrga za
vpenjanje jopiča, ki je narejen iz poliestrskega runa.
Opasač z oprtačem je tkan, izdelan iz
poliestrnih vlaken. Zaponka je plastična in je enake barve kot opasač. Na
zaponki je vgravirana oznaka pripadnosti Civilni zaščiti Republike Slovenije.
Oprtač je izdelan iz enakega materiala kot opasač, naramnice so na nosilnih
mestih utrjene. Opasač in oprtač sta črne barve.
Letni čevlji so praviloma črne barve in
segajo pod gleženj. Zimski čevlji so praviloma črne barve, visoki in segajo nad
gleženj. Pol škornji so črni. Čevlji in pol škornji se zavezujejo z vezalkami.
Nogavice so letne in zimske v črni ali modri barvi.
6. člen
Delovni kombinezon je izdelan iz blaga
oranžne barve. Sestavni del delovnega kombinezona je tudi kapa. Za določene
reševalne enote je lahko delovni kombinezon tudi drugačne barve, o čemer odloči
Uprava RS za zaščito in reševanje.
Kapa je po videzu podobna kapi uniforme Civilne
zaščite. Od nje se razlikuje po tem, da je oranžne barve in da nima naušnika.
Delovni kombinezon je izdelan iz enega
dela. Na spodnji strani se odpira z zadrgo, ki je skrita pod prednjo letvijo in
se zapira s tremi stiskači. Na prednjem delu ima nad pasom našita dva žepa in
en manjši žepek. Na sredini levega prsnega žepa je sprimni trak za položajno
oznako, nad njim pa sprimni trak z napisom CIVILNA ZAŠČITA. Nad desnim prsnim
žepom je sprimni trak za ime in priimek. Na hlačnicah sta pod pasom ob straneh
všita dva notranja žepa, nad kolenom pa zunanja žepa. Na prsnem delu, na
rokavih in hlačnicah je našit trak, ki odbija svetlobo. V ovratnik delovnega
kombinezona je všita kapuca.
6.a člen
Zaščitna obleka je gasilska zaščitna
obleka, zaščitni kombinezon za uporabo motorne žage ali druge opreme oziroma
vsaka druga obleka, ki uporabnika ščiti pred mehanskimi, temperaturnimi,
kemijskimi ali drugimi poškodbami, zaščitne rokavice, ščitniki, zaščitna očala
in druga pripadajoča oprema, ki skupno z zaščitno obleko pripadnika varuje pred
enim ali več tveganji za njegovo varnost in zdravje. 
Vrsta zaščitne reševalne obleke se določi
za posamezne enote, službe ali sestave glede na njihove naloge in način
delovanja.
7. člen
Dodatna oblačila k uniformam Civilne
zaščite Republike Slovenije so:
-      
jakna, 
-      
brezrokavnik, 
-      
pulover, 
-      
hlače s podaljškom, 
-      
termo perilo, 
-      
rokavice, 
-      
nadhlače, 
-      
podkapa, 
-      
kapa, 
-      
termo nogavice.
Jakna je športnega kroja temnomodre barve
in izdelana iz materiala, ki omogoča udobno nošenje v vetrovnem in deževnem
vremenu. Na prsnem delu je na levi in na desni strani notranji žep, ki se
zapira z zadrgo. Na sredini levega prsnega žepa je sprimni trak za položajne
oznake, nad njim pa sprimni trak z napisom CIVILNA ZAŠČITA. Na desni strani
prsnega dela je sprimni trak za ime in priimek. Spredaj se jakna zapenja z
zadrgo. Na levem rokavu je oznaka pripadnosti Civilni zaščiti Republike
Slovenije.
Brezrokavnik je temno modre barve,
oprijetega kroja. Spredaj se
zapenja z zadrgo. Na sprednjem delu brezrokavnika so našiti žepi, na prsih in pod pasom. Na sredini levega žepa je
sprimni trak za položajno
oznako in nad njim sprimni trak z napisom CIVILNA ZAŠČITA. Nad desnim žepom pa sprimni trak za ime in priimek. Notranji del brezrokavnika je
izdelan iz materialov kot notranji
jopič pri vetrovki.
Pulover je izdelan iz mešanice volnenih in
sintetičnih vlaken. Na
prednji levi strani, v višini prsi, se nahaja našitek z izvezeno oznako pripadnosti Civilni zaščiti
Republike Slovenije. Pulover je
temnomoder.
Hlače s podaljškom so oranžne barve. Na
hlačnicah sta pod pasom ob straneh všita dva notranja žepa, nad kolenom pa dva
zunanja žepa. Hlače so nad pasom podaljšane in imajo naramnice. Na prsnem delu
imajo všita dva žepa. Podaljšek se na levi strani zapenja z dvema gumboma.
Termo perilo je dvodelno, sestavljeno iz
majice z dolgimi rokavi in spodnjih dolgih hlač.
Rokavice so petprstne.
Nadhlače so izdelane iz vodoodpornega
materiala in se nosijo čez uniformo ali delovni kombinezon, kot zaščita pred
vlago.
Podkapa je temno modre barve in ima
odprtino za oči. Izdelana je iz mešanice volnenih in sintetičnih vlaken.
Zavihana se lahko nosi kot kapa, sicer pa kot podkapa.
Kapa je temnomodre barve z všito oznako
pripadnosti.
Termo nogavice so modre barve ter
odebeljene na petnem in prstnem delu.
III. NOŠENJE UNIFORM IN DODATNIH OBLAČIL
8. člen
Službeno uniformo nosijo pripadniki:
-      
na pregledih in svečanostih,
-      
kadar predstavljajo Civilno zaščito Republike Slovenije,
-      
v drugih primerih, v skladu z odločitvijo pristojnega poveljnika Civilne
zaščite.
Delovno uniformo in dodatna oblačila nosijo
pripadniki:
-      
med opravljanjem nalog zaščite, reševanja in pomoči,
-      
na vajah in drugih oblikah usposabljanja,
-      
v drugih primerih v skladu z odločitvijo pristojnega poveljnika Civilne
zaščite.
Delovni kombinezon nosijo pripadniki med
usposabljanjem ter opravljanjem nalog zaščite, reševanja in pomoči.
Pristojni poveljnik Civilne zaščite oziroma
neposredni vodja, glede na
vremenske pogoje in naloge, lahko odloči o nošenju posameznih delov uniforme oziroma nošenju različnih kombinacij njenih posameznih delov in dodatnih
oblačil.
IV. NOŠENJE OZNAK CIVILNE ZAŠČITE REPUBLIKE SLOVENIJE NA
UNIFORMAH IN DODATNIH OBLAČILIH
9. člen
Pripadniki morajo nositi na uniformah
predpisane oznake Civilne zaščite Republike Slovenije.
Oznako pripadnosti Civilni zaščiti
Republike Slovenije nosijo pripadniki na baretki, kapi in levem rokavu
uniforme. Oznaka na baretki se nosi v obliki našitka na levi strani nad sencem.
Oznaka na kapi se nosi v obliki našitka na sredini kape nad čelom. Oznaka na
rokavu se nosi na sredini zgornjega levega dela rokava delovne uniforme,
vetrovke oziroma delovnega kombinezona, tako da je njen zgornji rob našit 12 cm
pod zgornjim robom rokava. Oznako pripadnosti Civilni zaščiti Republike
Slovenije na službeni uniformi se nosi kot kovinsko priponko, izdelano v obliki
ščita z odtisnjeno oznako pripadnosti Civilni zaščiti Republike Slovenije, na
desni strani prsi.
Oznake specialnosti se nosijo na sredini
zgornjega dela desnega rokava delovne uniforme, oziroma delovnega kombinezona
tako, da je oznaka našita 12 cm pod zgornjim robom rokava.
Položajne oznake se nosijo na sredini
zgornjega levega žepa službene uniforme, delovne uniforme, delovnega
kombinezona, srajce z dolgimi rokavi ali brezrokavnika.
Ime in priimek pripadnika se nosi nad
desnim žepom prsnega dela službene uniforme, delovne uniforme, delovnega
kombinezona, srajce z dolgimi rokavi ali brezrokavnika.
Pripadniki Civilne zaščite, ki so napoteni
na opravljanje nalog zaščite, reševanja in pomoči izven države, nosijo na levem
rokavu na bluzi in vetrovki delovne uniforme, jakni, srajci z dolgimi rokavi,
majici s kratkimi ali dolgimi rokavi, delovnem kombinezonu, lahko pa tudi na
zaščitni obleki na levem rokavu pod ramenskim šivom in nad oznako pripadnosti
Civilni zaščiti Republike Slovenije oznako v obliki zastave Republike Slovenije,
na desnem rokavu v isti višini pa oznako mednarodne organizacije v okviru
katere se naloge opravljajo. Na levi strani na prsih pripadniki nosijo namesto
napisa CIVILNA ZAŠČITA napis SLOVENIA in mednarodno oznako civilne zaščite. Na
brezrokavniku se mednarodna oznaka civilne zaščite nosi nad oznako pripadnosti
Civilni zaščiti Republike Slovenije. Na hrbtni strani imajo lahko pripadniki,
ki so napoteni na opravljanje nalog izven države ime enote ali sestave oziroma
napis CIVIL PROTECTION in napis SLOVENIA.
Nadomestne oznake odlikovanj in drugih
priznanj se nosijo nad levim žepom službenih uniform.
Oznako pripadnosti Civilni zaščiti
Republike Slovenije nosijo člani in pripadniki drugih operativnih sestav za
zaščito, reševanje in pomoč praviloma na desni strani prsi oziroma na drugem
vidnem mestu.
10. člen
Uniforme Civilne zaščite Republike
Slovenije in oznake Civilne zaščite se izdelujejo po zahtevah, ki jih predpiše
v skladu s tem pravilnikom Uprava Republike Slovenije za zaščito in reševanje.
Zahteve za izdelavo uniform Civilne zaščite Republike Slovenije se hranijo pri
Upravi Republike Slovenije za zaščito in reševanje.
11. člen
Pripadnikom Civilne zaščite pripadajo
službena uniforma, delovna uniforma in delovni kombinezon v skladu z merili za
organiziranje ter opremljanje enot in služb Civilne zaščite. Dodatna oblačila
se dodelijo pripadnikom Civilne zaščite v skladu z odločitvijo ustanovitelja
enote.
11.a člen
Pripadanje in roke uporabnosti uniform
Civilne zaščite Republike Slovenije,
določene s tem pravilnikom, načini zadolžitve in zamenjave, popolnjevanje ter vračanje uniform, se uredijo z
navodilom o uniformah Civilne
zaščite Republike Slovenije, ki ga izda minister, pristojen za področje varstva pred naravnimi in drugimi nesrečami, in se objavi na spletnih
straneh ministrstva, pristojnega za področje varstva pred naravnimi in drugimi nesrečami.

Pravilnik o uniformah Civilne zaščite
Republike Slovenije (Uradni list RS, št. 93/02)
vsebuje naslednjo prehodno in končno določbo:
»V. PREHODNA IN KONČNA DOLOČBA
12. člen
Z uveljavitvijo tega pravilnika preneha
veljati pravilnik o uniformah Civilne zaščite Republike Slovenije (Uradni list
RS, št. 16/95).
13. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o uniformah Civilne zaščite Republike Slovenije (Uradni list RS, št.
30/08) vsebuje naslednjo končno določbo:
»KONČNA DOLOČBA
8. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o uniformah Civilne zaščite Republike Slovenije (Uradni list RS, št.
20/14) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu
Republike Slovenije.«.