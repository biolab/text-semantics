1. člen
(namen)
Ta uredba določa skladno z Direktivo Sveta 97/70/ES z dne 11.
decembra 1997 o vzpostavitvi usklajenega varnostnega režima za ribiška plovila
dolžine 24 metrov in več (UL L št. 34 z dne 9. 2. 1998, str. 1), kakor je bila
nazadnje spremenjena z Direktivo 2002/84/ES Evropskega parlamenta in Sveta z
dne 5. novembra 2002 o spremembi direktiv o varnosti v pomorskem prometu in o
preprečevanju onesnaževanja z ladij (UL L št. 324 z dne 29. 11. 2002, str. 53),
(v nadaljnjem besedilu: Direktiva 97/70/ES), varnostne zahteve za morske
ribiške ladje.
2. člen
(pomen izrazov)
(1) Posamezni izrazi v tej uredbi pomenijo: 
1.     
»ribiška ladja« je katero koli plovilo, ki je opremljeno ali se
uporablja v komercialne namene za lovljenje rib ali drugih živih virov morja in
ki meri v dolžino 24 metrov ali več, 
2.     
»nova ribiška ladja« je ribiška ladja, za katero je: 
- 
1. januarja 1999 ali pozneje sklenjena pogodba za gradnjo ali večjo
predelavo ladje, 
- 
pogodba za gradnjo ali večjo predelavo sklenjena pred 1. januarjem 1999
in je predana v uporabo tri leta ali več pozneje, ali 
- 
če pogodbe o gradnji ni, 1. januarja 1999 ali pozneje položen gredelj
ali se je začela gradnja, razpoznavna za določeno ladjo, ali montaža, ki zajema
najmanj 50 ton ali 1% ocenjene mase celotnega konstrukcijskega materiala glede
na nižjo vrednost, 
3.     
»obstoječa ribiška ladja« je ribiška ladja, ki ni nova ribiška ladja, 
4.     
»Torremolinoški protokol« je Torremolinoški protokol k Mednarodni
Torremolinoški konvenciji o varnosti ribiških ladij iz leta 1977, skupaj z
njegovimi spremembami, 
5.     
»spričevalo« je spričevalo o skladnosti, določeno v 6. členu te uredbe, 
6.     
»dolžina« je, če ni določeno drugače, 96% celotne dolžine na vodni črti
pri 85% najmanjše prilagojene globine, merjene od linije gredlja, ali, če je
naslednja vrednost večja, dolžina od sprednjega dela ladje do osi gredi krmila
na navedeni vodni črti, 
7.     
»ribariti« pomeni loviti ali loviti in predelovati ribe ali druge žive
vire morja brez poseganja v pravico neškodljivega prehoda v teritorialnem morju
in svobodo plovbe v 200 miljah izključne ekonomske cone, 
8.     
»klasifikacijski zavod« pomeni organizacijo, priznano skladno s 4.
členom Direktive Sveta 94/57/ES z dne 22. novembra 1994 o skupnih predpisih in
standardih za organizacije, pooblaščene za inšpekcijski pregled in nadzor ladij
ter za ustrezne ukrepe pomorskih uprav (UL L št. 319 z dne 12. 12. 1994, str.
20; z vsemi spremembami), 
9.     
»pooblaščeni klasifikacijski zavod« je klasifikacijski zavod, ki ga je
imenoval minister, pristojen za pomorstvo, 
10.  
»Uprava« je Uprava Republike Slovenije za pomorstvo, 
11.  
»IMO« je Mednarodna pomorska organizacija. 
(2) Vodna črta iz 6. točke prejšnjega odstavka, na kateri se
meri dolžina, je pri ladjah, konstruiranih z naklonom kobilice, vzporedna s
konstruirano vodno črto.
3. člen
(področje uporabe)
(1) Ta uredba se uporablja za nove ribiške ladje in kolikor
Priloga I, ki je sestavni del te uredbe, to določa, za obstoječe ribiške ladje,
ki plujejo pod slovensko zastavo. 
(2) Ta uredba se uporablja za tudi za ladje iz prejšnjega
odstavka, ki plujejo pod zastavo države članice Evropske skupnosti, in tuje
ribiške ladje, ne glede na zastavo, pod katero plujejo, če: 
-       
ribarijo v notranjih morskih vodah ali teritorialnem morju Republike Slovenije
ali 
-       
iztovarjajo svoj ulov v slovenskem pristanišču. 
(3) Ta uredba se ne uporablja za plovila za rekreacijo, ki
izvajajo nekomercialni ribolov.
4. člen
(splošne zahteve)
(1) Ribiška ladja mora izpolnjevati zahteve iz Priloge I te
uredbe. 
(2) Nova ribiška ladja mora ne glede na dolžino izpolnjevati
zahteve v poglavjih IV, V, VII in IX Priloge I te uredbe, ki veljajo za ribiške
ladje dolžine 45 metrov in več, če ni v prej navedeni prilogi določeno drugače.
(3) Ribiška ladja, ki ribari v območjih, določenih v Prilogi
III Direktive 1997/70/ES, mora izpolnjevati zahteve za ta območja, kot so
določene v prej navedeni prilogi. 
(4) Ribiška ladja, ki pluje pod zastavo tretje države, ne sme
ribariti v notranjih morskih vodah ali teritorialnem morju Republike Slovenije
ali iztovarjati svojega ulova v slovenskih pristaniščih, razen če ima
spričevalo pristojnega organa države zastave, da izpolnjuje zahteve iz prvega,
drugega in tretjega odstavka tega člena in 5. člena te uredbe. 
(5) Pomorska oprema, ki je navedena v Prilogi A.1 k Direktivi
96/98/ES in je ob namestitvi na ribiško ladjo v skladu s prej navedeno
direktivo, se šteje za skladno z zahtevami iz te uredbe, tudi če jo mora
predhodno odobriti in preskusiti Uprava oziroma pristojni organ države zastave.
5. člen
(standardi za načrtovanje, gradnjo in vzdrževanje)
Ribiška ladja mora biti skladna s standardi za načrtovanje,
gradnjo in vzdrževanje ladijskega trupa, glavnih in pomožnih strojev,
električnih in samodejnih naprav ribiških ladij, določenih v tehničnih
pravilih, veljavnih na dan zgraditve ribiške ladje, ki jih za klasifikacijo
sprejme klasifikacijski zavod.
6. člen
(pregledi in spričevala)
(1) Ribiška ladja mora imeti spričevalo o skladnosti z
zahtevami iz 4. in prejšnjega člena te uredbe, skupaj s seznamom opreme, in po
potrebi spričevala o oprostitvi. Prej navedena spričevala izda pooblaščeni
klasifikacijski zavod po opravljenem pregledu skladno z a) točko prvega
odstavka, pravila 6, poglavja I, Priloge I te uredbe. 
(2) Spričevalo o skladnosti, seznam opreme in spričevalo o
oprostitvi morajo biti na obrazcu iz Priloge II, ki je sestavni del te uredbe. 
(3) Veljavnost spričevala iz prvega odstavka tega člena je
določena v pravilu 11, poglavja I, Priloge I te uredbe. Spričevalo o skladnosti
se lahko obnovi po opravljenih periodičnih pregledih skladno s pravilom 6,
poglavja 1, Priloge I te uredbe.
7. člen
(prepoved sprememb po opravljenem pregledu)
Ladjar ne sme brez predhodne odobritve Uprave po izvedbi
pregleda iz pravila 6, poglavja I, Priloge I te uredbe izvesti nobene spremembe
strukture, strojev, opreme in drugih delov ribiške ladje, na katere se nanaša
pregled.
8. člen
(določbe o nadzoru)
(1) Pomorska inšpekcija opravlja nadzor nad izvajanjem določb
te uredbe nad ribiškimi ladjami, ki: 
-       
plujejo pod slovensko zastavo, 
-       
ne plujejo pod slovensko zastavo, če ribarijo v notranjih morskih vodah
ali teritorialnem morju Republike Slovenije ali iztovarjajo svoj ulov v
slovenskih pristaniščih, ali 
-       
plujejo pod zastavo druge države članice Evropske skupnosti, če
pristanejo v slovenskem pristanišču. 
(2) Pomorska inšpekcija opravlja nadzor nad ribiškimi
ladjami, ki: 
-       
plujejo pod zastavo tretje države, ki ni država članica Evropske
skupnosti, 
-       
ne ribarijo v notranjih morskih vodah ali teritorialnem morju Republike
Slovenije in 
-       
ne iztovarjajo svojega ulova v slovenskih pristaniščih, če pristanejo v
slovenskem pristanišču, da preveri, ali so skladne z veljavnim Torremolinoškim
protokolom. 
(3) Pomorski inšpektor opravi nadzor nad ladjami iz druge in
tretje alinee prvega in drugega odstavka tega člena skladno z 9. členom te
uredbe. 
(4) Pomorski inšpektor opravi nadzor po tem členu brez
diskriminacije na podlagi zastave ali državne pripadnosti upravljavca.
9. člen
(inšpekcijski nadzor)
(1) Pomorska inšpekcija opravlja inšpekcijski nadzor nad
veljavnostjo spričeval ribiških ladij iz druge in tretje alinee prvega in
drugega odstavka prejšnjega člena, ki morajo imeti skladno s Torremolinoškim
protokolom spričevalo, če pristanejo v slovenskih pristaniščih. 
(2) Veljavno spričevalo iz prejšnjega odstavka šteje za
ustrezno, če ne obstajajo utemeljeni razlogi za sum, da stanje ladje in njene
opreme v bistvenem odstopa od podatkov iz spričevala ali da ladja in njena
oprema ne ustrezata zahtevam priloge I te uredbe, za ladje iz druge in tretje
alinee prvega odstavka prejšnjega člena in zahtevam Torremolinoškega protokola
za ladje iz drugega odstavka prejšnjega člena. V primerih iz prejšnjega stavka,
ali če je veljavnost spričevala potekla ali je prenehala veljati, pomorski
inšpektor prepove ribiški ladji izplutje, dokler ne more nadaljevati plovbe ali
odpluti v najbližjo ustrezno ladjedelnico brez nevarnosti za življenje ljudi na
njej. 
(3) Če inšpektor sprejme ukrepe na podlagi tega člena, mora o
tem nemudoma pisno obvestiti konzula ali v njegovi odsotnosti najbližje
diplomatsko predstavništvo države, pod katere zastavo pluje ladja, o vseh
okoliščinah in ukrepih, ki jih je ocenil kot nujne. Poleg tega mora obvestiti
pooblaščenega nadzornika ali klasifikacijski zavod, ki je izdal spričevalo.
Dejstva o ukrepih mora posredovati IMO. 
(4) Če pomorski inšpektor ne more sprejeti ukrepov iz
tretjega odstavka tega člena ali če je bilo ladji dovoljeno, da nadaljuje do
naslednjega pristanišča, posreduje vse pomembne podatke o ladji državi iz
prejšnjega odstavka in pristojnim organom v naslednjem pristanišču. 
(5) Pri izvajanju inšpekcijskega nadzora po tem členu si mora
pomorski inšpektor prizadevati, da ladje neupravičeno ne zadržuje. 
(6) Pri opravljanju inšpekcijskega nadzora nad ladjo, ki
pluje pod zastavo države, ki ni podpisnica Torremolinoškega protokola, se
uporabljajo določbe Torremolinoškega protokola v takem obsegu, kot je potrebno,
da taka ladja ni deležna ugodnejše obravnave.
10. člen
(prekrški)
(1) Z globo od 1.000 do 10.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, ki 
a)    
ima v plovbi ribiško ladjo, ki ne izpolnjuje zahtev iz prvega, drugega
ali tretjega odstavka 4. člena te uredbe ali 
b)    
ravna v nasprotju s četrtim odstavkom 4. člena te uredbe. 
(2) Z globo od 200 do 4.000 eurov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki stori prekršek iz prejšnjega odstavka. 
(3) Z globo od 1.000 do 10.000 eurov se za prekršek kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če ravna v nasprotju s 7. členom te uredbe. 
(4) Z globo 200 od 4.000 do eurov se za prekršek kaznuje
odgovorna oseba pravne osebe ali odgovorna oseba samostojnega podjetnika
posameznika ali odgovorna oseba posameznika, ki samostojno opravlja dejavnost,
ki stori prekršek iz prejšnjega odstavka.
11. člen
(prehodna določba)
Ribiške ladje morajo pridobiti spričevala iz 6. člena te
uredbe v treh mesecih od dneva začetka veljavnosti te uredbe.
12. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00721-19/2007/4
Ljubljana, dne 22. novembra 2007
EVA 2005-2411-0054
Vlada Republike Slovenije
Janez Janša l.r. 
Predsednik

Priloga
I: Zahteve za gradnjo in opremljanje ribiških ladij
Priloga
II: Obrazec spričevala o skladnosti, spričevala o oprostitvi in seznam opreme