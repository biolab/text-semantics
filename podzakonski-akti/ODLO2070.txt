1. člen
(vsebina)
(1) Ta odlok podrobneje določa ukrep, vlagatelje,
upravičence, pogoje, način izračuna in postopek dodelitve finančnega
nadomestila zaradi izpada dohodka v prireji govejega mesa zaradi epidemije
COVID-19 (v nadaljnjem besedilu: finančno nadomestilo), ki je posledica
zmanjšanega odkupa goveda in posledično povečanja stroškov krmljenja na
kmetijskih gospodarstvih.
(2) Finančno nadomestilo se dodeli v skladu s Sporočilom
Komisije Začasni okvir za ukrepe državne pomoči v podporo gospodarstvu ob
izbruhu COVID-19 (UL C št. 91 I z dne 20. 3. 2020, str. 1), zadnjič
spremenjenim s Sporočilom Komisije Sprememba začasnega okvira za ukrepe državne
pomoči v podporo gospodarstvu ob izbruhu COVID-19 (UL C št. 112 I z dne
4. 4. 2020, str. 1), (v nadaljnjem besedilu: Začasni okvir).
2. člen
(izpad dohodka v sektorju govedoreje)
Zaradi zmanjšanega odkupa goveda in posledično povečanja
stroškov krmljenja na kmetijskih gospodarstvih zaradi epidemije COVID-19 je
sektor govedoreje utrpel več kot 20 % izpad dohodka.
3. člen
(pomen izrazov)
Izrazi, uporabljeni v tem odloku, imajo naslednji pomen:
1.     
kmetijska dejavnost je primarna proizvodnja kmetijskih proizvodov, kot
je opredeljena v 5. točki 2. člena Uredbe Komisije (EU) št. 702/2014 z dne
25. junija 2014 o razglasitvi nekaterih vrst pomoči v kmetijskem in
gozdarskem sektorju ter na podeželju za združljive z notranjim trgom z uporabo
členov 107 in 108 Pogodbe o delovanju Evropske unije (UL L št. 193 z dne
1. 7. 2014, str. 1), zadnjič spremenjene z Uredbo Komisije (EU)
2019/289 z dne 19. februarja 2019 o spremembi Uredbe (EU) št. 702/2014 o
razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 48 z dne 20. 2. 2019, str. 1), (v
nadaljnjem besedilu: Uredba 702/2014/EU);
2.     
podjetje v težavah v kmetijski dejavnosti je subjekt, ki se ukvarja s
kmetijsko dejavnostjo, za katerega velja vsaj ena od okoliščin, ki so
opredeljene v 14. točki 2. člena Uredbe 702/2014/EU;
3.     
gospodarstvo je gospodarstvo, kot je določeno v predpisih, ki urejajo
identifikacijo in registracijo rejnih živali, pri čemer je na kmetijskem
gospodarstvu lahko eno ali več gospodarstev;
4.     
govedo je moško govedo, ki zajema bike, vole in teleta, oziroma žensko
govedo, ki zajema krave in telice;
5.     
GVŽ je glava velike živine, je predpisana enota za primerjavo med
vrstami in kategorijami živali, ki se izračuna z uporabo koeficienta GVŽ iz
Priloge 1 Pravilnika o Evidenci imetnikov rejnih živali in Evidenci rejnih
živali (Uradni list RS, št. 87/14, 15/16 in 78/18; v nadaljnjem besedilu:
Pravilnik EIRŽ).
4. člen
(vlagatelj in upravičenec)
(1) Vlagatelj zahtevka za finančno nadomestilo zaradi
izpada dohodka v prireji govejega mesa zaradi epidemije COVID-19 iz Priloge, ki
je sestavni del tega odloka, (v nadaljnjem besedilu: zahtevek) je nosilec
kmetijskega gospodarstva v skladu z Zakonom o kmetijstvu (Uradni list RS,
št. 45/08, 57/12, 90/12 – ZdZPVHVVR, 26/14, 32/15, 27/17 in 22/18), ki
redi govedo in ga je dal v zakol, izvoz ali odpremo v obdobju od 13. marca
do 31. maja 2020.
(2) Upravičenec do finančnega nadomestila je vlagatelj
iz prejšnjega odstavka, ki izpolnjuje pogoje za pridobitev finančnega
nadomestila po tem odloku.
5. člen
(splošni pogoji za izplačilo nadomestila)
(1) Finančno nadomestilo se dodeli v obliki pavšala na
GVŽ goveda.
(2) Finančno nadomestilo se ne dodeli vlagatelju, ki je
bil na dan 31. decembra 2019 podjetje v težavah v kmetijski dejavnosti,
kar Agencija Republike Slovenije za kmetijske trge in razvoj podeželja (v
nadaljnjem besedilu: agencija) ugotavlja na podlagi zadnjih uradno objavljenih
podatkov.
6. člen
(pogoji za pridobitev finančnega nadomestila)
Vlagatelj mora za pridobitev finančnega nadomestila
izpolnjevati naslednje pogoje:
-       
je oddal zbirno vlogo za leto 2019 v skladu z uredbo, ki ureja izvedbo ukrepov
skupne kmetijske politike za leto 2019;
-       
v obdobju od 13. marca do 31. maja 2020 je dal v zakol,
odpremo ali izvoz govedo starejše od enega leta, ki ga je pred tem imel v reji
na kmetijskem gospodarstvu vsaj šest mesecev;
-       
za govedo iz prejšnje alineje morajo biti javljeni odhodi iz kmetijskega
gospodarstva in prihodi v klavnico v Centralni register govedi v primeru
zahtevkov iz prvega odstavka 8. člena tega odloka do 29. aprila 2020
oziroma v primeru zahtevkov iz drugega odstavka 8. člena tega odloka do
14. junija 2020;
-       
na dan oddaje zahtevka ne sme biti v osebnem stečaju in mora imeti
poravnane zapadle davčne obveznosti in druge denarne nedavčne obveznosti v
skladu z zakonom, ki ureja finančno upravo, v višini, ki presega 50 eurov.
7. člen
(finančne določbe)
(1) Finančno nadomestilo se dodeli na GVŽ goveda, ki se
izračuna na podlagi števila goveda, ki ga je upravičenec kmetijskega
gospodarstva oddal v zakol, odpremo ali izvoz v obdobju od 13. marca do
15. aprila 2020 in v obdobju od 16. aprila do 31. maja 2020 ter
je naveden na zahtevku, z uporabo koeficientov iz Pravilnika EIRŽ, pri tem se
upošteva le govedo, starejše od enega leta.
(2) Višina finančnega nadomestila na GVŽ goveda,
starejšega od dveh let, znaša 100 eurov, na GVŽ goveda od enega do dveh let pa
znaša 167 eurov in je določena na osnovi metodologije Kmetijskega inštituta
Slovenije.
(3) Skupna višina finančnega nadomestila se izračuna
tako, da se GVŽ, dobljen v skladu s prvim odstavkom tega člena, pomnoži z
vrednostjo GVŽ na govedo iz drugega odstavka tega člena in je seštevek
vrednosti za GVŽ goveda, starejšega od dveh let, in GVŽ goveda od enega do dveh
let.
(4) Ne glede na prvi, drugi in tretji odstavek tega
člena lahko znaša skupno finančno nadomestilo iz obeh obdobij iz prvega
odstavka tega člena največ 10.000 eurov na posameznega upravičenca.
(5) Za posamezno govedo se finančno nadomestilo po tem
odloku lahko dodeli le enkrat.
(6) Sredstva se ne dodelijo upravičencu, ki je za isti
namen, kakršnega navaja v zahtevku, že prejel javna sredstva Republike
Slovenije ali sredstva Evropske unije.
(7) Sredstva se zagotovijo iz splošne proračunske
rezervacije državnega proračuna.
8. člen
(postopek za pridobitev sredstev)
(1) Agencija nosilcem kmetijskih gospodarstev, ki
izpolnjujejo pogoje iz prvih treh alinej 6. člena tega odloka in ki so imeli
zakol, izvoz ali odpremo goveda v obdobju od 13. marca do 15. aprila
2020, najpozneje do 11. maja 2020 pošlje predtiskani obrazec »Finančno
nadomestilo zaradi izpada dohodka v prireji govejega mesa zaradi epidemije
COVID-19« iz Priloge tega odloka, na katerem je navedeno govedo, ki ga je dal v
zakol, izvoz ali odpremo. Ko upravičenec vrne agenciji podpisan predtiskani
obrazec, se le-ta šteje za zahtevek.
(2) Agencija nosilcem kmetijskih gospodarstev, ki
izpolnjujejo pogoje iz prvih treh alinej 6. člena tega odloka in ki so imeli
zakol, izvoz ali odpremo goveda v obdobju od 16. aprila do 31. maja
2020, najpozneje do 23. junija 2020 pošlje predtiskani obrazec »Finančno
nadomestilo zaradi izpada dohodka v prireji govejega mesa zaradi epidemije
COVID-19« iz Priloge tega odloka, na katerem je navedeno govedo, ki jih je dal
v zakol, izvoz ali odpremo. Ko upravičenec vrne agenciji podpisan predtiskani
obrazec, se le-ta šteje za zahtevek.
(3) Na obrazcu iz prvega in drugega odstavka tega člena
vlagatelj s podpisom poda tudi izjavo glede izpolnjevanja pogojev podjetja v
težavah v skladu z oddelkom 3.1. Začasnega okvira iz Priloge tega odloka.
(4) Zahtevek iz prvega odstavka tega člena mora nosilec
kmetijskega gospodarstva poslati po pošti priporočeno na naslov: Agencija
Republike Slovenije za kmetijske trge in razvoj podeželja, Dunajska cesta 160,
1000 Ljubljana, s pripisom »izredni začasni ukrepi« ali oddati elektronsko na
elektronski poštni predal: aktrp@gov.si s skeniranim podpisom do 19. maja
2020.
(5) Zahtevek iz drugega odstavka tega člena mora nosilec
kmetijskega gospodarstva poslati po pošti priporočeno na naslov: Agencija
Republike Slovenije za kmetijske trge in razvoj podeželja, Dunajska cesta 160,
1000 Ljubljana, s pripisom »izredni začasni ukrepi« ali oddati elektronsko na
elektronski poštni predal: aktrp@gov.si s skeniranim podpisom do
30. junija 2020.
(6) Če nosilec kmetijskega gospodarstva ne prejme
predtiskanega obrazca iz prvega oziroma drugega odstavka tega člena, lahko
pošlje zahtevek iz Priloge tega odloka na agencijo po pošti priporočeno na naslov:
Agencija Republike Slovenije za kmetijske trge in razvoj podeželja, Dunajska
cesta 160, 1000 Ljubljana, s pripisom »izredni začasni ukrepi« ali odda
elektronsko na elektronski poštni predal: aktrp@gov.si s skeniranim podpisom do
30. junija 2020.
(7) Ne glede na četrti odstavek tega člena lahko nosilci
kmetijskih gospodarstev zahtevek iz prvega odstavka tega člena pošljejo po
pošti priporočeno na naslov: Agencija Republike Slovenije za kmetijske trge in
razvoj podeželja, Dunajska cesta 160, 1000 Ljubljana, s pripisom »izredni
začasni ukrepi« ali oddajo elektronsko na elektronski poštni predal:
aktrp@gov.si s skeniranim podpisom do 30. junija 2020.
9. člen
(odločba o finančnem nadomestilu)
V izreku odločbe o finančnem nadomestilu se navede, da gre za
državno pomoč v skladu z Začasnim okvirom.
10. člen
(združevanje pomoči in skupni znesek pomoči)
(1) Skupni znesek državne pomoči v skladu z oddelkom
3.1. Začasnega okvira ne sme presegati 100.000 eurov bruto na upravičenca,
dejavnega v kmetijski dejavnosti. Nadomestilo po tem odloku se ustrezno zniža,
če bi bila z odobrenim nadomestilom presežena navedena omejitev.
(2) Finančno nadomestilo, odobreno na podlagi tega
odloka, se v zvezi z istimi upravičenimi stroški lahko združuje z drugo državno
pomočjo v skladu z Začasnim okvirom ali v skladu z Uredbo Komisije (EU) št.
651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L št.
187 z dne 26. 6. 2014, str. 1), zadnjič spremenjeno z Uredbo Komisije
(EU) 2017/1084 z dne 14. junija 2017 o spremembi Uredbe (EU) št. 651/2014,
kar zadeva pomoč za pristaniško in letališko infrastrukturo, pragove za
priglasitev za pomoč za kulturo in ohranjanje kulturne dediščine in pomoč za športno
in večnamensko rekreacijsko infrastrukturo ter sheme regionalne pomoči za
tekoče poslovanje za najbolj oddaljene regije, in o spremembi Uredbe (EU) št.
702/2014, kar zadeva izračun upravičenih stroškov (UL L št. 156 z dne
20. 6. 2017, str. 1), ali s pomočjo de minimis v skladu z
Uredbo Komisije (EU) št. 1408/2013 z dne 18. decembra 2013 o uporabi
členov 107 in 108 Pogodbe o delovanju Evropske unije pri pomoči de minimis
v kmetijskem sektorju (UL L št. 352 z dne 24. 12. 2013, str. 9),
zadnjič spremenjeno z Uredbo Komisije (EU) 2019/316 z dne 21. februarja
2019 o spremembi Uredbe (EU) 1408/2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL
L št. 51 I z dne 22. 2. 2019, str. 1), ob spoštovanju določb teh
uredb.
11. člen
(preveritev pred odobritvijo finančnega nadomestila in
poročanje)
(1) Agencija pred odobritvijo finančnega nadomestila
preveri višino že dodeljene državne pomoči za posameznega upravičenca v
evidenci državne pomoči, ki jo vodi ministrstvo, pristojno za kmetijstvo.
(2) Kadar je upravičenec dejaven v več sektorjih, za
katere veljajo različni najvišji zneski v skladu s točko 22(a) in točko 23(a)
Začasnega okvira, z izjavo zagotovi, da se z ločevanjem računov ali na drug
ustrezen način za vsako od teh dejavnosti spoštuje ustrezna zgornja meja.
(3) Agencija v 15 dneh po izplačilu finančnega
nadomestila posameznemu upravičencu poroča ministrstvu, pristojnemu za
kmetijstvo, o dodeljenih finančnih nadomestilih na način, ki ga ministrstvo,
pristojno za kmetijstvo, objavi na osrednjem spletnem mestu državne uprave.
12. člen
(spremljanje)
Ministrstvo, pristojno za finance, objavi informacije o shemi
državne pomoči po tem odloku v skladu s točko 44 Začasnega okvira na osrednjem
spletnem mestu državne uprave
(https://www.gov.si/teme/evidence-priglasenih-nacrtov-pomoci/). Te informacije
so na voljo splošni javnosti najmanj deset let od zadnje dodelitve nadomestila
po tem odloku.
13. člen
(hramba dokumentacije)
Agencija vodi in hrani natančne evidence z informacijami in
dokazili o posameznih pomočeh še deset let od dneva odobritve zadnjega
finančnega nadomestila.
PREHODNA IN KONČNA DOLOČBA
14. člen
(začetek izvajanja ukrepa)
Ukrep v skladu s tem odlokom se začne izvajati naslednji dan
po objavi naznanila o prejetju sklepa Evropske komisije o združljivosti ukrepa
državne pomoči iz tega odloka z notranjim trgom v Uradnem listu Republike
Slovenije.
15. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00715-17/2020
Ljubljana, dne 30. aprila 2020
EVA 2020-2330-0068
Vlada Republike Slovenije
Janez Janša
predsednik

Priloga:
Obrazec »Finančno nadomestilo zaradi izpada dohodka v prireji govejega mesa
zaradi epidemije COVID-19« 