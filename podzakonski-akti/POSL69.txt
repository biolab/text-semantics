I. SPLOŠNE DOLOČBE
1. člen
S tem poslovnikom se podrobneje ureja organizacija in način
dela Sveta za radiodifuzijo (v nadaljnjem besedilu: Svet).
2. člen
V skladu z določbami 100. člena Zakona o medijih (Uradni list
RS, št. 110/06 - uradno prečiščeno besedilo; v nadaljnjem besedilu: ZMed -
UPB1), Svet kot neodvisno strokovno telo opravlja zlasti naslednje naloge: 
-       
daje Agenciji za komunikacijska omrežja in storitve Republike Slovenije
(v nadaljnjem besedilu: Agencija) pobude za izvajanje strokovnega nadzorstva
nad izvajanjem programskih zahtev in omejitev iz tega zakona.
-       
daje Agenciji obrazložen predlog izbire ponudnikov na javnih razpisih za
dodelitev radijskih frekvenc za opravljanje radiodifuzije; 
-       
daje Agenciji predhodno mnenje o izdaji, prenosu in razveljavitvi
odločbe o dovoljenju za izvajanje radijske in televizijske dejavnosti; 
-       
daje Agenciji predhodno mnenje o dodelitvi oziroma odvzemu statusa
lokalnega, regionalnega in študentskega radijskega ali televizijskega programa;
-       
daje pristojnemu ministrstvu predhodno mnenje o dodelitvi ali odvzemu
statusa nepridobitnega radijskega ali televizijskega programa; 
-       
daje pristojnemu ministrstvu predhodno mnenje o omejevanju
koncentracije; 
-       
ocenjuje stanje radijskih in televizijskih programov; 
-       
predlaga pristojnemu ministru podrobnejša merila za opredelitev lokalnih
in regionalnih vsebin, postopek in pogoje za pridobitev statusa programov
posebnega pomena ter merila za vsebine lastne produkcije in druge vsebine
radijskih in televizijskih programov iz tega zakona; 
-       
daje soglasje k predpisu, s katerim se določita postopek izdaje,
podaljšanja, prenosa, spremembe, preklica, razveljavitve in prenehanja odločbe
o izdaji dovoljenja za radijsko in televizijsko dejavnost ter njena vsebina; 
-       
predlaga način in merila za oblikovanje seznama dogodkov, pomembnih za
javnost Republike Slovenije, in postopek obveznih posvetovanj med
zainteresiranimi stranmi, ter oblikuje predlog Agencije za vsebino tega
seznama; 
-       
daje soglasje Agenciji k strategiji razvoja radijskih in televizijskih
programov v Republiki Sloveniji; 
-       
za Državni zbor pripravlja letna poročila oziroma ocene stanja na
področju radiodifuzije in predloge za izboljšanje stanja; 
-       
opravlja druge naloge v skladu s tem zakonom, aktom o ustanovitvi in
zakonom, ki ureja elektronske komunikacije; 
-       
Svet opravlja tudi druge naloge v skladu z zakonom in aktom o
ustanovitvi, obravnava druga vprašanja s področja svojega delovanja in
delovanja izdajateljev radijskih in televizijskih programov ter odloča o
proceduralnih in organizacijskih vprašanjih, povezanih s svojim delom.
3. člen
Svet je pri svojem delu neodvisen in samostojen. 
Svet deluje in posluje v slovenskem jeziku.
4. člen
Tehnično, strokovno, finančno in administrativno podporo za
delovanje Sveta na podlagi prvega odstavka 103. člena ZMed-UPB1 zagotovi in
izvaja Agencija. 
S sredstvi iz prejšnjega odstavka tega člena po nalogu Sveta
upravlja Agencija.
Sredstva za delo Sveta zagotovi Agencija, na podlagi
vsakoletnega finančnega načrta Sveta, v okviru svojega letnega Finančnega
načrta in plana dela na posebni proračunski postavki.
Agencija na svojem sedežu zagotavlja predsedniku, članom
Sveta in sekretarju Svetu ustrezne pogoje za nemoteno delo, kot so zlasti:
pisarna, prostor za arhiv Sveta, konferenčna soba, prenosni računalniki in mobilni
telefoni, dostop in možnost uporabe parkirnih mest na parkirišču Agencije,
zagotovitev samostojnega vložišča za pošto Sveta.
5. člen
Delovanje Sveta je javno, pri čemer upošteva predpise o
varovanju tajnosti podatkov.
Svet obvešča javnost o svojem delu zlasti preko prisotnosti
predstavnikov zainteresirane javnosti na svojih sejah, z objavami na svoji
spletni strani, www.srdf.si, na novinarskih konferencah, s sporočili medijem, z
objavami poročil in predlogov v medijih ter s posebnimi publikacijami.
6. člen
O svojem delu Svet poroča Državnemu zboru Republike Slovenije
z rednimi letnimi poročili.
7. člen
Sedež Sveta je v Ljubljani, Stegne 7. 
Svet lahko opravlja svoje delo tudi zunaj svojega sedeža. 
Svet ima svoj žig z napisom: Republika Slovenija - Svet za
radiodifuzijo.
II. SESTAVA IN ORGANIZACIJA
8. člen
Svet sestavlja sedem članov, ki jih na podlagi javnega poziva
imenuje Državni zbor Republike Slovenije za obdobje petih let. 
Svet ima predsednika, ki v skladu s svojo funkcijo opravlja
zlasti naslednje naloge: 
-       
vodi in organizira delo Sveta, 
-       
zastopa in predstavlja Svet, 
-       
obvešča javnost o delu Sveta, 
-       
predlaga Svetu v sprejem letno poročilo o delu in ga predloži Državnemu
zboru Republike Slovenije, 
-       
predlaga Svetu sprejem letnega finančnega načrta, 
-       
odloča o porabi sredstev v skladu letnim finančnim načrtom,
-       
je odredbodajalec sredstev Sveta, ki jih ima Svet na razpolago v okviru
letnega finančnega načrta Sveta in je odgovoren za njihovo zakonito, namembno,
učinkovito ter uspešno rabo.
-       
izdaja mnenja in stališča, ki se nanašajo na delovno področje Sveta, 
-       
podpisuje sklepe in akte Sveta, 
-       
sklepa in podpisuje pogodbe za potrebe Sveta ter 
-       
opravlja druge naloge, določene s tem poslovnikom ali sklepom Sveta. 
V primeru odsotnosti ga nadomešča namestnik predsednika
Sveta. 
Predsednik Sveta lahko po potrebi za opravljanje ali
izvrševanje posameznih nalog iz svoje pristojnosti pisno pooblasti svojega
namestnika ali drugega člana Sveta.
9. člen
Predsednika in namestnika predsednika izvolijo člani Sveta
izmed sebe. 
Po enega kandidata za predsednika in namestnika predsednika
lahko ustno ali pisno predlaga skupina članov ali posamezni član Sveta. 
Kandidati morajo privoliti v kandidaturo najpozneje do
uvrstitve na kandidatno listo. Kandidatni listi sta dve, in sicer: lista, na
kateri so kandidati za predsednika sveta, in lista, na kateri so kandidati za
namestnika predsednika sveta. Kandidati na listah so napisani po abecednem
vrstnem redu. 
Glasovanje je tajno. Za izvedbo volitev se izvoli volilna
komisija. Glasuje se tako, da ima vsak član pravico glasovati za enega
kandidata za predsednika sveta in enega kandidata za namestnika predsednika
sveta. Izvoljen je kandidat, ki je dobil večino glasov vseh članov sveta. 
Če dobita največ glasov dva kandidata ali več kandidatov, se
med njima/i glasovanje ponovi. Če kandidat za predsednika oziroma namestnika ni
dobil večine glasov vseh članov sveta, svet imenuje vršilca dolžnosti
predsednika ali namestnika predsednika izmed članov, in sicer člana, ki je
dobil največ glasov. Imenuje ga za šest mesecev. Če dva člana (ali več članov)
sveta tudi pri vnovičnem glasovanju dobita enako število glasov, odloči o
imenovanju vršilca dolžnosti predsednika ali namestnika predsednika žreb.
10. člen
Predsednik ali član Sveta je lahko predčasno razrešen: 
-       
če to sam zahteva; 
-       
če je obsojen na kaznivo dejanje s kaznijo odvzema prostosti; 
-       
zaradi trajne izgube delovne zmožnosti za opravljanje svoje funkcije; 
-       
če ne izpolnjuje več pogojev za člana Sveta; 
-       
če ne ravna v skladu z zakonom; 
-       
če se neopravičeno ne udeležuje sej Sveta; 
-       
če opravlja funkcijo, ki je v skladu z zakonom nezdružljiva s članstvom
v Svetu. 
Član Sveta je predčasno razrešen, ko Državni zbor Republike
Slovenije ugotovi nastop enega od razlogov iz prejšnjega odstavka in na tej
podlagi odloči o predčasni razrešitvi.
Pobudo za predčasno razrešitev na podlagi razlogov podanih v
prvem odstavku tega člena, poda Državnemu zboru Republike Slovenije, Svet.
11. člen
Svet ima sekretarja, ki ga imenuje in razrešuje Svet s
sklepom, sprejetim z večino glasov vseh članov Sveta.
Sekretar Sveta v skladu s svojo funkcijo opravlja zlasti
naslednje strokovno-administrativne naloge: 
-       
pomoč predsedniku Sveta pri organiziranju dela Sveta; 
-       
skrb za zbiranje in pripravo gradiva; 
-       
vodenje zapisnika seje; 
-       
skrb za uresničevanje sklepov in odločitev Sveta; 
-       
koordiniranje dela delovnih skupin; 
-       
skrb za pripravo in arhiviranje gradiv,
-       
druge strokovno-operativne naloge ter
-       
po nalogu predsednika Sveta je tudi odredbodajalec za sredstva, ki so na
razpolago v okviru letnega finančnega načrta Sveta.
Sekretar je po nalogu predsednika Sveta tudi odredbodajalec
za sredstva, ki so v okviru sredstev Agencije namenjene za delovanje Sveta. (črtan)
12. člen
Za pripravo strokovnih podlag za odločanje lahko Svet
ustanovi stalne ali občasne strokovne delovne skupine, ki jih sestavljajo člani
Sveta, lahko pa tudi neodvisni strokovnjaki za posamezna vprašanja. Skupino
vodi in predstavlja predsednik ali član Sveta, ki ga pooblasti predsednik. 
Za pripravo določenih strokovnih mnenj lahko predsednik po
predhodnem posvetu z ostalimi člani Sveta angažira priznane strokovnjake na
posameznem področju. 
Če je za ugotovitev, razjasnitev ali presojo kakšnega
dejstva, ki je pomembno za rešitev stvari, potrebno strokovno znanje, ki ga
Svet nima, se v postopek lahko vključi izvedenec. 
Člani Sveta se po nalogu Sveta v interesu ter za potrebe
Sveta udeležujejo različnih oblik strokovnega izobraževanja, izpopolnjevanja
ali usposabljanja v Sloveniji ali tujini, konferenc ali drugih oblik
sodelovanja organizacij, katerih član je Svet ali s katerimi Svet sodeluje.
13. člen
V okviru postavk »Strokovno izobraževanje, izpopolnjevanje
ali usposabljanje članov« in »Raziskave na področju radiodifuznih medijev«,
Svet zagotovi sredstva za realizacijo nalog, določenih v prejšnjem členu tega
poslovnika, v okviru svojega letnega finančnega načrta, ki predstavlja posebno
proračunsko postavko, v okviru letnega finančnega načrta Agencije.
III. SKLICEVANJE IN IZVEDBA SEJ
14. člen
Seje Sveta so redne (enkrat mesečno), izredne ali
korespondenčne.
Redne seje Sveta so praviloma vsak zadnji torek v mesecu.
Svet na svoji zadnji seji v koledarskem letu sprejme natančen seznam terminov
rednih sej v naslednjem koledarskem letu, ki se objavi na spletni strani Sveta.
Izredna seja se lahko skliče med dvema rednima mesečnima
sejama, le v primeru potrebe, če tako odloči predsednik Sveta ali če večina
članov Sveta pisno zahteva njen sklic.
Korespondenčna seja se skliče z namenom obravnave nujnih
zadev, ki ne morejo čakati na obravnavo do naslednje redne seje Sveta.
Odločitev o tem ali je zadeva nujne narave, sprejme predsednik Sveta. Zapisnik
korespondenčne seje Svet potrdi na svoji prvi naslednji redni seji.
15. člen
Seje Sveta sklicuje njegov predsednik na lastno zahtevo, na podlagi
sklepa Sveta in obrazložene zahteve večine članov Sveta.
Pobudo za sklic seje Sveta lahko podata Ministrstvo za
kulturo ali Agencija. O pobudi odloča Svet.
Predlagatelj sklica mora predložiti gradivo o zadevi, zaradi
katere predlaga sklic seje. Če je gradivo za obravnavo na seji Sveta
pomanjkljivo, lahko predsednik Sveta od predlagatelja nemudoma zahteva njegovo
dopolnitev. Predsednik zavrne gradivo v primeru, če predlagatelj pravočasno ni
odpravil pomanjkljivosti v njem.
16. člen
Sklic redne seje Sveta s predlogom dnevnega reda in gradivom
se objavi na internem portalu, dostopnem članom Sveta ali pošlje članom in
vabljenim osebam v natisnjeni verziji po priporočeni pošti s povratnico,
najmanj 7 dni pred dnem, določenim za sejo.
V primerih, ki jih oceni predsednik Sveta za nujne, lahko sklice
izredno ali korespondenčno sejo Sveta v roku, krajšem od sedem dni, vendar ne
krajšem od treh dni, tudi po elektronski pošti, sms sporočilu in telefonu.
Sklic seje in predlog dnevnega reda pripravi predsednik
Sveta. 
Na seje Sveta so vabljeni minister, pristojen za medije,
direktor Direktorata za medije oziroma drug funkcionar, odgovoren za področje
radiodifuzije, direktor Agencije ali predstavnik Agencije po pooblastilu
direktorja in morebitni priznani strokovnjaki na posameznem področju.
Na sejo Sveta so lahko vabljeni tudi predstavniki
predlagateljev zadev, o katerih razpravlja Svet, udeleženci v razpisnem
postopku ter institucije, katerih delo je neposredno povezano z obravnavano
problematiko. Predsednik Sveta lahko odloči, da so slednji prisotni le pri
obravnavi posameznih točk dnevnega reda.
17. člen
Vsako snemanje sej Sveta je prepovedano.
O odločitvah sprejetih na sejah Sveta obvešča javnost
predsednik Sveta, medtem ko njegov namestnik, drug član Sveta ali sekretar
Sveta le po pooblastilu predsednika.
Svet po potrebi po končani seji objavi na svoji spletni
strani sporočilo za javnost ali ga posreduje medijem ali skliče novinarsko
konferenco. Sekretar Sveta poskrbi, da člani Sveta med sabo po elektronski
pošti uskladijo vsebino sporočila za javnost.
17.a člen
Redne in izredne seja Sveta so odprte za zainteresirano
javnost.
Svet lahko odloči, da se javnost izključi, kadar je to
potrebno zaradi varstva državne, uradne in poslovne tajnosti. Predsednik, člani
Sveta in drugi prisotni na seji morajo varovati podatke, ki so na predpisan
način določeni kot državna, uradna, poslovna ali vojaška tajnost, oziroma
varovati osebne podatke.
Svet na predlog kateregakoli člana lahko sprejme sklep, s
katerim izključi javnost s seje pri obravnavi določene točke dnevnega reda,
zlasti v primerih: a) ko so med predstavniki javnosti prisotni, hkrati stranke
v postopku, b) ko gre za občutljiva vprašanja, ki se nanašajo na načrtovanje
strokovnega nadzora nad izdajatelji elektronskih medijev, c) ko gre za informiranje
o odprtih postopkih ali pripravi dokumentov, ki so še vedno v fazi priprave
(non-documents), ipd.
18. člen
Člani Sveta imajo pravico in dolžnost, da se udeležujejo sej
Sveta. 
V primeru, da se iz objektivnih razlogov seje ne morejo
udeležiti, morajo o tem na primeren način in pravočasno obvestiti predsednika
ali sekretarja Sveta.
19. člen
Svet sklepa veljavno, če je na seji prisotna večina članov
Sveta, pri čemer se za prisotnost šteje tudi udeležba člana Sveta preko video
komunikacijske povezave (npr. Skype, Viber). Navzočnost članov Sveta ugotovi
predsednik Sveta na zapisnik. Prisotni predsednik in člani Sveta se podpišejo
na »listo prisotnih« na seji, ki predstavlja podlago za povrnitev potnih
stroškov. Član Sveta, ki je prisoten na seji s pomočjo video komunikacijske
povezave ni upravičen do povrnitve potnih stroškov.
Če se med sejo Sveta ugotovi, da je število prisotnih padlo
pod številom potrebnim za veljavno sklepanje, predsednik prekine sejo in
poskuša v razumnem roku zagotoviti število potrebnih članov za veljavno
sklepanje. Če predsednik ugotovi, da v razumnem roku ni mogoče zagotoviti
potrebnega števila članov iz prejšnjega stavka, prekine sejo in v dogovoru z
ostalimi člani določi datum sklica nadaljevanja seje. Nadaljevanje seje se mora
določiti v roku 14 dni po prekinitvi seje, lahko pa je tudi v obliki
korespondenčne seje. 
Svet odloča z večino glasov vseh članov, razen v primerih, ko
je s tem poslovnikom določeno drugače. 
V primeru neodločenega izida glasovanja se šteje za
sprejetega tisti predlog, za katerega je glasoval predsednik Sveta oziroma za
časa njegove odsotnosti ali zadržanosti namestnik predsednika Sveta. 
Preden da predsedujoči predlog sklepa na glasovanje, oblikuje
besedilo sklepa. Vsak član ima pravico obrazložiti svoj glas in zahtevati, da
se to vnese v zapisnik.
Svet praviloma odloča z javnim glasovanjem, ki se opravi po
končani razpravi o predlogu, o katerem se odloča. Glasuje se z vzdigovanjem
rok, pri tem se v zapisnik napiše, koliko članov je glasovalo ''za'', koliko
''proti'' predlogu in koliko je bilo ''vzdržanih''. 
Ko je posamezen sklep v okviru obravnavane točke sprejet s
potrebno večino, se o nadaljnjih predlogih istega sklepa ne glasuje več.
20. člen
Tajno se glasuje le, če zahteva tako večina članov Sveta.
Tajno se glasuje z glasovnicami. Glasovnica vsebuje predlog, o katerem se
odloča, in opredelitev »za« in »proti«. Glasuje se tako, da se obkroži besedo
»za« ali »proti«. 
Tajno glasovanje vodi predsednik s pomočjo sekretarja Sveta
in enega člana, ki ga izvoli Svet na predlog predsednika. 
O ugotovitvah izida glasovanja se sestavi zapisnik, ki ga
podpišejo predsednik, sekretar in član iz prejšnjega odstavka.
21. člen
Sejam Sveta predseduje njegov predsednik, lahko pa po
njegovem pooblastilu namestnik predsednika ali član Sveta.
Ko predsednik začne sejo, seznani Svet, kdo izmed članov in
drugih vabljenih na sejo ga je obvestil, da je zadržan in se seje ne more
udeležiti. 
Na začetku seje lahko predsednik daje pojasnila v zvezi z
delom na seji in v zvezi z drugimi vprašanji.
22. člen
Na začetku seje določi Svet dnevni red seje na podlagi
predloga dnevnega reda, ki ga je podal predsednik Sveta v sklicu seje. 
Pri določanju dnevnega reda Svet najprej odloča o predlogih,
da se posamezne zadeve umaknejo z dnevnega reda, in nato o predlogih, da se
dnevni red razširi. 
Predlogi za razširitev dnevnega reda se lahko sprejmejo le,
če so razlogi zanje nastali po sklicu seje in če je bilo članom Sveta izročeno
gradivo, ki je podlaga za uvrstitev zadeve na dnevni red. Gradivo mora biti
članom Sveta izročeno vsaj dva delovna dneva pred sejo oziroma manj, če tako
odloči Svet z večino glasov vseh članov. 
Na zahtevo posameznega člana Sveta mora predsedujoči dati
takoj na glasovanje proceduralno vprašanje, ki ni urejeno s tem poslovnikom. 
Katerokoli vprašanje, ki ni urejeno s tem poslovnikom se
lahko uredi s sklepom Sveta sprejetim z večino glasov vseh članov Sveta.
23. člen
Po določitvi dnevnega reda Svet odloča o sprejemu zapisnika
prejšnje seje in se seznani z uresničitvijo sklepov prejšnje seje. 
Predsednik ali vsak član Sveta lahko da pripombo k zapisniku
prejšnje seje in zahteva, da se zapisnik ustrezno spremeni in dopolni. 
O utemeljenosti zahtevanih sprememb ali dopolnitev zapisnika
prejšnje seje odloča Svet z večino glasov vseh članov. 
Predsednik Sveta ugotovi, da je sprejet zapisnik, h kateremu
ni bilo pripomb, ali zapisnik, ki je bil po sprejetih pripombah ustrezno
spremenjen ali dopolnjen. 
Vsak posamezni član Sveta ima pravico do podaje ločenega
mnenja k zapisniku. 
Sprejeti zapisnik se objavi na spletni strani Sveta, arhivira
in pošlje v vednost Ministrstvu za kulturo in Agenciji.
24. člen
Posamezne točke dnevnega reda se obravnavajo po določenem
vrstnem redu, ki ga lahko Svet med sejo spremeni, če s tem soglaša večina vseh članov.
Svet lahko sklene, da se obravnava posamezne točke dnevnega
reda prekine ali prestavi na eno izmed naslednjih sej Sveta.
Na začetku obravnave vsake točke dnevnega reda se lahko poda
kratka obrazložitev. 
Kadar Svet odloča o zadevah iz svoje pristojnosti, ki se med
drugim nanašajo na izdajo in odvzem ter na prenos dovoljenj za izvajanje
radijske in televizijske dejavnosti, na podelitev oziroma odvzem statusa
lokalnega, regionalnega, nepridobitnega in študentskega radijskega ali
televizijskega programa, na podajo predhodnega mnenja o omejevanju
koncentracije in so na sejo vabljeni tudi predstavniki vlagateljev ali
izdajatelji medijev, lahko ti predstavijo svoje vloge in stališča pred začetkom
razprave in glasovanjem v zadevni točki.
Predsedujoči lahko da besedo vabljenim osebam in prisotnim
predstavnikom zainteresirane javnosti, če oceni, da bi lahko prispevali k
dodatni pojasnitvi problematike, ki je na dnevnem redu.
Člani Sveta se k razpravi prijavijo z dvigom rok in
prevzemajo besedo, ko jih k besedi pozove predsednik Sveta. 
Razprave na seji so praviloma razumno časovno omejene, če
Svet na seji ne sklene drugače. 
Predsedujoči lahko na redni ali izredni sejo kadarkoli
razglasi odmor, če oceni, da je to potrebno za normalno delo Sveta. Predlog za
odmor mu lahko poda posamezni član Svet. Ob razglasitvi odmora predsedujoči
določi, kdaj se bo seja nadaljevala. Če se odmor ne konča v razumnem roku, se
šteje kot da je seja prekinjena. Za odločitev o nadaljevanju prekinjene seje se
smiselno uporabijo določila iz drugega odstavka 19. člena tega poslovnika.
25. člen
Seja Sveta se zaključi, ko je izčrpan predvideni dnevni red.
26. člen
Na sejah Sveta se vodi zapisnik, ki obsega podatke o udeležbi
na seji, dnevnem redu in glavne podatke o delu na seji, zlasti o predlogih, o
katerih se je razpravljalo, o sklepih, ki so bili na seji sprejeti, in o izidih
glasovanja o posameznih zadevah ter druga pomembna dejstva in ugotovitve.
Zapisnik ne predstavlja dobesednega zapisa izjav udeležencev v razpravi na seji,
temveč zgolj njihov povzetek.
Za vodenje, izdelavo in pravilnost zapisnika je odgovoren
sekretar Sveta.
Sprejeti zapisnik podpišeta predsednik Sveta in sekretar
Sveta.
IV. NAGRADE
27. člen
Za svoje delo imajo predsednik in člani Sveta pravico do
povračila stroškov in nagrade v skladu s VI. točko Odloka o ustanovitvi Sveta
za radiodifuzijo (Uradni list RS, št. 62/01 in 115/06). 
Članom Sveta pripada mesečna nagrada, ki je sorazmerna obsegu
opravljenega dela, in znaša največ do višine zneska izhodiščne bruto plače za prvi
tarifni razred, dogovorjene s kolektivno pogodbo za negospodarske dejavnosti. 
Predsedniku Sveta pripada mesečna nagrada, ki je sorazmerna
obsegu opravljenega dela, in znaša največ trikratni znesek izhodiščne bruto
plače za prvi tarifni razred, dogovorjene s kolektivno pogodbo za negospodarske
dejavnosti. 
Namestniku predsednika, kadar opravlja naloge predsednika,
pripada mesečna nagrada, ki je sorazmerna obsegu opravljenega dela, in znaša
največ dvakratni znesek izhodiščne bruto plače za prvi tarifni razred,
dogovorjene s kolektivno pogodbo za negospodarske dejavnosti. 
Konkretno višino mesečnih nagrad za pretekli mesec za
posamezne člane Sveta s sklepom določi Svet upoštevaje naslednje kriterije: 
-       
kvaliteta dela; 
-       
obseg dela; 
-       
vestnost, odgovornost in profesionalnost pri delu; 
-       
prizadevnost pri delu.

Poslovnik Sveta za radiodifuzijo (Uradni list
RS, št. 14/07) vsebuje naslednje končne določbe:
»V. KONČNE DOLOČBE
28. člen
Poslovnik sprejme Svet z dvotretjinsko večino glasov vseh
članov. 
Spremembe in dopolnitve tega poslovnika se sprejemajo na enak
način kot poslovnik.
29. člen
Za razlago tega poslovnika je pristojen Svet. Za sprejem
razlage je potrebna večina glasov vseh članov.
30. člen
Z dnem uveljavitve tega poslovnika preneha veljati Poslovnik
Sveta za radiodifuzijo (Uradni list RS, št. 89/01).
31. člen
Ta poslovnik začne veljati naslednji dan po objavi v Uradnem
listu Republike Slovenije.«.

Spremembe in dopolnitve Poslovnika Sveta za
radiodifuzijo (Uradni list RS, št. 92/15) spreminjajo 30. člen Poslovnika
Sveta za radiodifuzijo (Uradni list RS, št. 14/07) tako, da se glasi:
»30. člen
Z dnem uveljavitve tega poslovnika preneha veljati Poslovnik
Sveta za radiodifuzijo (Uradni list RS, št. 14/07). Čistopis poslovnika se
objavi na spletni strani Sveta.«;
ter vsebujejo naslednji končni določbi:
»19. člen
V Poslovniku se popravi naziv predsednika Sveta v: »prof. dr.
Dejan Jelovac.
20. člen
Te spremembe in dopolnitve Poslovnika Sveta za radiodifuzijo
začnejo veljati naslednji dan po objavi v Uradnem listu Republike Slovenije.«.