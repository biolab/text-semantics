1. člen
(1) Za kulturni spomenik državnega pomena se razglasi
enota dediščine: Visoko pri Poljanah – Ambient Visoške in Debeljakove domačije
(EŠD 4355) skupaj s stavbami, spomenikom pisatelju Ivanu Tavčarju in Tavčarjevo
grobnico, ki so neločljivi del tega ambienta.
(2) Ambient Visoške in Debeljakove domačije ima izjemen
kulturni in družbeni pomen za Republiko Slovenijo in posebno kulturno vrednost
kot izrazit dosežek človekove ustvarjalnosti in sobivanja v naravnem okolju ter
je pomemben del prostora in dediščine Republike Slovenije. Ambient je kulturni
spomenik s krajinsko-arhitekturnimi, arhitekturnimi, etnološkimi,
umetnostnozgodovinskimi, zgodovinskimi in simbolnimi vrednotami.
(3) Ambient Visoške in Debeljakove domačije je varovan
zato, da se ohrani izvirno oblikovan prostor kot kulturna vrednota. Razglasitev
omogoča boljšo celostno prepoznavnost kulturnega spomenika, spodbuja primerno
rabo in poudarja simbolni pomen celote.
2. člen
(1) Vrednote, ki utemeljujejo razglasitev Ambienta
Visoške in Debeljakove domačije za spomenik državnega pomena, so:
-       
izjemna, vizualno skladna umestitev objektov Visoške in Debeljakove
domačije v prostor, oplemenitena z izpričano neprekinjeno kmetijsko rabo od 13.
stoletja do danes,
-       
izoblikovan in ohranjen zaokroženi ambient z visoko stopnjo sožitja med
kulturno rabo in naravnimi značilnostmi prostora,
-       
skrbno premišljeni mikrolokaciji obeh domačij, dvignjeni nad desni breg
Poljanske Sore tako, da ju vodostaj ob poplavah ne ogroža,
-       
posebna strukturna vrednost, opredmetena s prostorskimi razmerji dveh
zrcalno postavljenih domačij, ki sta bili med najpomembnejšimi kmečkimi
gospodarstvi Poljanske doline med 17. in 19. stoletjem,
-       
arhitektura objektov kot materializirana priča vrhunca gospodarske in duhovne
moči najbogatejšega kmečkega sloja v drugi polovici 18. stoletja, ki je
neločljivo povezana z neposredno okolico, odprtim prostorom s travniki in
zemljišči, členjenimi s posameznimi okrasnimi in sadnimi drevesi,
-       
Visoška domačija je bila dom pomembnih osebnosti z visokim družbenim
položajem, ugledom in pomembno zgodovinsko vlogo za Poljansko dolino in
Slovenijo,
-       
Visoška domačija je bila zadnji dom slovenskega pisatelja, odvetnika,
politika in časnikarja dr. Ivana Tavčarja, čigar grobnica je ob gozdnem robu
nad domačijo.
(2) Varovane sestavine kulturnega spomenika so:
-       
krajinsko-arhitekturna ureditev in veduta območja z domačijama, polji in
travniki nad desnim bregom Poljanske Sore in odprtimi pogledi proti cerkvi sv.
Volbenka,
-       
krajinska zgradba z reliefnimi značilnostmi, parcelacijo, gozdnimi in
kmetijskimi zemljišči, komunikacijsko mrežo in razmerji med naravnimi in
grajenimi sestavinami,
-       
mikrolokacija in kompozicijska zasnova obeh domačij in njunega zunanjega
prostora,
-       
mikrolokacija grobnice in spomenika pisatelju Ivanu Tavčarju ter
lokacija nekdanjega mlina in žage,
-       
vse grajene in likovne sestavine bivalnih, gospodarskih in spominskih
objektov obeh domačij, vključno z vodnjakom in ostanki sušilnice,
-       
avtohtoni gradbeni materiali, zlasti lokalni kamen in les.
(3) Kulturni spomenik obsega nepremičnine: stavbe
št. 40, 41, 48, 49, 94, 97, 98, 174, vse k. o. 2041 Visoko; parcele št. *43,
*49, *52, *53, *61, *62, *67, 343/1, 343/2, 344, 345, 346, 347, 348, 349, 350,
351, 355/4 (severni del parcele do jugovzhodnega vogala parcele št. 349,
k. o. 2041 Visoko), 356, 358, 359/1, 359/2, 361, 362, 364, 365, 368, 372/1,
372/2, 373, 374, 375, 377, 379, 380/1 (severni del parcele do severnega vogala
parcele št. 383, k. o. 2041 Visoko), 380/2, 380/3, 381/1, 381/2, 388/2,
388/5, 397/1, 397/4 (zahodni del parcele do parcele št. 397/20, k. o. 2041
Visoko), 397/8 (osrednji del parcele do severnega vogala parcele št. 383,
k. o. 2041 Visoko), 398/2, 400 (severni del parcele do jugozahodnega vogala
parcele št. 388/2, k. o. 2041 Visoko), 410, vse k. o. 2041
Visoko.
(4) Vplivno območje kulturnega spomenika obsega
nepremičnine: parcele št. *68, 336/1, 336/2, 336/3, 336/4, 337, 338/1,
338/2, 339/1, 339/2, 340/1, 340/2, 340/3, 355/1, 355/10, 355/3, 355/4 (osrednji
in južni del parcele od jugovzhodnega vogala parcele št. 349, k. o. 2041
Visoko), 355/5, 355/6, 355/9, 371, 380/1 (južni del parcele od severnega vogala
parcele št. 383, k. o. 2041 Visoko), 383, 388/1, 388/10, 388/3, 388/4,
388/6, 388/7, 388/8, 388/9, 391/1, 391/2, 397/15, 397/16 (zahodni del parcele
do jugovzhodnega vogala parcele št. 338/2, k. o. 2041 Visoko), 397/20,
397/21, 397/4 (osrednji in vzhodni del parcele od parcele št. 397/20, k.
o. 2041 Visoko), 397/6, 397/8 (del parcele med severnim vogalom parcele št. 383
in jugozahodnim vogalom parcele št. 388/3, obe k. o. 2041 Visoko), 398/1
(del parcele med parcelama št. 398/3 in 334/3, obe k. o. 2041 Visoko),
398/3, 400 (osrednji del parcele od jugozahodnega vogala parcele št. 388/2
do severnega vogala parcele št. 392/1, obe k. o. 2041 Visoko), vse k. o.
2041 Visoko.
3. člen
(1) V okviru Ambienta Visoške in Debeljakove domačije se
za kulturni spomenik državnega pomena razglasi enota dediščine Visoko pri
Poljanah – Visoška domačija (EŠD 824).
(2) Enota iz prejšnjega odstavka je kulturni spomenik s
krajinskimi, arhitekturnimi, etnološkimi in zgodovinskimi vrednotami.
(3) Vrednote, ki poleg tistih, navedenih v prvem
odstavku 2. člena tega odloka, utemeljujejo razglasitev Visoške
(Tavčarjeve) domačije za kulturni spomenik državnega pomena, so:
-       
izjemen prostorski položaj vseh objektov znotraj kulturne krajine s
poudarjeno zrcalno lego nasproti postavljene Debeljakove domačije,
-       
stalna poselitev, izpričana od 13. do sredine 20. stoletja,
-       
stavbna zasnova nekdaj samostojne kašče je domnevno iz 17. stoletja, v
kmečki dvorec je bila dozidana in delno nadgrajena od sredine 18. do sredine
19. stoletja (1851),
-       
gospodarsko poslopje so v letu 1824 povečali in ponovno dogradili leta
1877. Leseni toplar je bil postavljen leta 1863 na mestu starejšega,
-       
kmečki dvorec je bil dom pomembnih osebnosti, zlasti družine Tavčar in
pred tem Kalanove rodbine.
(4) Varovane sestavine kulturnega spomenika so:
-       
osnovna prostorska umeščenost objektov in dostopnih poti,
-       
osnovna višinska in tlorisna zasnova vseh objektov,
-       
strešni nakloni in enotna, priporočena kritina iz betonskih špičakov na
vseh objektih,
-       
fasade kmečkega dvorca in gospodarskega poslopja s kamnitimi detajli in
poslikavo,
-       
vhodni portal s stopniščem, stenske poslikave in štukature v kmečkem
dvorcu,
-       
izvirno stavbno pohištvo v nadstropju kmečkega dvorca,
-       
obokani kletni prostori hiše dvorca in obokani hlev v pritličju
gospodarskega poslopja,
-       
konstrukcija in oblika lesenega toplarja,
-       
vodnjak in ostanki sušilnice,
-       
ohranjanje spomina na Kalanov rod in družino Tavčar ter druge lastnike
domačije.
(5) Kulturni spomenik obsega nepremičnine: stavbe
št. 40, 48, 49, vse k. o. 2041 Visoko; parcele št. *43, *62, 344
(trikotni del parcele med parcelama št. 364 in 397/8, obe
k. o. 2041 Visoko), 362, 364, 397/8 (osrednji del parcele med
jugozahodnim vogalom parcele št. *43 in vzhodnim vogalom trikotnega dela
parcele št. 344, obe k. o. 2041 Visoko), vse k. o. 2041 Visoko.
4. člen
(1) V okviru Ambienta Visoške in Debeljakove domačije se
za kulturni spomenik državnega pomena razglasi enota dediščine Visoko pri
Poljanah – Debeljakova domačija (EŠD 9586).
(2) Enota iz prejšnjega odstavka je kulturni spomenik s
krajinskimi, etnološkimi in arhitekturnimi vrednotami.
(3) Vrednote, ki poleg tistih, navedenih v prvem
odstavku 2. člena tega odloka, utemeljujejo razglasitev Debeljakove
domačije za kulturni spomenik državnega pomena, so:
-       
izjemen prostorski položaj vseh objektov v usklajenem razmerju z Visoško
domačijo,
-       
stalna poselitev, izpričana od 13. stoletja do danes,
-       
sledljiv stavbni razvoj domačije od 17. do sredine 19. stoletja, ki
jo sestavljajo vzporedno stoječa nadstropna kmečka hiša in gospodarsko
poslopje, nadstropna kašča s pomožnim objektom in leseni toplar,
-       
objekti domačije so regionalno značilen tip profanega stavbarstva,
-       
ohranjena primarna kmetijska dejavnost z dodano turistično dejavnostjo.
(4) Varovane sestavine kulturnega spomenika so:
-       
osnovna prostorska umeščenost objektov,
-       
osnovna višinska in tlorisna zasnova vseh objektov,
-       
primarna in dopolnilne dejavnosti kmečkega gospodarstva,
-       
vse ohranjene izvirne arhitekturne prvine vseh objektov,
-       
strehe z značilnimi nakloni in kritino na vseh objektih,
-       
tlorisna zasnova stanovanjske hiše,
-       
fasada s kamnitimi detajli in vhodni portal,
-       
restavrirane poslikave na pročelju,
-       
notranjost in zunanjost gospodarskega poslopja – hleva s senikom,
-       
lega, konstrukcija in oblika lesenega kozolca,
-       
povezovalni zid med objektoma in manjše gospodarsko poslopje,
-       
zunanjost kašče.
(5) Kulturni spomenik obsega nepremičnine: stavbe
št. 41, 94, 97, 98, 174, vse k. o. 2041 Visoko; parcele št. *49, *61,
347 (del parcele ob severnem robu parcele št. *61, k. o. 2041
Visoko), 397/8 (vzhodni del parcele od severozahodnega vogala parcele
št. *61, k. o. 2041 Visoko), vse k. o. 2041 Visoko.
5. člen
(1) V okviru Ambienta Visoške in Debeljakove domačije se
za kulturni spomenik državnega pomena razglasi enota dediščine Visoko pri
Poljanah – Spomenik Ivanu Tavčarju (EŠD 30271).
(2) Enota iz prejšnjega odstavka je kulturni spomenik z
umetnostnozgodovinskimi in zgodovinskimi vrednotami.
(3) Vrednoti, ki poleg tistih, navedenih v prvem
odstavku 2. člena tega odloka, utemeljujeta razglasitev spomenika Ivanu
Tavčarju za kulturni spomenik državnega pomena, sta:
-       
spomenik, postavljen leta 1957, je likovno najkakovostnejši spomenik pisatelju
Ivanu Tavčarju (1851–1923),
-       
je edini znani celopostavni kip pisatelja in med najbolj znanimi javnimi
deli akademskega kiparja Jakoba Savinška (1922–1961).
(4) Varovane sestavine kulturnega spomenika so:
-       
lokacija in postavitev javnega spomenika ob skupini dreves na zahodni
strani domačije,
-       
orientacija javnega spomenika v smeri rojstnega kraja in podstavek ter
krožno tlakovanje okoli kipa,
-       
bronasti kip.
(5) Spomenik obsega nepremičnine: parcelo št. 365,
k. o. 2041 Visoko.
6. člen
(1) V okviru Ambienta Visoške in Debeljakove domačije se
za kulturni spomenik državnega pomena razglasi enota dediščine: Visoko pri
Poljanah – Grobnica družine Tavčar (EŠD 30270).
(2) Enota iz prejšnjega odstavka je kulturni spomenik z
zgodovinskimi vrednotami.
(3) Vrednota, ki poleg tistih, navedenih v prvem
odstavku 2. člena tega odloka, utemeljuje razglasitev grobnice družine
Tavčar za kulturni spomenik državnega pomena, je:
-       
neogotska kapela je grobnica družine Tavčar, katere člani so pomembno
sooblikovali slovensko kulturno in politično zgodovino.
(4) Varovane sestavine spomenika so:
-       
lokacija, osnovna višinska in tlorisna zasnova kapele,
-       
notranja in zunanja podoba kapele,
-       
grobnica,
-       
dostopna pot.
(5) Spomenik obsega nepremičnine: parceli št. *67,
410, obe k. o. 2041 Visoko.
7. člen
(1) Meje spomenikov in njihovega vplivnega območja so
določene na digitalnem katastrskem načrtu (uveljavljen 24. junija 2003,
Uradni list RS, št. 65/03; datoteka z dne 1. marca 2017; izvorno
merilo 1:2880) ter vrisane na temeljnem topografskem načrtu v merilu 1:5000.
(2) Izvirnike načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: zavod).
8. člen
Za kulturne spomenike velja varstveni režim, ki določa:
-       
ohranjanje in redno vzdrževanje varovanih sestavin spomenikov, navedenih
v 2., 3., 4., 5. in 6. členu tega odloka, v celoti, njihovi izvirnosti in
neokrnjenosti (gabaritov, oblike, lege, materialov, konstrukcij, struktur in
barvne podobe),
-       
ohranjanje oblikovanih sestavin odprtega prostora, prostorsko
usklajenega součinkovanja vseh objektov ambienta, vedut nanj in iz njega na
okolico, zlasti v smeri cerkve sv. Volbenka,
-       
ohranjanje sedanje namenske rabe prostora in ustrezne primarno osnovne
rabe objektov,
-       
namenska raba prostora se lahko spremeni le za posege, ki so z odlokom
dovoljeni, in sicer v postopku sprememb in dopolnitev OPN Škofja Loka,
-       
strokovno vzdrževanje in redno obnavljanje vseh grajenih sestavin,
-       
strokovno vzdrževanje in obnavljanje vseh naravnih sestavin s poudarkom
na arboristični negi posameznih dreves,
-       
prepovedano je postavljanje ali gradnja dodatnih stalnih ali začasnih
objektov in nosilcev reklam ali drugih oznak, razen kadar so ti nujni za
učinkovito ohranjanje in predstavitev ter delovanje spomenika ali njegovih
delov,
-       
zagotovitev vkopa obstoječega električnega voda,
-       
zagotavljanje dostopa javnosti v obsegu, ki ne ogroža varovanja
spomenika ter pravic in dejavnosti lastnikov,
-       
v primeru okrnitve spomenika je treba zagotoviti vrnitev v prvotno
stanje po navodilih konservatorjev in v breme povzročitelja,
-       
posegi za gradnjo in vzdrževanje gospodarske javne infrastrukture in
prometne infrastrukture so izjemoma dovoljeni s predhodno določenimi
kulturnovarstvenimi pogoji in s soglasjem zavoda, kadar se s posegi dopolnjuje
varovanje objektov, prostora in ustreznega namena,
-       
pri zagotavljanju dostopa gibalno oviranim osebam je treba ohranjati
varovane sestavine spomenika,
-       
mogoča je rekonstrukcija sušilnice ter objekta nekdanjega mlina in žage,
-       
mogoča je umestitev gospodarskega poslopja za delovanje Debeljakove
domačije,
-       
mogoča je rekonstrukcija travnatega teniškega igrišča za prikaz
nekdanjega načina igranja tenisa.
9. člen
Za vplivno območje velja varstveni režim, ki določa:
-       
ohranjanje strukture in prostorskih razmerij območja,
-       
prepoved pozidave in gradnje gozdnih vlak,
-       
ohranjanje gozdnega roba,
-       
preprečevanje zaraščanja ali pozidave travniških površin,
-       
posegi za gradnjo in vzdrževanje gospodarske javne infrastrukture in
prometne infrastrukture so izjemoma dovoljeni s predhodno določenimi
kulturnovarstvenimi pogoji in s soglasjem zavoda, kadar se s posegi dopolnjuje
varovanje objektov, prostora in ustreznega namena,
-       
namenska raba prostora se lahko spremeni le za posege, ki so z odlokom
dovoljeni, in sicer v postopku sprememb in dopolnitev OPN Škofja Loka.
10. člen
Za vse posege v kulturne spomenike in vplivno območje, razen
če zakon ne določa drugače, je treba predhodno izpolniti kulturnovarstvene
pogoje in pridobiti kulturnovarstveno soglasje zavoda.
11. člen
Lastnik ali upravljavec kulturnega spomenika izvaja naloge na
podlagi načrta upravljanja, ki ga pripravi s strokovno pomočjo zavoda.
12. člen
(1) Kulturni spomeniki se označijo s predpisanimi
oznakami, ki so oblikovane in pritrjene na posamezni objekt tako, da ne krnijo
likovne podobe ali delov spomenika.
(2) Število in mikrolokacijo oznak določita v soglasju
zavod in lastnik ali upravljavec.
13. člen
Izvajanje tega odloka nadzira inšpektorat, pristojen za
kulturno dediščino.
14. člen
Pristojno sodišče po uradni dolžnosti v zemljiški knjigi
zaznamuje status kulturnega spomenika na nepremičninah, navedenih v tretjem
odstavku 2. člena tega odloka.
KONČNA DOLOČBA
15. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-9/2017
Ljubljana, dne 31. avgusta 2017
EVA 2017-3340-0004
Vlada Republike Slovenije
dr. Miroslav Cerar l.r.
Predsednik