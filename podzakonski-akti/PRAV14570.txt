1. člen
Ta pravilnik določa merila in način preverjanja strokovne
usposobljenosti kandidatov za imenovanje na prosto notarsko mesto (v nadaljnjem
besedilu: kandidat).
2. člen
(1) Strokovno usposobljenost kandidata preveri komisija,
imenovana v skladu z zakonom, ki ureja notariat (v nadaljnjem besedilu:
komisija), in sicer z vrednotenjem znanja, izkušenj in veščin kandidata.
(2) Kandidatovo znanje se preveri s pisnim preizkusom
ali ustnim razgovorom. Način preverjanja kandidatovega znanja določi komisija
in je za vse kandidate, prijavljene na razpis za isto prosto notarsko mesto,
enak.
(3) Kandidatove izkušnje in veščine se preverijo na
podlagi dokumentacije, ki jo kandidat priloži prijavi.
3. člen
Pisni preizkus ali ustni razgovor obsegata preverjanje znanja
z naslednjih področij:
-       
poznavanje predpisov o organizaciji notariata;
-       
poznavanje predpisov in potrebnih dejanj v zvezi s sestavljanjem javnih
listin o pravnih poslih, izjavah volje oziroma dejstvih, iz katerih izvirajo
pravice, prevzemanjem listin v hrambo, prevzemanjem denarja in vrednostnih
papirjev za izročitev tretjim osebam ali državnim organom, alternativnim
reševanjem sporov, izvajanjem opravil po nalogu sodišč, ki se notarjem lahko
odstopijo po zakonu, in izvajanjem drugih opravil, za katera notarja pooblašča
zakon.
4. člen
(1) Ministrstvo, pristojno za pravosodje, obvesti
kandidata o pisnem preizkusu ali ustnem razgovoru najmanj osem dni pred pisnim
preizkusom ali ustnim razgovorom. V obvestilu se navede tudi sestava komisije.
(2) Pisni preizkus ali ustni razgovor se praviloma
opravljata v prostorih ministrstva, pristojnega za pravosodje, in trajata
največ 60 minut. Če obstajajo okoliščine, ki ovirajo ali otežujejo izvedbo
ustnega razgovora v prostorih ministrstva, se ustni razgovor lahko opravi po
avdio-video konferenčni povezavi.
(3) Pri pisnem preizkusu ali ustnem razgovoru ni
dovoljena uporaba literature in pravnih virov ter drugih pripomočkov in
telekomunikacijskih naprav.
(4) Če kandidat ravna v nasprotju s prejšnjim odstavkom,
se mu prepove nadaljevanje pisnega preizkusa ali ustnega razgovora. V tem
primeru se kandidatu za pisni preizkus ali ustni razgovor podeli 0 točk.
(5) Če kandidat ne pristopi k pisnemu preizkusu ali
ustnemu razgovoru in ne opraviči svojega izostanka ali če odstopi, ko je že
začel opravljati pisni preizkus ali ustni razgovor, se šteje, da je umaknil
prijavo.
(6) Navedbe in dokazila o upravičenosti izostanka iz
prejšnjega odstavka kandidat ministrstvu, pristojnemu za pravosodje, pošlje v
treh delovnih dneh od dneva, določenega za opravljanje pisnega preizkusa ali
ustnega razgovora. Če so razlogi upravičeni, ministrstvo kandidatu določi nov
datum opravljanja pisnega preizkusa ali ustnega razgovora.
5. člen
(1) Pisni preizkus poteka tako, da kandidat reši test,
ki ga komisija vnaprej pripravi in je za vse kandidate, prijavljene na razpis
za isto prosto notarsko mesto, enak.
(2) Ustni razgovor poteka tako, da komisija kandidatu
postavi vprašanja, ki so vnaprej pripravljena in za vse kandidate, prijavljene
na razpis za isto prosto notarsko mesto, enaka.
(3) Na pisnem preizkusu ali ustnem razgovoru lahko
kandidat doseže največ 90 točk.
6. člen
(1) Kandidatove izkušnje se vrednotijo na podlagi
prijavi priložene dokumentacije, in sicer se kandidatu za vsako dopolnjeno leto
praktičnih izkušenj po opravljenem pravniškem državnem izpitu podeli 1 točka za
pravniška dela, ki jih kandidat opravi:
-       
pri notarju, na sodišču, pri odvetniku, na državnem tožilstvu ali pri
državnem odvetništvu ali
-       
na področjih civilnega ali gospodarskega prava kot zaposlen pri pravni
osebi, samostojnem podjetniku posamezniku ali posamezniku, ki samostojno
opravlja dejavnost, oziroma kot samostojni podjetnik posameznik ali posameznik,
ki samostojno opravlja dejavnost.
(2) Kandidat lahko na podlagi praktičnih izkušenj iz
prejšnjega odstavka pridobi skupno največ 15 točk, pri čemer se pravniška dela
iz prve in druge alineje prejšnjega odstavka za isto obdobje izključujejo.
(3) V leta praktičnih izkušenj iz prvega in drugega
odstavka tega člena se ne štejejo leta, s katerimi kandidat izkazuje
izpolnjevanje pogoja praktičnih izkušenj, določenega v zakonu, ki ureja
notariat.
7. člen
Kandidatove veščine se preverijo na podlagi prijavi priložene
dokumentacije, ki izkazuje:
-       
izobraževanje kandidata s področja notariata in druga izobraževanja,
koristna za opravljanje notariata, pri čemer se kandidatu za vsako
izobraževanje podeli 0,2 točke, če je izobraževanje trajalo en dan ali več dni,
pa za vsak dan 0,5 točke, vendar skupno največ 10 točk;
-       
vodstvene sposobnosti, pri čemer se kandidatu za vsako dopolnjeno leto
vodenja, usklajevanja ali izvajanja del kot vodje najmanj petim osebam vključno
z njim podeli 0,5 točke, vendar skupno največ 5 točk.
8. člen
Kandidat je strokovno usposobljen, če v skladu s 5., 6. in
7. členom tega pravilnika doseže najmanj 70 točk.
9. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 007-59/2022
Ljubljana, dne 16. februarja 2022
EVA 2022-2030-0004
Marjan Dikaučič
minister
za pravosodje