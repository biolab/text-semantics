I. SPLOŠNA DOLOČBA
1. člen
(vsebina pravilnika)
Pravilnik določa vsebino, kriterije in potek opravljanja
preizkusa strokovne in psihofizične usposobljenosti policistov za opravljanje
nalog policije (v nadaljnjem besedilu: preizkus) ter druga vprašanja, povezana
s preizkusom.
II. VSEBINA IN KRITERIJI PREIZKUSA
2. člen
(vsebina preizkusa)
Preizkus obsega preverjanje strokovne in psihofizične
usposobljenosti, določene v programih usposabljanja, ki jih za področje
policijskih pooblastil s praktičnim postopkom in samoobrambo ter vaj v
streljanju za policiste sprejme generalni direktor policije (v nadaljevanju:
program usposabljanja).
3. člen
(kriteriji preizkusa)
Pri ocenjevanju strokovne in psihofizične usposobljenosti
policistov komisija uporablja kriterije, določene v programih usposabljanj in
na njihovi podlagi izdanih izvedbenih načrtih, razen kriterija prisotnosti na
usposabljanju.
III. PREIZKUS
4. člen
(obveščanje)
(1) Generalni direktor policije, vodje notranjih
organizacijskih enot Generalne policijske uprave in direktorji policijskih
uprav najpozneje do konca februarja notranji organizacijski enoti Generalne
policijske uprave, pristojni za preverjanje strokovne in psihofizične
usposobljenosti policistov (v nadaljnjem besedilu: pristojna služba),
posredujejo seznam policistov, ki v preteklem letu niso uspešno opravili
usposabljanj. 
(2) Seznam mora vsebovati podatke o policistih in vsebinah
programa, ki jih niso uspešno opravili. 
(3) Pristojna služba do konca marca v tekočem letu objavi
roke izvajanja preizkusa. 
(4) Pristojna služba objavi roke iz prejšnjega ostavka na
način (EPP, intranet …), ki je v policiji običajen za obveščanje in seznanjanje
policistov in policijskih enot z novostmi.
5. člen
(prijava in odjava)
(1) Policisti se prijavijo na preizkus najkasneje deset dni
pred razpisanim rokom za njegovo izvedbo. 
(2) Prijavljeni policisti se lahko odjavijo od preizkusa
najpozneje sedem dni pred razpisanim rokom za njegovo izvedbo. 
(3) Policist mora s prijavo in odjavo seznaniti svojega
neposredno nadrejenega. 
(4) Način prijave in odjave se določi z razpisom iz tretjega
odstavka prejšnjega člena.
6. člen
(obveznost opravljanja)
(1) Policist opravlja preizkus pred komisijo v rokih, ki so
razpisani za tekoče leto. 
(2) Udeležba na preizkusu sodi v redno delovno obveznost
policista. 
(3) Če se policist preizkusa v tekočem letu ne udeleži, mora
v roku osem dni od zadnjega razpisanega roka za preizkus dostaviti pristojni
službi dokazilo o razlogu za neudeležbo.
7. člen
(opravljanje preizkusa)
(1) Policist opravlja preizkus pisno in/ali praktično,
skladno s programom usposabljanja. 
(2) Policist opravlja preizkus iz tistih vsebin programa
usposabljanja, ki jih ni opravil uspešno. 
(3) Če je bil policist ocenjen kot neuspešen zaradi
neizpolnjevanja zahtevanega kriterija prisotnosti na usposabljanju, mora
opravljati preizkus iz vseh vsebin programa.
8. člen
(pisni preizkus)
(1) Pisni del preizkusa opravlja policist pod nadzorom člana
komisije. 
(2) Pred začetkom preizkusa član komisije seznani policista s
potekom in načinom opravljanja preizkusa ter z zahtevanim redom. 
(3) Policista, ki pri opravljanju preizkusa ne ravna skladno
z danimi navodili, član komisije opomni. 
(4) Če policist opomina ne upošteva, član komisije prekine
preizkus in zahteva, da se policist odstrani. Razlogi za prekinitev in
odstranitev se zapišejo v zapisnik. Šteje se, da odstranjeni policist preizkusa
ni opravil.
9. člen
(praktični preizkus)
(1) Predsednik komisije pred začetkom praktičnega preizkusa
seznani policista s potekom in načinom opravljanja preizkusa ter z zahtevanim
redom. 
(2) Policista, ki pri opravljanju preizkusa ne ravna skladno
z danimi navodili, predsednik komisije opomni. 
(3) Če policist opomina ne upošteva, predsednik komisije prekine
preizkus in zahteva, da se policist odstrani. Razlogi za prekinitev in
odstranitev se zapišejo v zapisnik. Šteje se, da odstranjeni policist preizkusa
ni opravil.
10. člen
(ocena preizkusa)
Policist opravi preizkus uspešno, če je ocenjen z oceno »uspešno«
iz vseh vsebin drugega odstavka 7. člena tega pravilnika.
11. člen
(ponovno opravljanje preizkusa)
(1) Policist v drugem oziroma tretjem poskusu opravlja
preizkus le iz tistih vsebin, pri katerih je bil neuspešen v predhodnih
poskusih. 
(2) Komisija o uspehu policista na preizkusu obvesti
pristojno službo.
12. člen
(izostanek ali odstop od preizkusa)
(1) Če se policist zaradi opravičenega razloga odjavi od
opravljanja preizkusa v predpisanem roku ali ne pristopi k opravljanju ali
ponovnemu opravljanju preizkusa na katerega se je prijavil ali če je zaradi
zdravstvenih razlogov odstopil, ko se je preizkus že začel, se šteje, da
preizkusa ni opravljal. 
(2) Če preizkusa policista iz razlogov iz prvega odstavka
tega člena ni mogoče izvesti v tekočem letu izvajanja preizkusov komisija
policista ne oceni. O razlogih obvesti pristojno službo, ta pa generalnega
direktorja policije. 
(3) Če se policist brez opravičljivih razlogov ne odjavi od
opravljanja preizkusa v predpisanem roku ali se preizkusa ob razpisanih rokih
ne udeleži ali od preizkusa odstopi se šteje, da preizkusa ni opravil.
13. člen
(zapisnik)
(1) O poteku opravljanja preizkusa policista se piše
zapisnik. 
(2) Zapisnik vsebuje podatke o policistu, prijavi, ocenah
preizkusa ter druge pomembne podatke, iz katerih je razviden potek preizkusa.
Sestavni del zapisnika je tudi obvestilo komisije o oceni preizkusa, ki se
vroči policistu. 
(3) Komisija posreduje zapisnike preizkusa policistov
pristojni službi, najkasneje v sedmih dneh po datumu opravljanja preizkusa. 
(4) Policist ima pravico vpogleda v dokumentacijo o
preizkusu.
14. člen
(obveščanje)
(1) Obvestilo o dokončni oceni opravljenega preizkusa
pristojna služba posreduje osebam iz prvega odstavka 4. člena tega pravilnika. 
(2) Izvod obvestila iz prejšnjega odstavka posreduje
pristojna služba tudi Uradu za upravljanje s človeškimi viri, ki ga hrani v
kadrovski evidenci policista. 
(3) Če policist preizkusa v tekočem letu ne opravi uspešno,
pristojna služba o tem zaradi izvedbe nadaljnjih ukrepov obvesti generalnega
direktorja policije.
15. člen
(ugovor)
(1) Policist, ki se ne strinja z oceno komisije, lahko vloži
ugovor v osmih dneh po vročitvi obvestila komisije o oceni preizkusa. 
(2) Policist vloži ugovor pri generalnem direktorju policije.
(3) Generalni direktor policije ali oseba, ki jo pooblasti,
odloči o ugovoru v 15 delovnih dneh po prejemu ugovora.
16. člen
(dokumentacija)
Dokumentacijo o opravljanju preizkusa strokovne in
psihofizične usposobljenosti policistov vodi in hrani pristojna služba skladno
s predpisi, ki urejajo upravno poslovanje.
IV. KONČNI DOLOČBI
17. člen
Z dnem uveljavitve tega pravilnika preneha veljati Pravilnik
o opravljanju preizkusa za ugotavljanje strokovne usposobljenosti in
psihofizičnih zmožnosti policista (Uradni list RS, št. 111/05).
18. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-392/2010/9
Ljubljana, dne 23. decembra 2010
EVA 2010-1711-0017
Katarina Kresal l.r. 
Ministrica za notranje zadeve