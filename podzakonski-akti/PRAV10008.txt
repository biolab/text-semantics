1. člen
(vsebina)
Ta pravilnik določa način vodenja centralnega registra
objektov akvakulture in komercialnih ribnikov ter zbiranje podatkov o staležu
in proizvodnji akvakulture.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
akvakultura je reja ali gojenje vodnih organizmov (rastlin in živali) z
uporabo metod, ki so namenjene povečanju proizvodnje teh organizmov prek
naravnih zmogljivosti okolja, vodni organizmi pa so v lasti fizične ali pravne
osebe; 
-       
objekt akvakulture je vsaka vodna površina v kateri poteka proizvodnja
akvakulture; 
-       
centralni register objektov akvakulture in komercialnih ribnikov je
računalniška zbirka podatkov v skladu z Uredbo (ES) št. 762/2008 Evropskega
parlamenta in Sveta z dne 9. julija 2008 o predložitvi statističnih podatkov o
ribogojstvu s strani držav članic in razveljavitvi Uredbe Sveta (ES) št. 788/96
(UL L št. 218, z dne 13. 8. 2008); 
-       
G–MID je identifikacijska številka objekta akvakulture oziroma
komercialnega ribnika, ki je sestavljena iz dvočrkovne oznake za Republiko
Slovenijo »SI« in devetmestne neponovljive številke; 
-       
imetnik vodne pravice je pravna ali fizična oseba, ki je imetnik vodne
pravice za neposredno rabo vode za gojitev vodnih organizmov oziroma za
izvajanje športnega ribolova v komercialnem ribniku; 
-       
nosilec dejavnosti je pravna ali fizična oseba, ki je imetnik vodnih
organizmov in je odgovoren za vodne organizme v objektu akvakulture oziroma
komercialnem ribniku.
3. člen
(centralni register objektov akvakulture in komercialnih
ribnikov)
(1) Sektor za identifikacijo in registracijo živali (v
nadaljnjem besedilu: SIR) vodi centralni register objektov akvakulture in
komercialnih ribnikov (v nadaljnjem besedilu: CRA). 
(2) CRA se vodi za namen zbiranja statističnih podatkov o
akvakulturi, za namen opravljanja kontrol izvajanja ukrepov ribiške politike
organa, pristojnega po predpisih, ki urejajo ribištvo ter za namen izvajanja
nadzora in ukrepov v skladu s predpisi o veterinarstvu. 
(3) CRA vsebuje podatke o imetnikih vodnih pravic, nosilcih
dejavnosti, podatke o objektu akvakulture oziroma komercialnem ribniku, ki so
določeni v tretjem odstavku 5. člena tega pravilnika ter podatke o staležu in
proizvodnji vodnih organizmov iz 8. in 9. člena tega pravilnika. 
(4) Morebitna neskladja med dejanskim stanjem in podatki v
CRA usklajuje SIR po uradni dolžnosti ali na zahtevo stranke. 
(5) SIR vodi CRA v elektronski obliki. 
(6) SIR za vsak objekt akvakulture oziroma komercialni ribnik
vsaj enkrat letno imetniku izda izpis iz CRA.
4. člen
(operativno izvajanje)
Ministrstvo pristojno za ribištvo (v nadaljnjem besedilu:
ministrstvo) na svojih spletnih straneh objavi podrobnejša navodila za popis
objektov akvakulture oziroma komercialnih ribnikov ter popis staleža in
proizvodnje vodnih organizmov, vključno z načinom sporočanja podatkov (obrazci).
5. člen
(registracija objekta akvakulture oziroma komercialnega
ribnika)
(1) Vsak objekt akvakulture oziroma komercialni ribnik mora
biti registriran in vpisan v CRA. 
(2) Pisno vlogo za registracijo objekta akvakulture oziroma
komercialnega ribnika mora vložiti nosilec dejavnosti na ministrstvo najkasneje
30 dni po naselitvi vodnih organizmov. 
(3) Pisna vloga za registracijo objekta akvakulture oziroma
komercialnega ribnika mora vsebovati najmanj: 
-       
podatke o objektu akvakulture oziroma komercialnem ribniku (ime,
parcela, katastrska občina) ter geografske (X, Y) koordinate lokacije objekta
akvakulture oziroma komercialnega ribnika, 
-       
podatke o nosilcu dejavnosti (ime ali naziv ter naslov ali sedež in
davčno številko), 
-       
podatke o imetniku vodne pravice (ime ali naziv ter naslov ali sedež in
davčno številko), 
-       
podatke o vodnem viru (tip in velikost vodnega vira, mesto odvzema in
izpusta), 
-       
podatke o vrsti proizvodnje akvakulture (sladkovodna: hladnovodna,
toplovodna, morska) ter proizvodnje glede na poreklo oziroma vrsto ribjega
zaroda (lastna vzreja, nakup, vzreja na podlagi ujetja), 
-       
podatke o gojenih in spremljevalnih vrstah vodnih organizmov, 
-       
podatke o vrsti in velikosti objekta akvakulture oziroma komercialnega
ribnika vključno z gojitveno kapaciteto, 
-       
podatke o namenu proizvodnje, 
-       
podatki o spremljevalnih objektih, 
-       
datum vloge, podpis nosilca dejavnosti ali podpis zakonitega zastopnika
in 
-       
s soglasjem nosilca dejavnosti tudi kontaktne podatke, zlasti
elektronski naslov in telefonske številke nosilca dejavnosti. 
(4) Ob registraciji objekta akvakulture oziroma komercialnega
ribnika ministrstvo izda nosilcu dejavnosti obvestilo o vpisu v CRA.
6. člen
(sporočanje sprememb v CRA)
Nosilec dejavnosti mora vse spremembe in popravke podatkov iz
tretjega odstavka prejšnjega člena, sporočiti v CRA najpozneje v osmih dneh po
spremembi podatkov.
7. člen
(sprememba podatkov o nosilcu dejavnosti in opustitev
dejavnosti)
(1) V primeru spremembe nosilca dejavnosti, mora novi nosilec
dejavnosti najkasneje v 30 dneh po spremembi, v CRA sporočiti naslednje
podatke: 
-       
ime ali naziv ter naslov ali sedež novega nosilca dejavnosti in davčno
številko ter 
-       
kontaktne podatke (elektronski naslov in telefonske številke). 
(2) Vlogo morata podpisati dosedanji nosilec dejavnosti,
razen v primeru smrti in novi nosilec dejavnosti. 
(3) Če nosilec dejavnosti trajno opusti gojenje vodnih
organizmov, mora najkasneje v 30 dneh po opustitvi gojitve v CRA sporočiti
datum opustitve gojitve.
8. člen
(priglašanje staleža vodnih organizmov v CRA)
(1) Nosilec dejavnosti je dolžan enkrat letno, do 1. marca
tekočega leta, v CRA sporočiti podatke o staležu vodnih organizmov v svojem
objektu akvakulture oziroma komercialnem ribniku. 
(2) Datum popisa staleža je 31. december. 
(3) Popis staleža se izvede po vrstah vodnih organizmov in
glede na kategorijo v številu oziroma teži. 
(4) Če je objekt akvakulture oziroma komercialni ribnik na
dan popisa prazen vendar je bil v referenčnem letu v uporabi in namerava
nosilec dejavnosti v njem še naprej gojiti vodne organizme, prijavi povprečni
stalež z opombo, da je na dan 31. decembra stalež nič. 
(5) V primeru, da nosilec dejavnosti za določen objekt
akvakulture oziroma komercialni ribnik staleža ne javi ali dve leti zaporedoma
prijavi stalež nič (0), tak objekt akvakulture oziroma komercialni ribnik
ministrstvo po uradni dolžnosti črta iz CRA.
9. člen
(sporočanje letne proizvodnje gojenja vodnih organizmov v
objektih akvakulture oziroma izlova v komercialnih ribnikih)
(1) Nosilec dejavnosti je dolžan enkrat letno v CRA sporočiti
podatke o letni proizvodnji vodnih organizmov v objektih akvakulture in
vlaganjih oziroma vlaganju in izlovu v komercialnih ribnikih. Poleg podatkov o
letni proizvodnji, mora nosilec dejavnosti enkrat letno poročati tudi o porabi
krmil, gnojil in razkužil ter o ceni za kilogram posameznih vzrejenih vodnih
organizmov ob prvi prodaji. 
(2) Podatke je potrebno v CRA sporočiti do 1. marca za
preteklo leto.
10. člen
(način pošiljanja podatkov)
(1) Nosilec dejavnosti lahko sporoča podatke v CRA po redni
pošti ali v elektronski obliki, če je nosilec dejavnosti vključen v sistem
elektronskega poslovanja. 
(2) Za vključitev v sistem elektronskega poslovanja mora SIR
nosilcu dejavnosti, na podlagi njegovega zahtevka, omogočiti elektronski dostop
do CRA. Ob dodelitvi elektronskega dostopa se nosilca dejavnosti vpiše v seznam
elektronskega poslovanja.
11. člen
(dostop do podatkov)
(1) Ministrstvo v obsegu, ki je potreben za izvajanje
predpisanih javnih nalog, zagotavlja dostop do podatkov iz CRA Zavodu za
ribištvo Slovenije, ki opravlja javno službo v ribištvu. 
(2) Nosilec dejavnosti ima pravico do vpogleda v CRA glede
podatkov o objektu akvakulture oziroma komercialnem ribniku v katerem opravlja
dejavnost. 
(3) Pravico do vpogleda v CRA glede podatkov o svojem objektu
akvakulture oziroma komercialnem ribniku ima tudi imetnik vodne pravice.
12. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-463/2010
Ljubljana, dne 13. januarja 2011
EVA 2010-2311-0061
mag. Dejan Židan l.r. 
Minister 
za kmetijstvo, gozdarstvo in prehrano