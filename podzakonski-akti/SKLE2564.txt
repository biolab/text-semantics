PRIDRUŽITVENI SVET JE 
ob upoštevanju Evropskega sporazuma o pridružitvi med
Republiko Slovenijo na eni strani in Evropskimi skupnostmi in njihovimi
državami članicami, ki delujejo v okviru Evropske unije, na drugi strani, ter
zlasti njegovega člena 115, 
ob upoštevanju naslednjega: 
1.     
dialog in sodelovanje med ekonomskimi in socialnimi interesnimi
skupinami v Evropski uniji in Republiki Sloveniji lahko bistveno pripomorejo k
razvijanju odnosov med Evropsko unijo in Republiko Slovenijo; 
2.     
kaže, da je takšno sodelovanje primerno organizirati med člani
Ekonomskega in socialnega odbora Evropskih skupnosti ter ekonomskimi in
socialnimi partnerji Republike Slovenije, in sicer z ustanovitvijo Skupnega
posvetovalnega odbora; 
3.     
to pomeni, da je treba poslovnik Pridružitvenega sveta, sprejet s Sklepom
št. 1/1999, ustrezno spremeniti, 
SKLENIL:
1. člen
Poslovniku Pridružitvenega sveta se dodajo naslednje določbe:
“15. člen
Skupni posvetovalni odbor
Ustanovi se Skupni posvetovalni odbor, čigar naloga je
pomagati Pridružitvenemu svetu pri spodbujanju dialoga in sodelovanja med
ekonomskimi in socialnimi interesnimi skupinami v Evropski skupnosti in
Republiki Sloveniji. Dialog in sodelovanje vključujeta vse ekonomske in
socialne vidike odnosov med Evropsko skupnostjo in Republiko Slovenijo, ki se
pojavljajo pri izvajanju Evropskega sporazuma. Skupni posvetovalni odbor izraža
svoje poglede na vprašanja, ki se pojavljajo na teh področjih.
16. člen
Skupni posvetovalni odbor sestavljajo štirje predstavniki
Ekonomskega in socialnega odbora Evropskih skupnosti in štirje predstavniki
ekonomskih in socialnih interesnih skupin Republike Slovenije. 
Skupni posvetovalni odbor opravlja svoje naloge na podlagi
pobude Pridružitvenega sveta ali pa, v zvezi s spodbujanjem dialoga med ekonomskimi
in socialnimi krogi, na lastno pobudo. 
Z izborom članov se zagotovi, da Skupni posvetovalni odbor
kar najbolj točno odraža različne ekonomske in socialne interesne skupine v
Evropski skupnosti in Republiki Sloveniji. 
Skupnemu posvetovalnemu odboru bosta sopredsedovala član
Ekonomskega in socialnega odbora Evropskih skupnosti in slovenski član. 
Skupni posvetovalni odbor sprejme svoj poslovnik.
17. člen
Ekonomski in socialni odbor Evropskih skupnosti na eni strani
in slovenske ekonomske in socialne interesne skupine na drugi strani vsak zase
krijejo stroške, ki nastanejo z udeležbo na sestankih Odbora in z delovnimi
skupinami, in sicer glede osebja, potovanj in stroškov bivanja ter glede
stroškov pošte in telekomunikacij. 
Stroške v zvezi s tolmačenjem na sestankih, prevajanjem in
reprodukcijo dokumentov krije Ekonomski in socialni odbor, pri tem pa so
izvzeti stroški slovenske strani v zvezi s tolmačenjem ali prevajanjem v
slovenščino ali iz nje, ki jih krijejo slovenske ekonomske in socialne interesne
skupine. 
Druge stroške v zvezi s konkretno organizacijo sestankov
krije stranka, ki je gostiteljica sestankov.”
2. člen
Ta sklep začne veljati prvi dan drugega meseca, ki sledi
datumu njegovega sprejetja.
Podpisano v Bruslju, dne 26. 10. 2001.
Za Pridružitveni svet 
Predsednik 
L. Michel l. r.
Št. 900-15/2001-7
Ljubljana, dne 25. oktobra 2001.
Vlada Republike Slovenije
Generalni sekretar 
Mirko Bandelj l. r.