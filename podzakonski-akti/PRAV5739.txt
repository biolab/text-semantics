I. SPLOŠNE DOLOČBE
1. člen
(vsebina pravilnika)
(1) Ta pravilnik določa načine, po katerih
Veterinarska uprava Republike Slovenije (v nadaljevanju: VURS) sodeluje s
pristojnimi veterinarskimi organi drugih držav članic Evropske unije (v
nadaljevanju: EU) in pristojnimi službami ter organi Evropske komisije pri
izvajanju evropske veterinarske zakonodaje z namenom usklajenega in enotnega
delovanja, kot to določa Direktiva Sveta 89/608/EGS (UL L  351, 2. 12. 1989) z
vsemi spremembami.
(2) VURS si s pristojnimi organi drugih
držav članic EU izmenja podatke o pristojnih službah in osebah za izvajanje
asistence po tem pravilniku.
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
1.    
veterinarska zakonodaja pomeni vse predpise EU in Republike Slovenije (v
nadaljnjem besedilu: RS), ki se nanašajo na izvedbo evropskih predpisov na
področju zdravstvenega varstva živali, veterinarskega javnega zdravstva, nadzora
nad zdravstvenim stanjem živali, proizvodov živalskega izvora in zaščite
živali;
2.    
prosilka je pristojni veterinarski organ države članice EU, ki prosi za
asistenco;
3.    
zaprošeni organ je veterinarski organ države članice EU, ki je zaprošen
za asistenco;
4.    
tretje države so države, ki niso članice EU.
3. člen
(izjeme)
(1) Informacije in dokumenti, ki jih
pristojni veterinarski organ države članice EU pridobi na zahtevo ali s
pooblastilom pravosodnih organov, se ne smejo uporabljati za namene asistence
po tem pravilniku.
(2) Ne glede na prejšnji odstavek lahko
prosilka uporabi takšne informacije in dokumente v svoji prošnji za asistenco,
pri čemer ne veljajo določbe 15. člena tega pravilnika, če pravosodni organ
dovoli uporabo teh informacij in dokumentov za takšen namen.
II. ASISTENCA
4. člen
(postopek asistence)
(1) Če VURS prejme natančno utemeljeno
zahtevo prosilke, mora posredovati prosilki vse informacije, spričevala,
dokumente in overjene kopije, ki jih poseduje ali ki jih lahko priskrbi, in
kateri lahko pripomorejo k ugotavljanju oziroma razreševanju ravnanj, ki so v
nasprotju z veterinarsko zakonodajo EU. Hkrati mora VURS izvesti ustrezno
poizvedbo in preiskave o dejstvih, na podlagi katerih je prosilka zahtevala
asistenco. VURS mora prosilki sporočiti ugotovitve in druge potrebne
informacije v zvezi z asistenco.
(2) VURS vodi postopke in izvaja poizvedbe
v asistenci po tem pravilniku enako, kot če bi jih izvajal po uradni dolžnosti
oziroma na zahtevo drugega upravnega organa v RS.
5. člen
(pridobivanje podatkov)
(1) VURS mora zagotoviti prosilki vse
podatke o veljavnih predpisih v RS in pravnih instrumentih, ki jih ima VURS na
voljo in se nanašajo na izvajanje veterinarske zakonodaje v RS.
(2) VURS lahko zahteva od prosilke, da se
prošnja ali zahtevek za asistenco prevede v slovenski jezik.
6. člen
(poostreni nadzor)
Na prošnjo prosilke mora VURS v okviru
svojih pristojnosti poostriti nadzor v zadevah, kjer so se pojavile oziroma se
lahko pričakujejo nepravilnosti. Nadzor mora še posebej poostriti v:
-      
obratih v RS, ki so pod veterinarskim nadzorom;
-      
grosističnih in komercialnih skladiščih ter zbirnih centrih;
-      
zagotavljanju sledljivosti gibanja živali in proizvodov in najavah
pošiljk;
-      
transportu živali in proizvodov, ki so v RS pod veterinarskim nadzorom.
7. člen
(poročanje v asistenci)
Na prošnjo prosilke mora VURS podatke,
pridobljene na podlagi drugega odstavka 4. člena tega pravilnika v obliki
poročila, skupaj z ustreznimi dokumenti ali overjenimi kopijami ali povzetki
dokumentov ter postopka, posredovati prosilki. Iz poročil oziroma drugih
dokumentov mora biti razvidno, katera ravnanja vpletenih v zadevo, v kateri
VURS izvaja asistenco, so v nasprotju z veterinarsko zakonodajo.
8. člen
(zahtevek VURS za asistenco)
Postopki iz 4. do 7. člena tega pravilnika
se smiselno uporabljajo v primeru, ko je VURS prosilka za asistenco.
9. člen
(asistenca brez zahteve prosilke)
(1) Kadar VURS meni, da je potrebno izvesti
asistenco pristojnemu veterinarskemu organu v drugi državi članici EU, lahko to
stori samoiniciativno brez uradnega zahtevka prosilke.
(2) Za razloge iz prejšnjega odstavka se
šteje posest določenih informacij ali dokumetov, ki bi lahko pripomogli k
razrešitvi zadeve, VURS pa uradnega zahtevka za asistenco ne dobi.
(3) V asistenci iz prvega odstavka tega
člena VURS izvaja enake ukrepe in postopke ter pošilja informacije in dokumete
drugim pristojnim veterinarskim organom enako kot pri asistenci na podlagi
zahteve.
10. člen
(asistenca Evropski komisiji)
Takoj, ko so mu na voljo, mora VURS
posredovati Evropski komisiji informacije oziroma dokumente, za katere meni, da
so uporabni in se nanašajo na:
-      
živali ali proizvode, ki so bile oziroma se sumi, da so bile predmet
kakršnihkoli ravnanj v nasprotju z veterinarsko zakonodajo, ali
-      
podatke o metodah ali načinih, ki so bili uporabljeni oziroma se sumi,
da so bili uporabljeni v prekrških in kaznivih dejanjih, s katerimi se je
kršila veterinarska zakonodaja;
-      
pomankljivosti, odstopanja oziroma pravne praznine v veterinarski
zakonodaji, katere se odkrije pri izvajanju v praksi in jih je moč izkoristiti
za izmikanje namenom veterinarske zakonodaje.
11. člen
(samoiniciativna izvedba postopka VURS)
(1) Kadar VURS sumi oziroma se izkaže, da v
RS prihaja do ravnanj, ki so v nasprotju z veterinarsko zakonodajo in katerih
preprečevanje je predvsem v skupnem interesu vseh držav članic EU, mora o tem
nemudoma obvestiti Evropsko komisijo.
(2) Postopek VURS iz prejšnjega odstavka se
izvede predvsem takrat, kadar se sumi oziroma izkaže, da je verjetnost širjenja
nedovoljenih ravnanj ali njihovih posledic v druge države članice EU. Isti
postopek izvede VURS tudi, če dobi informacije, da prihaja do podobnih ravnanj
tudi v drugih državah članicah EU oziroma na utemeljen zahtevek Evropske
komisije.
(3) Če se v postopku izkaže, da gre za
ogrožanje zdravja ljudi, se lahko v soglasju z Evropsko komisijo in pristojnimi
veterinarskimi organi drugih držav članic EU o morebitni nevarnosti obvesti
tudi javnost.
(4) Informacije, ki se nanašajo na fizične
ali pravne osebe, se lahko uporabi samo v minimalnem obsegu, ki še omogoča
potek preiskave in so vezane izključno na ugotovitveni postopek, s katerim se
dokazuje kršitve veterinarske zakonodaje.
(5) Če VURS izvede postopek iz prvega in
drugega odstavka tega člena, ni potrebno izvesti postopka iz 9. in 10. člena tega pravilnika.
12. člen
(sodelovanje znotraj Stalnega odbora za
prehransko verigo in zdravstveno varstvo živali)
(1) Predstavniki VURS, predstavniki
veterinarskih organov drugih držav članic EU in uradniki Evropske komisije na
sestankih Stalnega odbora za prehransko verigo ljudi in zdravstveno varstvo
živali preverjajo ali sistem izvajanja medsebojne asistence deluje.
(2) Z namenom priprave sklepov Stalnega
odbora za prehransko verigo ljudi in zdravstveno stanje živali, predstavniki
VURS, predstavniki veterinarskih organov drugih držav članic EU in uradniki
Evropske komisije proučijo vse ustrezne informacije, zbrane v skladu z 10. in 11. členom tega pravilnika.
13. člen
(način sodelovanja)
(1) VURS ukrene vse potrebno, da se
postopki asistence iz tega pravilnika izvajajo diskretno.
(2) VURS mora vzpostaviti direktno
komunikacijo s pristojnimi veterinarskimi organi v državah članicah EU in po
potrebi tudi v tretjih državah.
(3) Kontaktni oddelki VURS za izvajanje
asistence so navedeni v prilogi, ki je sestavni del tega pravilnika.
(4) V primeru, ko odgovorna oseba, ki
izvaja postopke asistence iz tega pravilnika, ugotovi, da so v kršitve veterinarske
zakonodaje vpleteni delavci VURS, mora v roku enega delovnega dne o tem
obvestiti pristojno službo za notranji nadzor VURS.
14. člen
(zavrnitev asistence)
(1) VURS ni dolžan nuditi asistence po tem
pravilniku, če bi nudenje pomenilo prejudiciranje zadeve pred koncem postopka
ali če bi bila takšna asistenca v nasprotju z javno politiko ali drugim
temeljnim interesom države
(2) VURS mora prosilki oziroma Evropski
komisiji pojasniti razloge za zavrnitev nudenja asistence.
15. člen
(pošiljanje informacij in dokumentov)
Izmenjava informacij in dokumentov iz tega
pravilnika se lahko poleg običajne pošte izvaja tudi po telefaksu ali medmrežju.
16. člen
(zagotavljanje zaupnosti informacij in
dokumentov)
(1) Z vsemi informacijami in dokumeti,
izmenjanimi oziroma zbranimi na podlagi tega pravilnika, se ravna kot z zaupnim
gradivom in v skladu s predpisi, ki urejajo varstvo osebnih podatkov ter
varstvo poslovnih skrivnosti.
(2) Informacije in dokumete po tem
pravilniku je dovoljeno izmenjati izključno samo z osebami držav članic EU oziroma
organov EU, ki imajo po dolžnosti dostop do njih.
(3) Uporaba informacij in dokumentov po tem
pravilniku v druge namene ni dovoljena, razen, če organ, ki jih pošilja, s tem
soglaša, in če takšen način sporočanja in rabe informacij ni v nasprotju s
predpisi države prosilke.
(4) VURS mora v primerih iz prejšnjega
odstavka upoštevati omejitve iz zakona, ki ureja dostop do informacij javnega
značaja.
(5) Informacije in dokumenti, zbrani v
skladu s tem pravilnikom, ostanejo zaupni tudi potem, ko je zadeva zaključena.
(6) Ko je za VURS zadeva zaključena, se
informacije in dokumenti, zbrani po tem pravilniku, lahko uporabijo le še v
postopku za prekrške ali v kazenskem postopku.
(7) Če VURS uporabi informacije in
dokumente v skladu s prejšnjim odstavkom, mora o tem obvestiti pristojni zaprošeni
organ.
17. člen
(asistenca pristojnim organom v tretjih
državah)
VURS mora obvestiti Evropsko komisijo in
pristojne organe drugih držav članic EU o obstoju medsebojne asistence s
pristojnimi veterinarskimi organi v tretjih državah.
18. člen
(stroški)
(1) Stroške, nastale v asistenci v RS po
tem pravilniku, ne glede na to, ali je VURS v vlogi prosilke ali zaprošenega
organa, krije VURS.
(2) VURS mora plačati tudi stroške
izvedencev v tujini, kadar je VURS prosilka.
(3) Nudenje asistence po tem pravilniku se
ne sme zavrniti zaradi finančnih razlogov.
19. člen
(druga medsebojna sodelovanja)
Določbe tega pravilnika ne vplivajo na
postopke medsebojnega sodelovanja držav članic EU na področju kaznivih ravnanj.

Priloga:
Kontaktni oddelki VURS za izvajanje asistence

Pravilnik o asistenci Veterinarske uprave
Republike Slovenije in pristojnih veterinarskih organov držav članic EU ter
Evropske komisije (Uradni list RS, št. 28/04)
vsebuje naslednjo končno določbo:
»III. KONČNA DOLOČBA
20. člen
Ta pravilnik začne veljati 1. maja 2004.«.

Pravilnik o spremembi pravilnika o asistenci
Veterinarske uprave Republike Slovenije in pristojnih veterinarskih organov
držav članic EU ter Evropske komisije (Uradni list RS, št. 78/04) vsebuje naslednjo končno določbo:
»2. člen
Ta pravilnik začne veljati naslednji dan po
objav v Uradnem listu Republike Slovenije.«.