1. člen
(vsebina)
S to uredbo se določajo pristojnosti
nadzora nad izvajanjem Uredbe Sveta (ES) 1099/2009 z dne 24. septembra
2009 o zaščiti živali pri usmrtitvi (UL L št. 303 z dne 18. 11. 2009,
str. 1; v nadaljnjem besedilu: Uredba 1099/2009/ES), pristojnosti v zvezi z
organiziranjem usposabljanja osebja v klavnicah in pogoji za priznanje kvalifikacij,
enakovrednih potrdilom o usposobljenosti, zagotavljanje znanstvene podpore,
imenovanje kontaktne točke in prekrški za kršitve določb Uredbe 1099/2009/ES.
2. člen
(pristojni organ)
(1) Pristojni organ za izvajanje
Uredbe 1099/2009/ES in uradni nadzor nad njenim izvajanjem je Uprava za varno
hrano, veterinarstvo in varstvo rastlin (v nadaljnjem besedilu: Uprava), pri
čemer uradni nadzor izvajajo uradni veterinarji.
(2) Ne glede na prejšnji odstavek je
za uradni nadzor nad izvajanjem določb 8. člena Uredbe 1099/2009/ES pristojen
Tržni inšpektorat Republike Slovenije.
3. člen
(kontaktna točka)
Generalni direktor Uprave imenuje osebo, ki
opravlja naloge kontaktne točke iz drugega pododstavka drugega odstavka 20.
člena Uredbe 1099/2009/ES.
4. člen
(usposabljanje)
(1) Usposabljanje osebja v klavnicah,
preverjanje znanja in izdajo potrdil o usposobljenosti iz 21. člena Uredbe
1099/2009/ES izvaja Uprava.
(2) Ne glede na prejšnji odstavek
lahko usposabljanje iz prejšnjega odstavka na javni poziv Uprave izvaja pravna
oseba ali samostojni podjetnik posameznik po programu, ki ga odobri Uprava.
(3) Če se usposabljanje izvede v
skladu s prejšnjim odstavkom, je treba po izvedenem programu Upravi poslati
seznam udeležencev s podatki o osebnem imenu, naslovu, datumu rojstva, vrsti in
vsebini usposabljanja ter datumu in trajanju usposabljanja.
5. člen
(program usposabljanja)
(1) Program usposabljanja mora poleg
vsebinskih sklopov iz Priloge IV Uredbe določati tudi lokacijo usposabljanja,
predavatelje ter njihove reference in od predavateljev podpisana soglasja o
sodelovanju v programu.
(2) Za ustrezne reference iz
prejšnjega odstavka se štejejo zlasti izobrazba veterinarske ali zootehniške
smeri, delovne in strokovne izkušnje ter morebitne objave v strokovni in
poljudni literaturi na področju vsebinskega sklopa, o katerem naj bi
predavatelj predaval.
6. člen
(preverjanje znanja)
Preverjanje znanja se opravlja pisno iz
vsebin, navedenih v Prilogi IV Uredbe 1099/2009/ES, pod nadzorom predstavnika
Uprave, ki ga imenuje generalni direktor Uprave. Pisno nalogo oceni predstavnik
Uprave, izid izpita pa oceni kot »opravil« ali »ni opravil«.
7. člen
(potrdilo o usposobljenosti)
Potrdilo o usposobljenosti iz 21. člena
Uredbe 1099/2009/ES izda Uprava v slovenskem in angleškem jeziku.
8. člen
(globe)
(1) Z globo od 5.000 do 100.000 eurov
se kaznuje pravna oseba ali samostojni podjetnik posameznik, ki:
1.     
usmrti žival, ki ni bila predhodno omamljena v skladu s prvim odstavkom
4. člena Uredbe 1099/2009/ES;
2.     
ravna v nasprotju z drugim ali tretjim odstavkom 7. člena Uredbe
1099/2009/ES;
3.     
pri zakolu izven klavnice ne zagotovi pogojev iz drugega odstavka 10.
člena Uredbe 1099/2009/ES;
4.     
uporabi katero od metod omejitve živali iz tretjega odstavka 15. člena
Uredbe 1099/2009/ES;
5.     
v primeru nujne usmrtitve ne zagotovi čim prejšnje usmrtitve živali (19.
člen Uredbe 1099/2009/ES).
(2) Z globo od 2.000 do 5.000 eurov se
za prekršek iz prejšnjega odstavka kaznuje tudi odgovorna oseba pravne osebe
ali odgovorna oseba samostojnega podjetnika posameznika.
(3) Z globo od 1.000 do 2.000 eurov se
za prekršek iz 1., 3., 4. ali 5. točke prvega odstavka tega člena kaznuje
posameznik.
9. člen
(globe)
(1) Z globo od 1.500 do 50.000 eurov
se kaznuje pravna oseba ali samostojni podjetnik posameznik, ki:
1.     
ne ravna v skladu s prvim odstavkom 5. člena Uredbe 1099/2009/ES;
2.     
ne izda ali ne izvaja standardnih operativnih postopkov (prvi odstavek
6. člena Uredbe 1099/2009/ES);
3.     
ne zagotovi rednega vzdrževanja in pregleda opreme v skladu s prvim
pododstavkom prvega odstavka 9. člena Uredbe 1099/2009/ES;
4.     
ne zagotovi rezervne opreme iz drugega odstavka 9. člena Uredbe
1099/2009/ES;
5.     
v primeru odpovedi prvotno uporabljene opreme ne uporabi rezervne opreme
iz drugega odstavka 9. člena Uredbe 1099/2009/ES;
6.     
ne zagotovi izpolnitve zahtev iz 11. člena Uredbe 1099/2009/ES;
7.     
ne zagotovi, da so ureditev in gradnja klavnice ter oprema, ki se
uporablja, v skladu s Prilogo II Uredbe 1099/2009/ES (prvi odstavek 14. člena
Uredbe 1099/2009/ES);
8.     
ne določi pooblaščenca za dobro počutje živali v skladu s prvim
odstavkom 17. člena Uredbe 1099/2009/ES;
9.     
ne zagotovi, da ima pooblaščenec za dobro počutje živali potrdilo v
skladu s četrtim odstavkom 17. člena Uredbe 1099/2009/ES.
(2) Z globo od 1.000 do 2.500 eurov se
za prekršek iz prejšnjega odstavka kaznuje tudi odgovorna oseba pravne osebe
ali odgovorna oseba samostojnega podjetnika posameznika.
(3) Z globo od 500 do 1.000 eurov se
za prekršek iz 6. točke prvega odstavka tega člena kaznuje posameznik.
10. člen
(globe)
(1) Z globo od 800 do 20.000 eurov se
kaznuje pravna oseba ali samostojni podjetnik posameznik, ki:
1.     
ne sprejme ukrepov v skladu z drugim odstavkom 3. člena Uredbe
1099/2009/ES;
2.     
ne zagotovi ali ne izvaja rednega preverjanja, ali živali kažejo znake
zavesti ali občutljivosti v času od konca postopka omamljanja do smrti (prvi
pododstavek prvega odstavka 5. člena Uredbe 1099/2009/ES);
3.     
ne sestavi ali ne izvaja standardnih operativnih postopkov (drugi
odstavek 6. člena Uredbe 1099/2009/ES);
4.     
proizvaja oziroma prodaja opremo za omejitev premikanja ali omamljanje
živali brez navodil za uporabo tako, da zagotavlja optimalne pogoje za dobro
počutje živali, in teh navodil ne objavi na medmrežju (8. člen Uredbe
1099/2009/ES);
5.     
ne vodi ali ne predloži evidence o vzdrževanju opreme, ki se uporablja
za omejitev premikanja in omamljanje živali (drugi pododstavek prvega odstavka
9. člena Uredbe 1099/2009/ES);
6.     
ne zagotovi ravnanja v skladu z operativnimi pravili iz Priloge III
Uredbe 1099/2009/ES (prvi odstavek 15. člena Uredbe 1099/2009/ES);
7.     
ne uvede ali ne izvaja postopkov spremljanja na vsaki klavni liniji v
klavnici (prvi in tretji odstavek 16. člena Uredbe 1099/2009/ES);
8.     
ne vodi ali ne predloži evidence ukrepov za izboljšanje dobrega počutja
živali v klavnici ali evidenco hrani manj kakor eno leto (peti odstavek 17.
člena Uredbe 1099/2009/ES).
(2) Z globo od 500 do 2.500 eurov se
za prekršek iz prejšnjega odstavka kaznuje tudi odgovorna oseba pravne osebe
ali odgovorna oseba samostojnega podjetnika posameznika.
(3) Z globo od 200 do 500 eurov se
kaznuje posameznik, ki stori prekršek iz 2. točke prvega odstavka tega člena.
11. člen
(prehodne določbe)
(1) Šteje se, da izpolnjuje pogoje
glede usposobljenosti iz te uredbe tudi oseba, ki se je udeležila
usposabljanja, opravila pisni preizkus znanja iz 4. člena Pravilnika o zaščiti
živali pri zakolu (Uradni list RS, št. 33/05 in 5/06) in ki ima ob uveljavitvi
te uredbe najmanj triletne izkušnje pri delu z živimi živalmi v klavnicah.
(2) Osebi iz prejšnjega odstavka
Uprava izda potrdilo o usposobljenosti iz 7. člena te uredbe na podlagi vloge,
h kateri morajo biti priložena dokazila o izpolnjevanju pogojev iz prejšnjega
odstavka. Vloga se lahko vloži do 8. decembra 2015.
(3) Določba prvega odstavka tega člena
se ne uporablja za pooblaščence za dobro počutje živali.
12. člen
(prenehanje veljavnosti)
Z dnem uveljavitve te uredbe preneha
veljati Pravilnik o zaščiti živali pri zakolu (Uradni list RS, št. 33/05 in
5/06), 6. in 7. člen Pravilnika o zaščiti živali pri zakolu (Uradni list
RS, št. 33/05 in 5/06) pa se v skladu s prvim odstavkom 29. člena Uredbe
1099/2009/ES uporabljata do 9. decembra 2019 za klavnice, ki so bile
zgrajene ali so bile v njih izvedene prenove ali namestitve nove opreme v
hlevih ali ogradah za dogon živali v klavnico pred 1. januarjem 2013.
13. člen
(uveljavitev)
Ta uredba začne veljati petnajsti dan po
objavi v Uradnem listu Republike Slovenije.
Št. 00728-48/2013
Ljubljana, dne 29. avgusta 2013
EVA 2013-2330-0052
Vlada Republike Slovenije
mag. Alenka Bratušek l.r.
Predsednica