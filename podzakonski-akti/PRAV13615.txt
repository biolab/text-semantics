I. SPLOŠNE DOLOČBE
1. člen
(vsebina)
(1) Ta pravilnik ureja:
-       
način preiskave nesreč in incidentov preiskovalnega organa v železniškem
prometu,
-       
način medsebojnega obveščanja,
-       
medsebojno sodelovanje preiskovalnih organov,
-       
službeno izkaznico preiskovalcev preiskovalnega organa,
-       
način obveščanja in preiskave nesreč in incidentov upravljavca in
prevoznikov,
-       
evidentiranje, statistično spremljanje ter objavljanje podatkov
upravljavcev in prevoznikov.
(2) Ta pravilnik delno prenaša Direktivo 2016/798 Evropskega
parlamenta in Sveta z dne 11. maja 2016 o varnosti na železnici (prenovitev)
(UL L št. 138 z dne 26. 5. 2016, str. 102), zadnjič popravljeno s Popravkom (UL
L št. 59 z dne 7. 3. 2017, str. 41).
II. PREISKAVA PREISKOVALNEGA ORGANA
2. člen
(začetek preiskave)
(1) Preiskovalni organ mora začeti postopek zbiranja
informacij in ugotavljanja dejstev takoj, ko izve za nesrečo ali incident.
(2) Preiskovalni organ najpozneje dva meseca od prejema
uradnega obvestila odloči o začetku preiskave.
(3) Preiskovalni organ lahko preiskuje tudi primere, ki ne
sodijo med železniške nesreče in incidente, če te druge preiskave ne ogrožajo
njegove neodvisnosti.
3. člen
(imenovanje glavnega preiskovalca in komisije preiskovalnega
organa)
(1) Vodja preiskovalnega organa po odločitvi o začetku
preiskave imenuje glavnega preiskovalca.
(2) Vodja preiskovalnega organa lahko glede na obseg in
značilnosti nesreče ali incidenta na predlog glavnega preiskovalca imenuje
komisijo preiskovalnega organa.
(3) Komisijo preiskovalnega organa sestavljajo:
-       
glavni preiskovalec in
-       
eden ali več preiskovalcev kot člani komisije.
(4) Pri delu komisije lahko sodelujejo tudi strokovnjaki s
področja gospodarskih dejavnosti ali drugih strok (npr. zdravniki, psihologi,
sociologi, predstavniki inštitutov).
(5) Če preiskovalni organ pri svojem delu potrebuje strokovno
pomoč za izvedbo tehničnih pregledov, analiz ali ocen, lahko zanjo zaprosi
preiskovalne organe drugih držav članic Evropske unije ali ERA pod pogojem, da
ta pomoč ne vpliva na njegovo neodvisnost.
4. člen
(preiskava, zavarovanje in varovanje območja nesreče ali
incidenta)
(1) Postopek preiskave se izvede s čim manjšim oviranjem
železniškega prometa.
(2) Glavni preiskovalec ali komisija preiskovalnega organa
lahko zahtevata, da se zaradi nadaljnje preiskave in preprečitve uničenja,
izgube ali odtujitve dokaznega gradiva zavarujejo dokazi. Pri tem morata
določiti tudi način njihovega zavarovanja glede na fizične značilnosti
posameznega dokaza, zavarovanje dokaza pa se lahko izvede tudi z zasegom dokaza
za določen čas, če zavarovanje ali zaseg teh dokazov nista bila izvedena v
okviru predkazenskega oziroma prekrškovnega postopka.
(3) Dokazov, ki so bili zaseženi v okviru predkazenskega
oziroma prekrškovnega postopka, zaradi potreb po analizi ni dovoljeno izročiti
upravljavcu ali prevozniku, temveč analizo dokazov opravi preiskovalni organ.
(4) Upravljavec in prevoznik lahko od pristojnega organa, ki
je zasegel dokaze, pridobita izsledke analize oziroma kopije izsledkov glede na
fizične značilnosti zaseženih dokazov zaradi preiskave vzrokov in okoliščin
nesreče ali incidenta v skladu s predpisi, ki urejajo varnost osebnih podatkov.
(5) Območje nesreče ali incidenta ter poškodovanih
materialnih sredstev je treba takoj zavarovati pred dostopom nepooblaščenih
oseb. Do prihoda policije območje nesreče ali incidenta in poškodovanih
materialnih sredstev varuje upravljavec ali prevoznik. Če območja nesreče ali
incidenta ne zavaruje policija, varovanje nadaljuje upravljavec ali prevoznik.
Upravljavec ali prevoznik lahko varovanje preneha po ustnem dovoljenju glavnega
preiskovalca.
(6) Postopek preiskave in sam ogled kraja nesreče lahko
potekata istočasno in skupaj ob vzajemnem sodelovanju s policijo, komisijo
upravljavca in prevoznika ali drugim pristojnim preiskovalnim organom, pri tem
pa vsak organ sledi svojemu cilju preiskave.
(7) Logistično podporo med preiskovalnim postopkom in
usklajevanjem med organi, ki sodelujejo pri preiskavi, zagotavlja preiskovalni
organ v sodelovanju z udeleženimi v preiskovalnem postopku.
5. člen
(podatki preiskave)
(1) Podatki preiskave preiskovalnega organa so:
1.     
izjave udeležencev, prič in drugih oseb,
2.     
posneti pogovori med osebjem, vpletenim v nesrečo ali incident,
3.     
izdelane analize delovanja naprav,
4.     
rezultati preiskav teles žrtev,
5.     
rezultati preiskav železniškega osebja in drugih oseb, vpletenih v
nesrečo ali incident, in
6.     
informacije ali evidence upravljavca, vpletenih prevoznikov in
varnostnega organa ali drugi podatki preiskave.
(2) Podatki iz prejšnjega odstavka se objavijo v končnem
poročilu o preiskavi v skladu s predpisi, ki urejajo osebne podatke, v času
preiskave pa so za namen predkazenskega postopka dostopni policiji ali drugemu
preiskovalnemu organu v predkazenskem postopku.
6. člen
(poročilo o preiskavi)
(1) Preiskovalni organ na svoji spletni strani objavi končno
poročilo o preiskavi praviloma najpozneje 12 mesecev od datuma dogodka. Če
končno poročilo ni objavljeno v 12 mesecih, preiskovalni organ objavi vmesno
izjavo najmanj ob vsaki obletnici nesreče ter v njej predstavi napredek
preiskave in vsa morebitna vprašanja v zvezi z varnostjo. Končno poročilo se
skupaj z varnostnimi priporočili pošlje upravljavcem, prevoznikom, varnostnemu
organu, žrtvam in njihovim sorodnikom, lastnikom poškodovanega premoženja,
proizvajalcem, pristojnim organom za ukrepanje, predstavnikom osebja, ERA ter
zadevnim organom in stranem v drugih državah članicah.
(2) Končno poročilo vsebuje naslednje dele:
1.     
opis in ozadje dogodka;
2.     
evidenco preiskav in poizvedb, vključno s sistemom varnega upravljanja,
veljavnimi pravili in predpisi, podatki o delovanju tirnih vozil ter tehničnih
objektov in naprav, organiziranostjo delovne sile, dokumentacijo o operativnem
sistemu in podobnih predhodnih dogodkih;
3.     
analizo vzrokov dogodka in ugotovitve, vključno z dejavniki, ki so k
temu prispevali, povezanimi z:
- 
dejanji vpletenih oseb,
- 
stanjem tirnih vozil ali tehničnih objektov in naprav,
- 
znanjem in spretnostmi osebja, postopki in vzdrževanjem,
- 
pogoji iz regulativnega okvira in
- 
uporabo sistema varnega upravljanja.
III. MEDSEBOJNO SODELOVANJE PREISKOVALNIH ORGANOV
7. člen
(namen sodelovanja)
(1) Preiskovalni organi držav članic Evropske unije aktivno
izmenjujejo stališča in izkušnje zaradi izboljšanja skupnih preiskovalnih
metod, oblikovanja skupnih načel spremljanja izvedbe varnostnih priporočil ter
prilagajanja tehničnemu in znanstvenemu napredku.
(2) Dejavnosti sodelovanja preiskovalnih organov potekajo ob
pomoči in usklajevanju z ERA.
IV. SLUŽBENA IZKAZNICA
8. člen
(službena izkaznica preiskovalcev preiskovalnega organa)
(1) Preiskovalci preiskovalnega organa se pri izvajanju nalog
v zvezi s preiskovanjem nesreče ali incidenta izkazujejo s službeno izkaznico
preiskovalcev preiskovalnega organa (v nadaljnjem besedilu: službena
izkaznica).
(2) Vsebina in grafična oblika
službene izkaznice preiskovalca preiskovalnega organa sta določeni v Prilogi,
ki je sestavni del tega pravilnika.
V. PREISKAVA UPRAVLJAVCA IN PREVOZNIKOV
9. člen
(obveščanje)
(1) Ob nastanku nesreče ali incidenta upravljavec in
prevozniki takoj začnejo postopke obveščanja. Postopke obveščanja določijo upravljavec
in prevozniki vsak v svojem sistemu varnega upravljanja.
(2) Če so v nesreči ali incidentu poškodovane osebe ali se
nesreča ali incident zgodi med nakladanjem, polnjenjem, prevozom ali
razkladanjem nevarnega blaga, mora osebje upravljavca ali prevoznika, če je v
dogodku udeleženo le osebje ali sredstva prevoznika, takoj obvestiti pristojni
regijski center za obveščanje (v nadaljnjem besedilu: ReCO) na številko 112.
(3) Obvestilo iz prejšnjega odstavka mora vsebovati podatke
o:
1.     
času in kraju nastanka dogodka;
2.     
vrsti dogodka;
3.     
vrsti ogroženosti:
- 
zaradi nesreče potniškega vlaka,
- 
zaradi nesreče tovornega vlaka,
- 
zaradi tovora ali
- 
zaradi naravne nesreče;
4.     
obliki ogroženosti:
- 
trčenje vlaka,
- 
iztirjenje vlaka,
- 
nesreča na nivojskem prehodu,
- 
nesreča, ki jo osebam povzročijo tirna vozila med gibanjem,
- 
požar na vlaku ali okolici ali
- 
druge vrste nesreč;
5.     
nesreči:
- 
število udeležencev nesreče,
- 
posledice nesreče,
- 
število poškodovanih oseb in
- 
število mrtvih oseb;
6.     
izvedenih ukrepih in potrebni pomoči.
(4) Če ni možnosti neposrednega klica ReCO, se o tem posebej
opozorita progovni prometnik ali prometnik in pooblaščena oseba prevoznika.
(5) V primeru nesreče, poškodbe potnika, ki se je poškodoval
na javni železniški infrastrukturi (razen na vlaku), kadar ne gre za hudo poškodovano
osebo, namerne poškodbe progovnih, signalnovarnostnih, telekomunikacijskih in
elektroenergetskih naprav in motornih vozil za posebne namene, kadar ne
dosežejo meril za nesrečo, nastavljanja predmetov na progo ali tir in samomora,
poskusa samomora ali poškodovanja nepooblaščenih oseb na javni železniški
infrastrukturi, mora osebje upravljavca ali prevoznika, če je v dogodku
udeleženo le osebje ali sredstva prevoznika, takoj obvestiti
Operativno-komunikacijski center Policije na številko 113.
(6) Če ni možnosti neposrednega klica na številko 113, se o
tem posebej opozorita progovni prometnik ali prometnik in pooblaščena oseba
prevoznika.
(7) Če so bile v nesreči poškodovane osebe oziroma je nastala
velika škoda ali obstaja sum kaznivega dejanja, mora osebje upravljavca ali
prevoznika, če je v dogodku udeleženo le osebje ali sredstva prevoznika, takoj
obvestiti inšpektorat, pristojen za železniški promet, in
Operativno-komunikacijski center Policije na številko 113.
(8) Če nastane nesreča ali incident na mejni progi, mora
postaja, ki prva izve za ta dogodek, o tem takoj obvestiti sosednjo mejno
postajo.
(9) Sporočilo o nesreči ali incidentu, ki je lahko telefonsko
ali ustno, mora vsebovati najnujnejše podatke o kraju in vrsti dogodka,
človeških žrtvah, poškodovanih osebah, poškodbi ali nevoznosti proge ali tira,
nevoznosti vzporedne proge oziroma drugega tira dvotirne proge, stanju
signalnovarnostnih in telekomunikacijskih naprav ter stabilnih naprav
električne vleke, tirnih vozil in drugih sredstev, sprejetih ukrepih, potrebi
po pomoči javnih reševalnih služb in druge podatke, pomembne za nadaljnje
ravnanje. Naknadno ugotovljena dejstva in okoliščine je treba znova sporočiti.
(10) Upravljavec v svojem sistemu varnega upravljanja določi
pooblaščeno osebo, ki jo progovni prometnik ali prometnik takoj obvesti o
nastanku nesreče ali incidenta.
(11) Prevoznik v svojem sistemu varnega upravljanja določi
pooblaščeno osebo, ki jo njegovi delavci oziroma pogodbeni partnerji takoj
obvestijo o nastanku nesreče ali incidenta, v katerem so bili udeleženi njegovi
delavci ali pogodbeni partnerji ali njegova sredstva za delo.
(12) O vseh nesrečah in incidentih upravljavec in prevoznik
takoj telefonsko obvestita tudi preiskovalni organ.
10. člen
(pisna prijava)
(1) Pooblaščeni osebi upravljavca in prevoznika za vsako
nesrečo ali incident, v katerem je bilo udeleženo njihovo osebje in sredstva,
sestavita pisno prijavo.
(2) Pisna prijava iz prejšnjega odstavka vsebuje naslednje
podatke:
1.     
datum in čas nastanka dogodka; datum se vpiše v obliki dan, mesec in
leto, čas pa v obliki ura in minuta, in sicer od 00.01 do 24.00;
2.     
kraj nastanka dogodka (kilometrska lega, odsek proge, postaja, službeno
mesto, tir, proga, stran proge, tirnica ipd.);
3.     
vrsto in številko vlaka;
- 
vrsto vlaka;
- 
številko vlaka;
- 
številke vlečnih vozil z navedbo uvrstitve vlečnega vozila pri vlaku
(vlakovna, priprega, doprega ali vmesna lokomotiva);
- 
podatke o premikalnem sestavu (rinjeni ali vlečeni sestav, število
vagonov);
- 
individualno številko iztirjenih tirnih vozil;
4.     
podatke o prevozniku;
5.     
podatke o upravljavcu (lastniku) infrastrukture na območju dogodka;
6.     
kratek opis dogodka, ki mora vključevati čim več podatkov, pomembnih za
nadaljnjo preiskavo;
7.     
ovire v prometu (zamude vlakov, izpad vlakov in nadomestni prevoz);
8.     
podatke o vremenu, temperaturi in vidljivosti v času nastanka dogodka;
9.     
podatke o posledicah pri ljudeh in poškodovanih materialnih sredstvih:
umrli, poškodovani, poškodbe in nevoznost tira, poškodbe signalnovarnostnih,
telekomunikacijskih in stabilnih naprav električne vleke, poškodbe voznih
sredstev, poškodbe tovora in onesnaženje okolja, ocena materialne škode;
10.  
ime, priimek, naziv delovnega mesta in organizacijsko enoto udeleženega
železniškega delavca;
11.  
ime in priimek pooblaščene osebe, ki je sestavila prijavo, in njen
lastnoročni podpis.
(3) Obliko in način izpolnjevanja pisne prijave nesreče ali
incidenta določita upravljavec in prevoznik vsak v svojem sistemu varnega
upravljanja.
(4) Pisno prijavo iz prvega odstavka tega člena pooblaščena
oseba upravljavca in prevoznika pošlje:
1.     
preiskovalnemu organu;
2.     
inšpektoratu, pristojnemu za delo, če so se smrtno ponesrečili ali
telesno poškodovali železniški delavci upravljavca oziroma prevoznika pri
opravljanju službe, pri kolektivnih nesrečah in nevarnih pojavih, ki bi lahko
ogrozili življenja delavcev pri delu in drugih ljudi;
3.     
organizacijskim enotam in službam upravljavca in prevoznika, ki jih
določita upravljavec in prevoznik vsak v svojem sistemu varnega upravljanja.
11. člen
(preiskava)
(1) Upravljavec in prevoznik morata zaradi izboljšanja
varnosti v železniškem prometu in preprečevanja nesreč in incidentov opraviti
preiskavo.
(2) Preiskavo nesreče ali incidenta, v katerem je udeleženo
osebje ali sredstva upravljavca in prevoznika, opravlja preiskovalna komisija,
ki je sestavljena iz članov upravljavca in prevoznika.
(3) Če je v nesreči ali incidentu udeleženo osebje ali
sredstva samo upravljavca, preiskavo opravlja upravljavec sam.
(4) Če je v nesreči ali incidentu udeleženo osebje ali
sredstva samo prevoznika, preiskavo opravlja prevoznik sam.
(5) V preiskavi nesreče ali incidenta lahko sodelujejo tudi
osebe, ki so neodvisne od upravljavca in prevoznika.
(6) Vsako nesrečo in incident v železniškem prometu morata
upravljavec in prevoznik raziskati, da se ugotovijo vzroki in okoliščine
nastanka nesreče ali incidenta. Upravljavec in prevoznik sprejmeta potrebne
preprečevalne ukrepe, s katerimi odpravita vzroke, ki bi lahko znova povzročili
nesrečo ali incident.
(7) Način vodenja preiskave, ki jo morata opraviti
upravljavec in prevoznik, predpišeta upravljavec in prevoznik vsak v svojem
sistemu varnega upravljanja.
12. člen
(preiskovalna komisija)
(1) Preiskovalno komisijo nesreče ali incidenta, v katerem je
udeleženo osebje ali sredstva upravljavca in prevoznika, imenuje upravljavec.
Upravljavec in prevoznik določita vsak svoje člane preiskovalne komisije, pri
čemer morata biti predsednik in njegov namestnik vedno predstavnika
upravljavca.
(2) Za sodelovanje v preiskovalni komisiji so lahko imenovani
tudi drugi strokovnjaki s področja gospodarskih dejavnosti ali strok (npr.
zdravniki, psihologi, predstavniki inštitutov, sociologi).
(3) Preiskovalna komisija mora biti sestavljena tako, da je
skupno število udeležencev v komisiji neparno.
(4) Kadar je pri delu preiskovalne komisije potrebno tudi
sodelovanje drugih železniških strokovnjakov ali strokovnjakov drugih panog,
jih upravljavec imenuje kot člane preiskovalne komisije ali sodelavce.
(5) Kadar se opravljata ogled in preiskava nesreče ali
incidenta na industrijskem tiru, ki ga oskrbujejo delavci prevoznika, mora biti
član komisije tudi predstavnik lastnika industrijskega tira.
(6) V mejnem prometu na delu proge, ki povezuje dve mejni
postaji, opravljajo ogled in preiskavo nesreče ali incidenta delavci
upravljavca mejne proge. Če ni mogoče ugotoviti, v kateri državi se je nesreča
ali incident zgodil, se sosednja upravljavca dogovorita, kateri izmed njiju bo
opravil preiskavo, ali pa jo opravita skupaj.
(7) Sestavo preiskovalne komisije nesreče ali incidenta,
sodelovanje drugih železniških strokovnjakov v komisiji, način preiskave,
pristojnosti komisije ter upravičenost rekonstrukcije predpišeta upravljavec in
prevoznik v svojem sistemu varnega upravljanja.
(8) Preiskovalna komisija lahko zahteva informacije od vseh,
za katere domneva, da lahko zagotovijo informacije, ki so pomembne za
preiskavo, ter lahko v dogovoru s preiskovalnim sodnikom, državnim tožilcem,
policijo ali glavnim preiskovalcem preiskovalnega organa zaseže, zavaruje in prouči
predmete, dokumente, zapise iz elektronskih medijev, ki so po njenem mnenju
pomembni za preiskavo, pri čemer komisija lahko:
1.     
prosto dostopa na kraj dogodka in do vozil, njihovih delov, tovora,
razbitin, vstopa na zemljišče in v objekte;
2.     
odredi zaseg dokazov in nadzor nad odstranjevanjem ostankov ali delov
vozil za potrebe preiskave;
3.     
odvzame zapisovalni medij registrirnih naprav na vozilih in drugih
napravah za potrebe analiz preiskave;
4.     
opravi razgovor s pričami in udeleženci;
5.     
pridobi katero koli informacijo ali zapis, ki ga imajo lastnik,
upravljavec in prevoznik ali proizvajalec sredstev, ki so bila v dogodku
udeležena.
13. člen
(končno poročilo o preiskavi preiskovalne komisije)
(1) Preiskovalna komisija, ki je opravljala preiskavo nesreče
ali incidenta, pripravi končno poročilo najpozneje štiri mesece od datuma
dogodka, ki mora vsebovati dele iz drugega odstavka 6. člena tega pravilnika.
(2) Podrobnejše določbe o obliki in načinu izpolnjevanja
poročila o preiskavi, način dostave poročila ter dostave poročila za potrebe
upravljavca in prevoznika predpišeta upravljavec in prevoznik v svojem sistemu
varnega upravljanja.
(3) Preiskovalna komisija lahko skupaj s poročilom o
preiskavi upravljavcu ali prevozniku z namenom, da se uvedejo ukrepi za odpravo
vzrokov za nastanek tovrstnih in podobnih dogodkov, izda priporočilo.
(4) Natančnejše določbe o načinu izvedbe varnostnih
priporočil komisije upravljavca in prevoznika predpišeta upravljavec in
prevoznik v svojem sistemu varnega upravljanja.
VI. EVIDENCA IN STATISTIČNO SPREMLJANJE
14. člen
(evidenca o nesrečah in incidentih)
(1) Upravljavec in prevozniki morajo voditi evidenco o
nesrečah in incidentih.
(2) Natančnejše določbe o obliki in načinu vodenja evidenc
predpišejo upravljavec in prevozniki vsak v svojem sistemu varnega upravljanja.
15. člen
(statistično spremljanje in poročanje)
Upravljavec in prevozniki spremljajo statistiko o nesrečah in
incidentih v skladu z zakonom, ki ureja državno statistiko.
VII. KONČNI DOLOČBI
16. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o ravnanju ob resnih nesrečah, nesrečah in incidentih v železniškem
prometu (Uradni list RS, št. 62/15, 55/17 – popr. in 30/18 – ZVZelP-1).
17. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.
Št. 007-19/2019
Ljubljana, dne 17. junija 2019 
EVA 2018-2430-0083
Mag. Alenka Bratušek
ministrica
za infrastrukturo

Priloga:
Vsebina in grafični prikaz službene izkaznice preiskovalca preiskovalnega
organa za preiskovanje železniških nesreč in incidentov