I. SPLOŠNA DOLOČBA
1. člen
(vsebina pravilnika)
(1) Ta pravilnik podrobnejše ureja vzgojno delovanje
šole in postopek vzgojnega ukrepanja (v nadaljnjem besedilu: šolski red).
(2) Ta pravilnik se smiselno uporabljajo tudi za dijake
v izrednem izobraževanju oziroma udeležence izobraževanja odraslih, ki se
izobražujejo po javno veljavnih izobraževalnih programih za pridobitev
srednješolske izobrazbe.
II. VZGOJNO DELOVANJE ŠOLE
2. člen
(vzgojno delovanje)
Šola z vzgojnim delovanjem ozavešča dijake predvsem o:
1.     
splošno-civilizacijskih vrednotah,
2.     
pravicah in dolžnostih,
3.     
zdravem načinu življenja in izrabi prostega časa,
4.     
varovanju pred nevarnostmi in tveganji,
5.     
različnih vrstah nasilja,
6.     
tveganem spolnem vedenju,
7.     
varstvu okolja.
3. člen
(šolska pravila)
(1) Šola z internim aktom določi predvsem naslednja
šolska pravila:
1.     
merila in postopek za podeljevanje pohval, nagrad in drugih priznanj
dijakom,
2.     
upravičene razloge za zamujanje ali predčasno odhajanje dijaka od pouka,
3.     
upravičene razloge za oprostitev prisotnosti dijaka pri pouku in način
njegove vključitve v vzgojno-izobraževalno delo v času oprostitve,
4.     
način vključitve dijaka v vzgojno-izobraževalno delo v času prepovedi
prisotnosti pri pouku in drugih oblikah izobraževalnega dela šole,
5.     
pravila uporabe osebnih naprav za povezovanje s podatkovnim in
telekomunikacijskim omrežjem,
6.     
način sodelovanja s starši,
7.     
vzgojno delovanje šole,
8.     
druga pravila šolskega reda v skladu s predpisi.
(2) Šolska pravila določi ravnatelj po predhodno
pridobljenem mnenju učiteljskega zbora, skupnosti dijakov in sveta staršev ter
z njimi seznani dijake in starše pred začetkom njihove veljavnosti.
4. člen
(pravice in dolžnosti dijaka)
(1) V času šolske obveznosti šola dijaku zagotavlja
predvsem kakovosten pouk, sprotne in objektivne informacije ter strokovno pomoč
in svetovanje v zvezi z izobraževanjem.
(2) V času šolske obveznosti je dolžnost dijaka
predvsem:
1.     
prisostvovati pri pouku in drugih oblikah izobraževalnega dela šole,
2.     
opravičiti svojo odsotnost v skladu s predpisanim postopkom,
3.     
ravnati v skladu s predpisi, šolskimi pravili in navodili šole,
4.     
skrbeti za zdravje, varnost in integriteto,
5.     
skrbeti za čisto in varno okolje,
6.     
spoštovati splošne civilizacijske vrednote in posebnosti različnih
kultur,
7.     
spoštovati pravice dijakov, delavcev šole in drugih,
8.     
prispevati k ugledu šole,
9.     
odgovorno ravnati s premoženjem šole, lastnino dijakov, delavcev šole in
drugih.
5. člen
(prepovedi)
V času šolske obveznosti je prepovedano:
1.     
kajenje, uživanje alkohola ali prepovedanih drog,
2.     
prisotnost pod vplivom alkohola ali prepovedanih drog,
3.     
posedovanje, ponujanje ali prodajanje alkohola in prepovedanih drog,
4.     
posedovanje oziroma uporaba predmetov oziroma sredstev, ki ogrožajo
varnost in zdravje ljudi ali varnost premoženja.
III. POSTOPEK VZGOJNEGA UKREPANJA
6. člen
(kršitve)
Dijaku se lahko izreče opomin ali ukor zaradi naslednjih
kršitev:
1.     
neprimeren odnos do pouka, dijakov, delavcev šole in drugih,
2.     
neprimeren odnos do šolskega ali drugega premoženja,
3.     
neupoštevanje predpisov in šolskih pravil.
7. člen
(uvedba in vodenje postopka vzgojnega ukrepanja)
(1) Postopek vzgojnega ukrepanja se uvede in vodi v
šoli, v katero je dijak vpisan v času storjene kršitve.
(2) Za uvedbo in vodenje postopka vzgojnega ukrepanja
ter izrek vzgojnega ukrepa za kršitve, za katere se lahko izreče izključitev iz
šole, je pristojen ravnatelj, za kršitve, določene s tem pravilnikom, pa
razrednik.
(3) Za kršitve, zaradi katerih se lahko izreče vzgojni
ukrep opomin ali ukor, se postopek vzgojnega ukrepanja lahko uvede najpozneje v
tridesetih dneh od dneva, ko se je izvedelo za kršitev in dijaka, ki je kršitev
storil.
(4) V postopku ugotavljanja kršitve ima dijak pravico do
zagovora, pri katerem sodelujejo starši.
(5) Če s starši ni bilo mogoče vzpostaviti stika ali če
so prisotnost odklonili, se zagovor dijaka lahko izvede brez njihove
prisotnosti. Na željo dijaka pri zagovoru sodeluje strokovni delavec šole ali
druga polnoletna oseba, ki ji dijak zaupa.
(6) Pri izbiri ukrepa se upoštevajo teža kršitve,
odgovornost dijaka za kršitev, osebnostna zrelost dijaka, nagibi, zaradi
katerih je storil dejanje, okoliščine, v katerih je bilo dejanje storjeno,
druge okoliščine, pomembne za ukrepanje in možne posledice ukrepanja.
(7) Če se po proučitvi vseh okoliščin ugotovi, da dijak
potrebuje pomoč oziroma svetovanje, se lahko postopek vzgojnega ukrepanja zoper
dijaka ustavi.
8. člen
(alternativni ukrepi)
(1) Pri izreku alternativnega ukrepa se pisno določijo
način izvrševanja alternativnega ukrepa, trajanje, kraj in rok za izvršitev
ukrepa, ter oseba, ki bo spremljala izvajanje ukrepa.
(2) Alternativni ukrep se izvršuje tako, da je dijaku
omogočeno obiskovanje pouka.
(3) Z vsebino in načinom izvrševanja alternativnega
ukrepa se seznani dijaka in starše. Če dijak z določenim alternativnim ukrepom
ne soglaša ali ga ne izvrši na določen način in v določenem roku, se mu izreče
vzgojni ukrep.
9. člen
(izrek vzgojnega ukrepa)
(1) O vzgojnem ukrepu se dijaku vroči pisni sklep v
osmih dneh po izreku vzgojnega ukrepa.
(2) Akt o izreku vzgojnega ukrepa mora biti obrazložen
in vsebovati mora pouk o pravnem varstvu.
10. člen
(pritožba zoper vzgojni ukrep)
(1) Dijak se lahko zoper izrečeni vzgojni ukrep pritoži
v osmih dneh po prejemu pisne odločitve o izrečenem vzgojnem ukrepu.
(2) O pritožbi odloči pristojni organ, določen z
zakonom, v petnajstih dneh po prejemu pritožbe tako, da se:
1.     
pritožbi ugodi in se razveljavi odločitev o ukrepu,
2.     
pritožbi ugodi in odloči, da se postopek ukrepanja ponovi in o ukrepu
ponovno odloči,
3.     
pritožbo kot neutemeljeno zavrne.

Pravilnik o šolskem redu v srednjih šolah
(Uradni list RS, št. 30/18) vsebuje naslednje prehodne in
končne določbe:
»IV. PREHODNE IN KONČNE DOLOČBE
11. člen
(uskladitev šolskih pravil)
(1) Šola uskladi šolska pravila s tem pravilnikom v treh
mesecih od začetka uporabe tega pravilnika.
(2) Do uskladitve šolskih pravil v roku iz prejšnjega
odstavka se uporabljajo določbe veljavnih šolskih pravil, če niso v nasprotju z
zakonom in tem pravilnikom.
12. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
šolskem redu v srednjih šolah (Uradni list Republike Slovenije, št. 60/10),
uporablja pa se še do začetka uporabe tega pravilnika.
13. člen
(uveljavitev pravilnika)
Ta pravilnik začne veljati naslednji dan po objavi v Uradnem listu
Republike Slovenije, uporabljati pa se začne 1. septembra 2018.«.

Pravilnik o spremembah in dopolnitvah
Pravilnika o šolskem redu v srednjih šolah (Uradni list RS, št. 70/19) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(uskladitev šolskih pravil)
(1) Šola uskladi šolska pravila s tem pravilnikom v treh
mesecih od njegove uveljavitve.
(2) Do uskladitve šolskih pravil v roku iz prejšnjega
odstavka se uporabljajo določbe veljavnih šolskih pravil, če niso v nasprotju z
zakonom in tem pravilnikom.
4. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.