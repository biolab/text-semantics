1. člen
(vsebina)
Ta pravilnik ureja način določanja najmanjšega števila članov
posadke ter izdajo spričevala o najmanjšem številu članov posadke na morskih
ladjah.
2. člen
(uporaba)
Ta pravilnik se uporablja za morske ladje, ki plujejo pod
zastavo Republike Slovenije, razen za vojaške ladje in jahte.
3. člen
(najmanjše število članov posadke)
(1) Najmanjše število članov posadke pomeni število članov
posadke z nazivi in pooblastili, ki omogoča posamezni ladji varno plovbo,
varnost posadke, potnikov in tovora na ladji, zaščito na ladji in varovanje morskega
okolja in je določeno v spričevalu o najmanjšem številu članov posadke, ki ga
izda Uprava Republike Slovenije za pomorstvo (v nadaljnjem besedilu: uprava). 
(2) Ladja mora imeti posadko skladno s spričevalom iz
prejšnjega odstavka.
4. člen
(izjeme)
(1) Ne glede na določbe prejšnjega člena sme ladja v
utemeljenih primerih izjemoma izpluti iz pristanišča oziroma nadaljevati plovbo
tudi z manjšim številom članov posadke, če izplutje oziroma nadaljevanje plovbe
za vsak posamezni primer dovoli uprava. 
(2) V dovoljenju iz prejšnjega odstavka uprava določi pogoje,
pod katerimi lahko ladja izpluje ali nadaljuje plovbo, in rok, do katerega
velja izjema.
5. člen
(namen najmanjšega števila članov posadke)
(1) Najmanjše število članov posadke mora omogočiti, da lahko
posadka na ladji: 
-       
med plovbo opravlja stražarjenje v krovni, strojni in radijski službi v
skladu s Pravilom VIII/2 Mednarodne konvencije o standardih za usposabljanje,
izdajanje spričeval in ladijsko stražarjenje pomorščakov, 1978, s spremembami
(konvencija STCW), ter opravlja normalne varnostne obhode ladje; 
-       
varno priveže in odveže ladjo; 
-       
opravlja potrebna opravila za preprečevanje onesnaženja morskega okolja;
-       
opravlja potrebna opravila na vseh dostopnih mestih, s katerimi se
zmanjša nevarnost požara; 
-       
nudi zdravstveno pomoč; 
-       
zagotovi varen prevoz potnikov in tovora med potovanjem; 
-       
nadzira in vzdržuje strukturno integriteto ladje; 
-       
deluje v skladu z odobrenim načrtom zaščite ladje; 
-       
uporablja in vzdržuje vse naprave za vodo-tesnost ladje in ima v
pripravljenosti usposobljeno skupino za ravnanje v primeru poškodbe ladje; 
-       
uporablja vso protipožarno opremo, sredstva za reševanje in opremo za
silo, na potovanju vzdržuje vso to opremo, zbere vse osebe na zbirnih mestih in
jih izkrca z ladje; 
-       
varno uporablja in vzdržuje glavne in pomožne stroje, da se premagajo
vse predvidljive nevarnosti na potovanju ladje. 
(2) Kjer je to potrebno, mora najmanjše število članov
posadke omogočati: 
-       
izvajanje vaj vseh članov posadke, vključno z uporabo protipožarne opreme,
opreme za silo, sredstvi za reševanje in z zapiranjem naprav, ki zagotavljajo
nepropustnost ladje za vodo, 
-       
izobraževanje pomorščakov na posebnih tipih ladij, 
-       
pripravo primerne prehrane in pitne vode, 
-       
opravljanje nalog v sili in 
-       
izobraževanje in uvajanje novih pomorščakov, da pridobijo potrebne
izkušnje.
6. člen
(kriteriji za določanje najmanjšega števila članov posadke)
(1) Najmanjše število članov posadke mora biti v skladu z
zahtevami veljavnih konvencij Mednarodne pomorske organizacije (IMO), Mednarodne
organizacije dela (ILO), Mednarodne telekomunikacijske zveze (ITU) in Svetovne
zdravstvene organizacije (WHO), ki se nanašajo na: 
-       
ladijsko stražarjenje, 
-       
delovni čas ali čas počitka, 
-       
varno upravljanje ladij, 
-       
izdajanje pooblastil pomorščakom, 
-       
izobraževanje pomorščakov, 
-       
zdravstvene in higienske pogoje in 
-       
bivalne prostore posadke. 
(2) Najmanjše število članov posadke mora biti določeno ob
upoštevanju naslednjih kriterijev: 
-       
velikost in tip ladje, 
-       
število, moč in tip glavnih pogonskih in pomožnih strojev ladje, 
-       
konstrukcija in oprema ladje, 
-       
metode vzdrževanja ladje, 
-       
tovor, ki ga ladja prevaža, 
-       
število potnikov na ladji, 
-       
pogostost postankov v pristaniščih, dolžina in narava plovbe, 
-       
kategorija plovbe ladje, območje plovbe in izkoriščanje ladje, 
-       
dela na ladji, potrebna za varno plovbo in zaščito, 
-       
obseg izvajanja praktičnih vaj na ladji in 
-       
predpisi o delovnem času pomorščakov.
7. člen
(dela na ladji)
Dela na ladji iz devete alineje drugega odstavka prejšnjega
člena so: 
-       
navigacija, ki vključuje naloge, dolžnosti in odgovornosti glede
načrtovanja in vodenja varne plovbe, izvajanja krovne straže v skladu z
zahtevami Kodeksa o standardih za usposabljanje, izdajanje spričeval in
ladijsko stražarjenje pomorščakov (kodeks STCW), manevriranja in upravljanja z
ladjo v vseh pogojih varnega priveza in odveza; 
-       
ravnanje s tovorom in zlaganje tovora, ki vključuje naloge, dolžnosti in
odgovornosti glede načrtovanja, nadzorovanja in zagotavljanja varnega
nakladanja, razporejanja in zaščite tovora, varstva tovora med plovbo in
izkrcanje tovora z ladje; 
-       
upravljanje ladje in varstvo oseb na njej, kar vključuje naloge,
dolžnosti in odgovornosti glede zagotavljanja varnosti in zaščite vseh oseb na
ladji in vzdrževanja sredstev za reševanje, požarno varnost in drugih
varnostnih sistemov, vzdrževanja vodo-tesnosti zapiralnih naprav, izvajanja
nalog glede vkrcanja in izkrcanja oseb, varstva morskega okolja, zagotavljanja
zdravstvene nege na ladji in skrb za ladijske listine in knjige in druge
upravne postopke za varnost in zaščito ladje; 
-       
dela v strojnici, ki vključujejo naloge, dolžnosti in odgovornosti glede
upravljanja in nadzorovanja ladijskih pogonskih in pomožnih strojev, izvajanja
strojne straže v skladu z določbami kodeksa STCW, izvajanja nalog v zvezi z
balastiranjem in vzdrževanja varne ladijske strojne opreme; 
-       
električno, elektronsko in kontrolno inženirstvo, ki vključuje naloge,
dolžnosti in odgovornosti glede upravljanja ladijske električne in elektronske
opreme in vzdrževanja varnih ladijskih električnih in elektronskih sistemov; 
-       
radiokomunikacija, ki vključuje naloge, dolžnosti in odgovornosti glede
sprejemanja in oddajanja podatkov z uporabo ladijske radijske opreme, izvajanja
stražarjenja v skladu s pravili Mednarodne telekomunikacijske zveze (ITU) in
Mednarodno konvencijo o varstvu človeškega življenja na morju, 1974, skupaj s
protokoli in spremembami (konvencija SOLAS) in izvajanja radijske službe v
izrednih razmerah; 
-       
vzdrževanje in popravilo ladje, ki vključuje naloge, dolžnosti in
odgovornosti glede izvajanja vzdrževalnih del in popravil na ladji, njenih
strojev, opreme in sistemov, skladno z načrtom vzdrževanja in popravil; 
-       
izvajanje varnostnih funkcij na ladji, ko ladja ne pluje; 
-       
zagotavljanje ustreznega standarda higiene in zdravstvenega standarda.
8. člen
(predpisi o delovnem času pomorščakov)
Kriterij predpisov o delovnem času pomorščakov je potrebno
upoštevati tako, da najmanjše število članov posadke zagotavlja, da ima vsak
pomorščak dovolj počitka in da dela največ toliko časa, kot to določajo
predpisi o delovnem času pomorščakov.
9. člen
(radijska služba)
(1) Na ladji z bruto tonažo nad 300 v mednarodni plovbi in
potniški ladji v mednarodni plovbi ne glede na bruto tonažo morata imeti dva
pomorščaka naziv »radijski operater s splošnim pooblastilom«. 
(2) Če se na ladji iz prejšnjega odstavka radijska sredstva
vzdržujejo na ladji, mora imeti ladja v radijski službi pomorščaka z nazivom
»radijski elektronik I. razreda« ali »radijski elektronik II. razreda«.
10. člen
(splošna služba)
(1) Na ladji, ki pluje v mednarodni plovbi in na kateri se
nahaja več kot 100 oseb, mora biti zdravnik, če traja potovanje več kot tri
dni. 
(2) Na trgovski in ribiški ladji, ki pluje v mednarodni
plovbi in ki ima najmanjše število članov posadke deset ali več, mora biti en
dodatni pomorščak z nazivom »ladijski kuhar«.
11. člen
(ladja vlačilec)
(1) Ladja vlačilec, ki plove samo v nacionalni plovbi, mora
imeti: 
-       
poveljnika, ki ima naziv odvisen od bruto tonaže ladje, 
-       
upravitelja stroja, ki ima naziv odvisen od moči pogonskega stroja, in 
-       
enega krovnega pomorščaka brez naziva. 
(2) Vloge za izdajo spričevala o najmanjšem številu članov
posadke za ladjo vlačilec iz prejšnjega odstavka ni potrebno sestaviti v skladu
s 13. členom tega pravilnika.
12. člen
(dolžnosti ladjarja pri določitvi najmanjšega števila članov
posadke)
Ladjar mora pripraviti vlogo za izdajo spričevala o
najmanjšem številu članov posadke na ladji. Pred pripravo vloge mora ladjar
pripraviti: 
-       
oceno potrebnih del, nalog in odgovornosti, ki jih mora opraviti
ladijska posadka, zato da bo ladji omogočena varna plovba, zaščita na ladji,
varovanje morskega okolja in da bo sposobna ravnati v izrednih razmerah, in 
-       
oceno števila članov posadke z njihovimi nazivi in pooblastili, ki je
potrebno za izvedbo del, nalog in odgovornosti iz prejšnje alineje.
13. člen
(vloga za izdajo spričevala o najmanjšem številu članov
posadke)
(1) Vloga za izdajo spričevala o najmanjšem številu članov
posadke na ladji mora biti izpolnjena na obrazcu iz priloge 1, ki je sestavni
del tega pravilnika. 
(2) V vlogi iz prejšnjega odstavka je potrebno navesti
obrazložen predlog najmanjšega števila članov posadke, ki mora biti v skladu z
veljavnimi mednarodnimi konvencijami, tem pravilnikom in predpisi o delovnem
času pomorščakov, in priložiti oceni iz prejšnjega člena. 
(3) Iz vloge za izdajo spričevala o najmanjšem številu članov
posadke mora biti razvidno, kako so upoštevani predpisi o delovnem času
pomorščakov. Če se predlaga manjše številu članov posadke z določenim nazivom,
kot je priporočeno v prilogi 2, ki je sestavni del tega pravilnika, mora biti
to posebej utemeljeno v obrazložitvi.
14. člen
(določitev najmanjšega števila članov posadke)
(1) Uprava mora ugotoviti, ali je predlog najmanjšega števila
članov posadke iz prejšnjega člena v skladu s tem pravilnikom, zlasti pa mora
oceniti: 
-       
ali lahko člani posadke, glede na njihovo število in usposobljenost,
opravljajo dela na ladji glede na kriterije iz 6. člena tega pravilnika tako,
da je omogočena varna plovba, varnost posadke, potnikov in tovora na ladji in
varovanje morskega okolja, in 
-       
ali imajo člani posadke dovolj počitka v skladu s predpisi o delovnem
času pomorščakov. 
(2) Uprava izda spričevalo o najmanjšem številu članov
posadke, če ugotovi, da je predlog najmanjšega števila članov posadke v skladu
s tem pravilnikom. 
(3) Če uprava oceni, da predlog ni v skladu s tem
pravilnikom, mora stranka vložiti popravljen predlog najmanjšega števila članov
posadke v skladu z navodili uprave. Če popravljen predlog ni vložen v roku, ki
ga določi uprava, ali če uprava oceni, da ni v skladu s tem pravilnikom, izda
odločbo, s katero zavrne izdajo spričevala o najmanjšem številu članov posadke.
15. člen
(obrazec spričevala o najmanjšem številu članov posadke)
Obrazec spričevala o najmanjšem številu članov posadke je
določen v prilogi 3, ki je sestavni del tega pravilnika.
16. člen
(veljavnost spričevala o najmanjšem številu članov posadke)
(1) Spričevalo o najmanjšem številu članov posadke je trajno.
(2) Spričevalo o najmanjšem številu članov posadke preneha
veljati: 
-       
če se spremeni kategorija plovbe ladje, 
-       
po večjih popravilih ali predelavah ladje ali 
-       
po spremembi drugih okoliščin, na podlagi katerih je bilo spričevalo
izdano, če bi ladja zato morala imeti večje najmanjše število članov posadke
ali pomorščake z višjim nazivom ali z dodatnim posebnim pooblastilom.
17. člen
(spremembe najmanjšega števila članov posadke)
Ladjar mora upravo nemudoma obvestiti o spremembah okoliščin
iz drugega odstavka prejšnjega člena in takoj, ko je to mogoče, vložiti vlogo
za izdajo novega spričevala o najmanjšem številu članov posadke. Če bi ladja
zaradi spremenjenih okoliščin lahko imela manjše število članov posadke ali
člane posadke z nižjo usposobljenostjo, lahko ladjar kadarkoli vloži vlogo za
izdajo novega spričevala o najmanjšem številu članov posadke.
PREHODNE IN KONČNE DOLOČBE
18. člen
(prehodna določba)
Najmanjše število članov posadke, ki velja za posamezno ladjo
ob uveljavitvi tega pravilnika, ostane v veljavi do nastopa razlogov iz drugega
odstavka 16. člena tega pravilnika.
19. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o najmanjšem številu članov posadke, ki jih morajo imeti za varno
plovbo morske ladje trgovske mornarice Socialistične federativne republike
Jugoslavije (Uradni list SFRJ, št. 29/81 in 32/82).
20. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 2620-2/2004/25
Ljubljana, dne 20. avgusta 2009
EVA 2005-2411-0039
dr. Patrick Vlačič l.r. 
Minister 
za promet

Priloga
1: Vloga za izdajo spričevala o najmanjšem številu članov posadke
Priloga
2: Priporočeno najmanjše število članov posadke
Priloga
3: Spričevalo o najmanjšem številu članov posadke