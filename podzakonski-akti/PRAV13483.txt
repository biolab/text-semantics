1. člen
(vsebina)
Ta pravilnik določa vsebino vloge za podelitev licence za
opravljanje dejavnosti organiziranja in dejavnosti prodaje turističnih paketov,
vsebino odločbe o podelitvi licence ter podrobnejši način upravljanja registra
izdanih licenc.
2. člen
(vsebina vloge)
(1) V vlogi za podelitev licence za opravljanje
dejavnosti organiziranja turističnih paketov predlagatelj navede:
-       
firmo in skrajšano firmo (pri samostojnem podjetniku posamezniku lahko
ime in priimek z označbo s. p.),
-       
matično številko,
-       
poslovni sedež (ulica, hišna številka, kraj, pošta),
-       
kontaktne podatke (telefonska številka, elektronski naslov in naslov
spletne strani).
(2) V vlogi za podelitev licence za opravljanje
dejavnosti prodaje turističnih paketov predlagatelj poleg podatkov iz
prejšnjega odstavka navede tudi podatek o poslovalnicah (ulica, hišna številka,
kraj, pošta, telefonska številka in elektronski naslov).
3. člen
(dokazila)
(1) Vlogi za podelitev licence za dejavnost organiziranja
turističnih paketov predlagatelj priloži:
-       
dokazilo o razpolaganju s poslovnim prostorom (zemljiškoknjižni izpisek,
kupoprodajna ali najemna pogodba, sodna odločba oziroma sklep in podobno),
razen ob izključni spletni prodaji,
-       
v primeru izključno spletne prodaje pisno izjavo, da turistične pakete
ponuja v prodajo zgolj prek svojih spletnih strani,
-       
dokazilo o zagotavljanju jamstva glede odgovornosti v primeru
likvidnostnih težav, v skladu z zakonom, ki ureja varstvo potrošnikov.
(2) Vlogi za podelitev licence za dejavnost prodaje
turističnih paketov predlagatelj priloži:
-       
dokazilo o razpolaganju s poslovnim prostorom (zemljiškoknjižni izpisek,
kupoprodajna ali najemna pogodba, sodna odločba oziroma sklep in podobno),
-       
izjavo, da je poslovni prostor dostopen strankam v določenem obratovalnem
času,
-       
dokazilo o zagotavljanju jamstva glede odgovornosti v primeru
likvidnostnih težav, v skladu z zakonom, ki ureja varstvo potrošnikov, če
prodaja oziroma ponuja v prodajo turistične pakete, ki jih je sestavil
organizator potovanja, ki ima sedež izven Evropskega gospodarskega prostora,
razen če dokaže, da ta pogoj izpolnjuje organizator potovanja.
(3) Če namerava predlagatelj opravljati dejavnost
prodaje turističnih paketov v več poslovalnicah, se v vlogi za podelitev
licence predloži dokazila iz prve in druge alineje prejšnjega odstavka za vse
poslovalnice.
4. člen
(obličnost dokazil)
(1) Pisna dokazila iz prvega in drugega odstavka
prejšnjega člena predlagatelj predloži v pisni obliki ali po elektronski pošti
na uradni elektronski naslov ministrstva, pristojnega za turizem, oziroma
pravne osebe, ki ji je bilo podeljeno javno pooblastilo za podeljevanje
licence.
(2) V primeru upravičenega suma v verodostojnost listin
s strani organa ali za vlagatelje iz tretjih držav morajo biti listine oddane:
-       
v originalu,
-       
v notarsko overjeni kopiji ali
-       
v neoverjeni kopiji, pri čemer se originalna listina predloži na vpogled
in vrne predlagatelju.
5. člen
(vsebina odločbe)
Odločba o podelitvi licence za dejavnost organiziranja in
dejavnost prodaje turističnih paketov vsebuje naslednje podatke o
predlagatelju:
-       
firmo in skrajšano firmo (pri samostojnem podjetniku posamezniku lahko
ime in priimek z označbo s. p.),
-       
matično številko,
-       
poslovni sedež (ulica, hišna številka, kraj, pošta),
-       
dejavnost, za katero se izdaja licenca.
6. člen
(način upravljanja registra)
(1) Ob vpisu v register izdanih licenc se vsakemu
upravičencu do licence dodeli evidenčno številko.
(2) Za vsakega nosilca licence se vodi zbirka listin, ki
je označena z evidenčno številko in številko licence. V zbirko listin se doda
tudi kopija odločbe o podelitvi licence.
(3) Zbirko listin hrani izdajatelj licenc.
7. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o načinu in postopku pridobitve licenc za opravljanje dejavnosti
organiziranja in prodaje turističnih aranžmajev ter o vsebini in načinu vodenja
registra izdanih licenc (Uradni list RS, št. 55/04 in 13/18 – ZSRT-1).
8. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 007-129/2018/8
Ljubljana, dne 24. maja 2018
EVA 2018-2130-0021
Zdravko Počivalšek l.r.
Minister
za gospodarski razvoj
in tehnologijo