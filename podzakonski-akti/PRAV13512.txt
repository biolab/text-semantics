1. člen
(vsebina)
Ta pravilnik v skladu z Direktivo Sveta 2013/59/Euratom z dne
5. decembra 2013 o določitvi temeljnih varnostnih standardov za varstvo
pred nevarnostmi zaradi ionizirajočega sevanja in o razveljavitvi direktiv
89/618/Euratom, 90/641/Euratom, 96/29/Euratom, 97/43/Euratom in
2003/122/Euratom (UL L št. 13 z dne 17. 1. 2014, str. 1), zadnjič
popravljeno s popravkom (UL L št. 72 z dne 17. 3. 2016, str. 69) določa:
1.     
merila za razvrstitev nadzorovanih in opazovanih območij;
2.     
ukrepe varstva pred sevanji na nadzorovanih in opazovanih območjih, ki
jih mora izvajati izvajalec sevalne dejavnosti;
3.     
način razmejitve in označitve nadzorovanih in opazovanih območij;
4.     
pisna navodila za varno delo in druge postopke na nadzorovanih in
opazovanih območjih;
5.     
usposabljanje delavcev glede posebnih lastnosti nadzorovanih in
opazovanih območij;
6.     
pravila glede osebne varovalne opreme, ki se uporablja na nadzorovanih
in opazovanih območjih;
7.     
izvajanje nadzornih meritev;
8.     
roke in druge pogoje, v katerih mora izvajalec sevalne dejavnosti
zagotoviti preverjanje delovnih pogojev in sevalnih razmer neodvisnega
pooblaščenega izvedenca varstva pred sevanji.
2. člen
(izrazi)
Izrazi, uporabljeni v tem pravilniku, pomenijo:
1.     
Administrativni ukrepi so ukrepi, ki preprečujejo, da bi oseba, ki nima
vstopa v nadzorovano območje, vanj vstopila. Administrativni ukrepi so lahko
dovolilnice za dostop ali sistem pooblastil.
2.     
Aktivni delci so prosti, naelektreni in gibljivi radioaktivni delci z
aktivnostjo, ki povzroča visoke hitrosti doz.
3.     
Etalon je opredmetena mera, merilni instrument, referenčni material ali
merilni sistem, katerega namen je, da definira, realizira, ohranja ali
reproducira neko enoto ali eno ali več vrednosti veličine, tako da se uporablja
kot referenca.
4.     
Hitrost doze je časovni odvod ustrezne doze (absorbirane, ekvivalentne,
efektivne, predvidene ekvivalentne, predvidene efektivne) ali njenih
ekvivalentov (okoliški, smerni, osebni) in pomeni spremembo doze v enoti časa.
Enota je Gy/s ali Sv/s.
5.     
Kontrolna točka je nadzorovan in urejen prehod med območji z različno
stopnjo radioaktivne kontaminacije ali z različnimi ravnmi sevanja.
6.     
Osebna varovalna oprema so pripomočki, ki jih delavec nosi na sebi, z
njimi rokuje ali jih kako drugače uporablja za zmanjšanje svoje izpostavljenosti.
7.     
Pristojni organ je upravni organ, ki izda dovoljenje za izvajanje
sevalne dejavnosti ali registracijo sevalne dejavnosti, kot določa Zakon o
varstvu pred ionizirajočimi sevanji in jedrski varnosti (Uradni list RS, št.
76/17; v nadaljnjem besedilu: ZVISJV-1).
8.     
Sevalne razmere so vse delovne razmere, ki vplivajo na izpostavljenost
na delovnih mestih, zlasti hitrost doze in vrsta sevanja, kjer je to primerno,
pa tudi:
- 
koncentracija radionuklidov v zraku ter vrsta, fizikalna in kemična
sestava radioaktivne snovi,
- 
površinska kontaminacija ter vrsta, fizikalna in kemična sestava
radioaktivne snovi.
9.     
Sledljivost je lastnost merilnega rezultata ali vrednosti etalona, ki
omogoča navezavo na navedene reference, nacionalne ali mednarodne etalone,
skozi neprekinjeno verigo primerjav, ki imajo opredeljeno negotovost.
10.  
Umerjanje (kalibracija) je niz operacij za ugotavljanje povezave med
vrednostmi, ki jih kaže merilni instrument ali merilni sistem, oziroma
vrednostmi, ki jih predstavlja opredmetena mera ali referenčni material, in
pripadajočimi vrednostmi, realiziranimi z etaloni, pod določenimi pogoji.
3. člen
(razvrstitev območij)
(1) Območja, kjer so delavci ali druge osebe
izpostavljene sevanjem, glede na pričakovane izpostavljenosti ter verjetnost in
velikost potencialne izpostavljenosti delimo na nadzorovana in opazovana
območja, kot je to določeno v 4. in 7. členu tega pravilnika.
(2) V nadzorovanih in opazovanih območjih je treba
izvajati ukrepe varstva pred sevanji glede na vrsto virov sevanja in velikost
tveganja, povezanega z njimi. Obseg ukrepov varstva pred sevanji, ugotavljanja
izpostavljenosti delavcev ter nadzorne meritve sevanja na nadzorovanih in
opazovanih območjih, njihova vrsta in kakovost, morajo biti sorazmerni s
tveganjem zaradi izpostavljenosti pri posameznem delu.
(3) Izvajalec sevalne dejavnosti mora pisno opredeliti
svoje odgovornosti v zvezi z izvajanjem varstva pred sevanji v nadzorovanih in
opazovanih območjih ter s tem seznaniti delavce.
4. člen
(nadzorovana območja)
(1) Nadzorovana območja so tista, kjer:
1.     
lahko letna efektivna doza preseže 6 mSv,
2.     
lahko letna ekvivalentna doza za očesne leče preseže 15 mSv,
3.     
lahko letna ekvivalentna doza za dlani, roke, podlakti ali kožo preseže
150 mSv,
4.     
je povprečna hitrost doze v osmih urah večja od ali enaka 3 μSv/h,
5.     
je največja hitrost doze povprečena čez eno minuto večja od ali enaka 60
μSv/h ali
6.     
obstaja nevarnost razširjanja radioaktivnih snovi, ki bi povzročile
kontaminacijo nad predpisanimi mejami.
(2) Izvajalec sevalne dejavnosti v sodelovanju s
pooblaščenim izvedencem varstva pred sevanji določi meje nadzorovanega območja
in ga, kjer je to mogoče in smiselno, fizično, sicer pa na drug ustrezen način,
loči od drugih območij. Če gre za premični vir sevanja, razmeji nadzorovana
območja na način, ki je najprimernejši glede na dane okoliščine in čas, v
katerem vir sevanja deluje. Izvajalec sevalne dejavnosti vodi evidenco takih
nadzorovanih območij. Razmejitev nadzorovanih območij mora biti vključena v
oceno varstva pred sevanji, ki je določena v ZVISJV-1 (v nadaljnjem besedilu:
ocena varstva pred sevanji).
(3) Izvajalec sevalne dejavnosti na robu nadzorovanega
območja in na drugih primernih vidnih mestih namesti oznake, ki opozarjajo na
nadzorovano območje in nevarnost sevanja, kjer je to primerno pa tudi na
lastnosti vira sevanja v tem območju in tveganje, povezano s tem virom. Oznake,
s katerim se opozarja na nevarnost sevanja, so določene v predpisu, ki določa
pravila ravnanja in pogoje za uporabo posameznih virov sevanja ter ukrepe
sevalne varnosti, ki jih morajo izvajati uporabniki virov sevanja.
5. člen
(dostop v nadzorovana območja)
(1) Izvajalec sevalne dejavnosti z administrativnimi
ukrepi in fizičnimi ovirami, ključavnicami, avtomatskimi zapahi in drugimi ustreznimi
sredstvi zagotovi, da je dostop v nadzorovano območje omejen in nadzorovan.
(2) Dostop je dovoljen le osebam, ki:
1.     
so seznanjene s tveganjem, ki je povezano z delom,
2.     
imajo ustrezno znanje o zaščitnih ukrepih varstva pred sevanji, ki jih
je treba izvajati pri delu,
3.     
so seznanjene s pisnimi postopki in navodili,
4.     
so na podlagi zdravstvenega pregleda sposobne opravljati dela in naloge,
pri katerih so izpostavljene sevanjem,
5.     
se za njih ugotavlja osebna izpostavljenost in
6.     
uporabljajo osebno varovalno opremo, če je ta potrebna.
(3) Ne glede na določbe prejšnjega odstavka so v
nadzorovanjem območju lahko osebe, ki med izvedbo radiološkega posega pomagajo
pacientu, če so seznanjene s tveganjem.
(4) Druge osebe lahko vstopijo v nadzorovano območje
izjemoma, če so bile seznanjene s tveganjem in le v spremstvu oseb iz drugega
ostavka tega člena.
(5) Če obstaja nevarnost razširjanja radioaktivne
kontaminacije iz nadzorovanega območja, jo mora izvajalec sevalne dejavnosti z
razumnimi ukrepi preprečiti. Če to sledi iz ocene varstva pred sevanji, mora
namestiti:
1.     
na vstopnih mestih:
- 
zaščitno obleko in osebno varovalno opremo,
- 
merilne naprave,
- 
ustrezne shrambe za shranjevanje osebne obleke,
2.     
na izstopnih mestih:
- 
opremo za merjenje kontaminacije kože, obleke in obutve,
- 
opremo za merjenje kontaminacije predmetov in snovi oziroma aktivnosti
aktiviranih predmetov in snovi, ki se iznašajo iz nadzorovanega območja,
- 
umivalnice (tuše) za osebno dekontaminacijo,
- 
ustrezne shrambe za shranjevanje kontaminirane zaščitne obleke in
opreme.
(6) Če obstaja verjetnost, da so v nadzorovanem območju
aktivni delci, izvajalec sevalne dejavnosti z razumnimi ukrepi dodatno omeji
območje z aktivnimi delci in prepreči njihovo razširjanje.
6. člen
(pisni postopki in navodila)
(1) Izvajalec sevalne dejavnosti zagotovi pisne postopke
za nadzorovanje nadzorovanega območja.
(2) Izvajalec sevalne dejavnosti zagotovi pisna navodila
za varno delo v nadzorovanem območju. Obseg in vsebina navodil morata biti
opredeljena v oceni varstva pred sevanji. Navodila morajo biti izdelana glede
na vrsto in lastnosti vira sevanja ter dela s tem virom v jeziku, ki ga delavec
razume. Navodila morajo biti na razpolago na delovnem mestu.
(3) Izvajalec sevalne dejavnosti zagotovi, da delo
poteka po navodilih iz prejšnjega odstavka ter so z njimi seznanjeni delavci in
druge osebe, ki so lahko izpostavljene sevanjem v nadzorovanih območjih.
(4) Izvajalec sevalne dejavnosti redno preverja
ustreznost postopkov in navodil in seznanja delavce s spremembami postopkov in
administrativnih ukrepov v zvezi z izvajanjem varstva pred sevanji.
7. člen
(opazovana območja)
(1) Opazovana območja so tista območja:
-       
kjer omejevanje dostopa z vidika varstva pred sevanji ni potrebno,
potreben pa je nadzor sevalnih razmer,
-       
kjer lahko letna efektivna doza preseže 1 mSv,
-       
je povprečna hitrost doze v osmih urah večja od 0,5 μSv/h in manjša
od 3 μSv/h ali
-       
je največja hitrost doze povprečena čez eno minuto večja od 3 μSv/h in
manjša od 60 μSv/h.
(2) Izvajalec sevalne dejavnosti v sodelovanju s
pooblaščenim izvedencem varstva pred sevanji določi meje opazovanega območja.
Če gre za premični vir sevanja, razmeji opazovana območja izvajalec sevalne
dejavnosti na način, ki je najprimernejši glede na dane okoliščine in čas, v
katerem vir deluje. Razmejitev opazovanih območij mora biti vključena v oceno
varstva pred sevanji.
(3) Izvajalec sevalne dejavnosti, kadar je to primerno,
izdela pisna navodila za varno delo v opazovanem območju, pri čemer smiselno
upošteva določbe prejšnjega člena.
(4) Če to sledi iz ocene varstva pred sevanji, izvajalec
sevalne dejavnosti opazovano območje na vidnih mestih označi z oznakami, ki
opozarjajo na opazovano območje, na vrsto vira sevanja v tem območju in na
tveganje, povezano z njim. Oznake, s katerim se opozarja na nevarnost sevanja,
so določene v predpisu, ki določa pravila ravnanja in pogoje za uporabo
posameznih virov sevanja ter ukrepe sevalne varnosti, ki jih morajo izvajati
uporabniki virov sevanja.
8. člen
(nadzorne meritve na nadzorovanih in opazovanih območjih, ki
jih izvaja izvajalec sevalne dejavnosti)
(1) Izvajalec sevalne dejavnosti redno nadzira sevalne
razmere v nadzorovanih in opazovanih območjih z meritvami (v nadaljnjem
besedilu: nadzorne meritve).
(2) Izvajalec sevalne dejavnosti v sodelovanju s
pooblaščenim izvedencem varstva pred sevanji izdela program izvajanja nadzornih
meritev, ki je opredeljen v oceni varstva pred sevanji, v katerem določi:
-       
merjene količine,
-       
kraj, čas in pogostost meritev,
-       
merske metode in postopke,
-       
merilno opremo ter pogostost preverjanja opreme in umerjanja in
-       
referenčne ravni sevanja in ukrepe, ki jih je treba izvesti, če so
presežene.
(3) Izvajalec sevalne dejavnosti zagotovi, da ima
osebje, ki izvaja nadzorne meritve, na voljo pisna navodila za izvajanje
meritev in je ustrezno usposobljeno za izvajanje meritev.
(4) Izvajalec sevalne dejavnosti hrani rezultate
nadzornih meritev vsaj tri leta in z njimi seznani delavce. Kjer je treba,
se rezultati lahko uporabijo za oceno individualne doze delavca. V tem primeru
delodajalec hrani rezultate v skladu s petim odstavkom 49. člena ZVISJV-1.
9. člen
(merilna oprema)
(1) Izvajalec sevalne dejavnosti za izvajanje nadzornih
meritev iz prejšnjega člena zagotovi merilno opremo take kakovosti, ki ustreza
namenu uporabe, o čemer se posvetuje s pooblaščenim izvedencem varstva pred
sevanji.
(2) Izvajalec sevalne dejavnosti zagotovi, da je merilna
oprema, ki jo uporablja za izvajanje nadzornih meritev, pred prvo uporabo
umerjena na način, ki zagotavlja sledljivost. Izvajalec sevalne dejavnosti
preverja merilno opremo v rednih obdobjih na način, ki zagotavlja, da merilna
oprema daje ponovljive rezultate v okviru navedene natančnosti pri znanih in
vnaprej določenih pogojih. Po vsakem popravilu merilne opreme, sicer pa v
rednih obdobjih, določenih v programu izvajanja nadzornih meritev, izvajalec
sevalne dejavnosti zagotovi umeritev na način, ki zagotavlja sledljivost.
Izvajalec sevalne dejavnosti vodi dnevnik preverjanj merilne opreme ter hrani
dokumentacijo o merilni opremi, popravilih opreme in umerjanjih.
10. člen
(nadzorne meritve v nadzorovanih in opazovanih območjih, ki
jih izvaja pooblaščeni izvedenec varstva pred sevanji)
(1) Sevalne razmere v nadzorovanih in opazovanih
območjih pri dejavnosti, kjer so ljudje izpostavljeni virom sevanj, preveri
pooblaščeni izvedenec varstva pred sevanji v rednih časovnih razmikih, ki so
določeni za izvajanje pregledov in meritev teh virov sevanj v predpisu, ki
določa pravila ravnanja in pogoje za uporabo posameznih virov sevanja ter
ukrepe sevalne varnosti, ki jih morajo izvajati uporabniki virov sevanja.
(2) Ne glede na določbe prejšnjega odstavka pooblaščeni
izvedenec varstva pred sevanji preveri sevalne razmere na nadzorovanih in
opazovanih območjih:
-       
vsakih šest mesecev v jedrskih objektih ali po izvedenih večjih
spremembah v jedrskem objektu, ki lahko pomembno vplivajo na sevalne razmere,
-       
enkrat letno za dejavnosti, kjer delavci ravnajo z materiali ali
odpadki, ki imajo zaradi svojih lastnosti ali zaradi tehnološke predelave
povečano vsebnost naravnih radionuklidov.
(3) Pooblaščeni izvedenec varstva pred sevanji izdela
poročilo o izvedenih nadzornih meritvah, ki ga izvajalec sevalne dejavnosti
hrani vsaj tri leta, z njegovo vsebino pa seznani delavce. Kjer je treba, se
rezultati lahko uporabijo za oceno individualne doze delavca. V tem primeru
izvajalec sevalne dejavnosti hrani poročila v skladu s petim odstavkom 49.
člena ZVISJV-1.
(4) Ne glede na določbe prejšnjega odstavka izvajalec
sevalne dejavnosti hrani vsaj zadnji dve poročili o izvedenih nadzornih
meritvah.
11. člen
(obseg nadzornih meritev na nadzorovanih in opazovanih
območjih)
(1) Nadzorne meritve nadzorovanih in opazovanih območij iz
prejšnjega člena obsegajo meritve hitrosti doze, pri izpostavljenosti zaradi
odprtih virov sevanja pa se določi tudi površinska kontaminacija oziroma izmeri
koncentracija posameznih radionuklidov v zraku.
(2) Meritve hitrosti doz se izvedejo:
-       
na mestih, ki omogočajo oceno ekvivalentnih doz in efektivne doze
izpostavljenih oseb,
-       
v značilnih točkah v prostoru in v sosednjih prostorih v pogojih
delovanja in shranjevanja vira sevanja,
-       
v koristnem snopu rentgenskih naprav in naprav z zaprtimi viri sevanja,
če je ta dosegljiv z merilnimi instrumenti in
-       
na razdalji 1 m in na drugih ustreznih razdaljah od pacienta z
brahiradioterapevtskim virom ali pacienta, ki je prejel odmerek
radiofarmacevtskega preparata.
(3) Meritve hitrosti doz se opravijo pri postavitvi in
vrednostih parametrov, ki so značilne za standardno vrsto posega, meritve ali
opravila. V radioterapiji in rentgenski diagnostiki se meritve opravijo ob
prisotnosti pacienta ali z uporabo ustreznih vodnih fantomov, fantomov iz
pleksi stekla ali drugega ustreznega materiala.
(4) Površinska kontaminacija se določi z meritvami
površinske specifične aktivnosti posameznih radionuklidov na delovnih
površinah, opremi, osebni varovalni opremi, obleki in obutvi, stenah, tleh in
stropih.
(5) Koncentracija posameznih radionuklidov v zraku se
izmeri v prostoru in na izpušnih mestih prezračevalnega sistema.
12. člen
(ocena osebne izpostavljenosti)
Rezultate nadzornih meritev iz prejšnjega člena je treba
skupaj s podatki o trajanju izpostavljenosti uporabiti za oceno
izpostavljenosti skupin delavcev in drugih oseb. Ocene izpostavljenosti se
primerjajo z rezultati nadzora osebne izpostavljenosti in morajo biti vključene
v oceno varstva pred sevanji.
13. člen
(osebna varovalna oprema)
(1) Izvajalec sevalne dejavnosti zagotovi:
1.     
da uporabljajo delavci primerno osebno varovalno opremo, ki po potrebi
vključuje zaščitna oblačila, zaščitne predpasnike, rokavice, ščite za posamezne
organe in opremo za zaščito dihal,
2.     
da je osebna varovalna oprema označena tako, da je razvidna njena
zaščitna zmogljivost, navedena v ekvivalentni debelini Pb ali drugi primerni
količini, in da so uporabniki seznanjeni z njenimi zaščitnimi zmogljivostmi in
namenom uporabe,
3.     
da imajo delavci ustrezna navodila za pravilno uporabo osebne varovalne
opreme, vključno s preizkusom dobrega prileganja opreme za zaščito dihal,
4.     
redno preverjanje učinkovitosti osebne varovalne opreme, vključno z
opremo za primer izrednega dogodka,
5.     
da se dodelijo naloge, pri katerih je obvezna uporaba posebne osebne
varovalne opreme, samo delavcem, ki so na podlagi zdravstvenih ocen sposobni,
da prenesejo potreben dodatni napor in
6.     
da se, kadar je za dano nalogo treba uporabiti osebno varovalno opremo,
upošteva vsaka morebitna dodatna izpostavljenost, do katere bi utegnilo priti
zaradi dodatnega časa ali težav, ter vsakršna dodatna nesevalna tveganja, ki bi
lahko bila vezana na izvajanje naloge ob uporabi osebne varovalne opreme.
(2) Izvajalec sevalne dejavnosti zagotovi, da je
varovalna oprema vzdrževana, da so delavci usposobljeni za njeno uporabo in da
imajo za to ustrezna navodila.
(3) Vrsta varovalne opreme in njen način uporabe morata
biti opredeljena v oceni varstva pred sevanji.
14. člen
(ukrepi varstva pred sevanji)
(1) Izvajalec sevalne dejavnosti zagotovi ustrezne
ukrepe varstva pred sevanji, vključno s tehničnim nadzorom in ustreznimi delovnimi
pogoji, ki zmanjšajo potrebo po administrativnih ukrepih in osebni varovalni
opremi.
(2) Izvajalec sevalne dejavnosti stalno spremlja vse
razmere v nadzorovanih in opazovanih območjih, ki lahko vplivajo na
izpostavljenost.
15. člen
(prenehanje veljavnosti)
Z dnem uveljavitve tega pravilnika se prenehajo uporabljati 3.
do 14. člen Pravilnika o obveznostih izvajalca sevalne dejavnosti in imetnika
vira ionizirajočih sevanj (Uradni list RS, št. 3/17, 8/17 in 76/17 – ZVISJV-1).
16. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-93/2018
Ljubljana, dne 2. julija 2018
EVA 2018-2711-0051
Milojka Kolar Celarc l.r.
Ministrica
za zdravje
Soglašam!
Irena Majcen l.r.
Ministrica
za okolje in prostor