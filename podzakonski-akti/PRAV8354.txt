1. člen
Ta pravilnik določa splošne in posebne organizacijske in
varnostne ukrepe za opravljanje strateških dejavnosti, s katerimi se
zagotavlja, da se s strateškim blagom ne bodo izvajale dejavnosti, ki so z
Zakonom o nadzoru strateškega blaga posebnega pomena za varnost in zdravje
(Uradni list RS, št. 29/06, v nadaljnjem besedilu: zakon) prepovedane, in da ne
bo prihajalo do odtujitve ali izgube strateškega blaga.
2. člen
Zavezanci pri izvajanju posamezne strateške dejavnosti spremljajo
količine posamezne vrste strateškega blaga, ki vstopa oziroma izstopa iz
posamezne strateške dejavnosti, z namenom preprečitve odtujitve ali izgube
strateškega blaga. V ta namen vodijo posebno evidenco, katere obliko in
pogostnost vpisovanja in preverjanja (dnevno, tedensko …) prilagodijo vrsti in
količini strateškega blaga ter vrsti strateške dejavnosti.
Zavezanci so pri opravljanju strateških dejavnosti pozorni na
svoje kupce in druge poslovne partnerje, predvsem z vidika možnosti uporabe
strateškega blaga za namene, ki so z zakonom prepovedani. Vsa tovrstna opažanja
so dolžni posredovati pristojnemu organu, ter zadržati izvedbo strateške
dejavnosti s takšnim kupcem oziroma drugim poslovnim partnerjem.
3. člen
Za strateško blago iz skupin 1 in 2 Uredbe o določitvi seznama
strateškega blaga in pripadajočih nadzornih režimih (Uradni list RS, št. 48/07,
v nadaljnjem besedilu: uredba) se, ne glede na določbe drugega odstavka
prejšnjega člena, evidenca vodi in preverja dnevno.
4. člen
Strateško blago se v času, ko se ga ne uporablja za dovoljene
namene, hrani na ustrezen način, ki zagotavlja, da ne bo prišlo do odtujitve
ali izgube strateškega blaga.
Objekti in prostori v katerih se izvaja strateška dejavnost, morajo
biti varovani na način, ki zagotavlja, da ne bo prišlo do odtujitve ali izgube
strateškega blaga. To lahko vključuje, npr. varnostno službo, alarmne naprave
ipd.
5. člen
Strateško blago iz skupin 1 in 2 uredbe se v času, ko se ga
ne uporablja za dovoljene namene, hrani v primerno zaklenjenem prostoru, do
katerega imajo dostop le osebe, ki so vredne zaupanja, in ki jih posebej določi
odgovorna oseba zavezanca.
Prostor mora biti tehnično varovan z detekcijo nasilnega vstopa,
signal pa vezan k varnostniku ali v varnostno nadzorni center službe varovanja.
6. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0220-3/2007-UK
Ljubljana, dne 22. junija 2007
EVA 2007-2711-0046
Andrej Bručan l.r.
Minister
za zdravje
Soglašam!
Dragutin Mate l.r.
Minister
za notranje zadeve
Soglašam!
Karl Erjavec l.r.
Minister
za obrambo