1. člen
Ta pravilnik določa metodologijo za določitev vodnih teles
ali skupin vodnih teles podzemnih voda (v nadaljnjem besedilu: vodno telo), kot
osnovnih enot za zanesljivo ugotavljanje stanja podzemnih voda in doseganja
okoljskih ciljev.
2. člen
V tem pravilniku uporabljeni izrazi imajo naslednji pomen: 
1.    
Količinsko stanje podzemne vode je opredeljeno s stopnjo vpliva rabe na
podzemno vodo zaradi odvzema pomembnih količin podzemne vode in se odraža kot
sprememba piezometrične gladine podzemne vode, njenega pretoka in smeri njenega
toka v vodnem telesu. 
2.    
Hidrogeološka meja ločuje geološke plasti po različnih hidrogeoloških
lastnostih, ki imajo vpliv na tok podzemne vode. 
3.    
Reprezentativno vodno telo je vodno telo znotraj skupine vodnih teles,
ki ima značilnosti celotne skupine in v največji meri posreduje njeno stanje.
3. člen
(1) Osnova za določitev vodnih teles so vodonosniki, ki
omogočajo odvzem pomembnih količin podzemne vode in se uporabljajo ali so
namenjeni oskrbi s pitno vodo, ali omogočajo pomemben tok podzemne vode. 
(2) Za odvzem pomembnih količin podzemne vode se šteje
povprečni odvzem za oskrbo prebivalstva s pitno vodo v količini, ki presega 10
m3 na dan ali v količini, ki zadošča najmanj za 50 ljudi. 
(3) Za pomemben tok podzemne vode se šteje tok podzemne vode,
katerega sprememba lahko pomembno poslabša ekološko ali kemijsko stanje vodnega
telesa površinske vode, s katerim je tok podzemne vode povezan, ali tok,
katerega sprememba povzroči negativen vpliv na ekosisteme, ki so neposredno
odvisni od podzemne vode.
4. člen
(1) Vodno telo se določi na območju vodonosnika. 
(2) Vodno telo se lahko določi tudi na območju skupine
vodonosnikov, če med njimi prihaja do pretakanja pomembnih količin podzemne
vode ali pomembnega toka podzemne vode.
5. člen
(1) Vodonosnik ali skupina vodonosnikov se razdeli na dve ali
več vodnih teles, če so v vodonosniku ali skupini vodonosnikov prisotne
pomembne količine podzemne vode, ki izkazujejo drugačno stanje. 
(2) Razdelitev po prejšnjem odstavku se izvede na podlagi
hidrogeološke meje, če to ni mogoče, pa na podlagi piezometrične gladine
podzemne vode ali tokovnic podzemne vode.
6. člen
(1) Določitev in razdelitev vodnega telesa mora biti izvedena
tako, da je mogoče zanesljivo opisati njegovo količinsko in kemijsko stanje. 
(2) Vodno telo je lahko glede na naravne karakteristike ali
koncentracijo onesnaževal v njem ali ravni sprememb količinskega ali kemijskega
stanja tudi neenovito.
7. člen
(1) Globlja podzemna voda se ne določi kot vodno telo. 
(2) Za globljo podzemno vodo iz prejšnjega odstavka se šteje
podzemna voda, ki: 
1.    
nima škodljivega vpliva na površinske ekosisteme, 
2.    
nima odvzemov podzemne vode, 
3.    
zaradi naravne kakovosti ni primerna za oskrbo s pitno vodo, 
4.    
ne omogoča odvzemanja za oskrbo prebivalstva s pitno vodo zaradi
tehnične neizvedljivosti ali nesorazmerno visokih stroškov ali 
5.    
ne more ogroziti doseganja določenih okoljskih ciljev.
8. člen
(1) Meje vodnega telesa se določijo tridimenzionalno in sicer
določijo na podlagi hidrogeoloških meja in spremembe smeri toka podzemne vode. 
(2) Vodno telo se lahko opredeli tudi v navpični smeri,
ločeno za vsako geološko plast, ki leži druga nad drugo, ali kot vodno telo, ki
se razteza preko različnih geoloških plasti.
9. člen
(1) Vodno telo, razdeljeno na podlagi meril iz 5. člena tega
pravilnika, se lahko zaradi zanesljivejšega ugotavljanja stanja nadalje razdeli
glede na specifične obremenitve in glede na posebne zahteve na varstvenem ali
ogroženem območju po predpisih o vodah, ali na občutljivem območju po predpisih
o varstvu okolja, ali na zavarovanem ali varovanem območju po predpisih o
ohranjanju narave. 
(2) Specifične obremenitve iz prejšnjega odstavka so
posledica onesnaževanja ali rabe, ugotovljene na podlagi rezultatov analize
obremenitev in vplivov in na podlagi programa spremljanja stanja, zaradi
katerih je izkazano, da okoljski cilji glede doseganja dobrega stanja morda ne
bodo doseženi.
10. člen
Vodna telesa se lahko združuje v skupine vodnih teles, če je
to potrebno zaradi večje učinkovitosti poročanja, upravljanja in izvajanja
količinskega ali kemijskega spremljanja stanja podzemnih voda, če spremljanje
stanja na skupini zadostno reprezentativnih vodnih teles znotraj skupine nudi
zadovoljivo stopnjo zaupanja in natančnosti rezultatov spremljanja stanja,
predvsem pa razvrstitve vodnih teles v razrede glede na stanje.
11. člen
(1) Določitev vodnih teles se preverja najmanj dve leti pred
vsakim sprejetjem načrta upravljanja voda na vodnih območjih skladno s predpisi
o vodah. 
(2) Določitev vodnih teles se spremeni, če je to potrebno
zaradi zanesljivejšega ugotavljanja stanja podzemnih voda in učinkovitejšega
doseganja okoljskih ciljev.
12. člen
(1) Vodna telesa in njihove geografske meje se vodijo v
digitalni bazi podatkov za raven merila 1: 250.000, v državnem koordinatnem
sistemu, ki jo kot izvirnik hrani ministrstvo, pristojno za okolje (v
nadaljnjem besedilu: ministrstvo). Vodna telesa in njihove meje se prikaže na
publikacijski karti v približnem merilu 1:1.000.000. 
(2) Za vsako vodno telo se izdela opis po parametrih iz
priloge 1, ki je sestavni del tega pravilnika. Opise posameznih vodnih teles se
vodi kot atributni del digitalne baze podatkov iz prejšnjega odstavka.
13. člen
(1) Za prvo določitev vodnih teles se uporabijo obstoječi
hidrološki, geološki, pedološki podatki in podatki o rabi zemljišč. 
(2) Do pridobitve vseh podatkov kemijskega in količinskega
stanja se za prvo določitev lahko uporabijo rezultati ocene antropogenih
obremenitev na podzemne vode. 
(3) Za ocene iz prejšnjega odstavka se lahko uporabijo zadnji
razpoložljivi podatki iz evidenc in baz podatkov, ki jih vodi ministrstvo, ali
drugi uradni podatki, zlasti o: 
1.    
obremenjevanju s točkovnimi in razpršenimi viri onesnaženja, 
2.    
obremenjevanju zaradi odvzemanja ali bogatenja podzemnih voda, 
3.    
onesnaženosti podzemnih voda, ali 
4.    
 povezavah z vodnimi telesi površinskih voda in kopenskimi ekosistemi,
ki so odvisni od podzemnih voda.
14. člen
Prva določitev vodnih teles se izvede najkasneje do 22.
decembra 2004, prvič pa se preveri najkasneje do 22. decembra 2013.
15. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 355-01-7/2003
Ljubljana, dne 23. junija 2003.
EVA 2003-2511-0108
Minister 
za okolje, prostor in energijo 
mag. Janez Kopač l. r.

Priloga
1: Opis vodnih teles podzemne vode