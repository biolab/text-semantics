I SPLOŠNE DOLOČBE
1. člen
(vsebina)
(1) Ta akt določa vrsto in postopek
posredovanja podatkov o kakovosti oskrbe z električno energijo, ki jih Javna
agencija RS za energijo (v nadaljnjem besedilu: agencija) potrebuje za
izvajanje regulacije s kakovostjo oskrbe z električno energijo in nadzora nad
delovanjem trga z električno energijo.
(2) Podatki o kakovosti oskrbe z
električno energijo so podatki, ki obsegajo parametre o neprekinjenosti
napajanja, komercialni kakovosti in kakovosti napetosti in so namenjeni podpori
izvajanju regulatornih nalog agencije.
2. člen
(opredelitev izrazov)
Izrazi, uporabljeni v tem aktu, imajo
naslednji pomen:
 

-    
  časovni interval obiska: 

je
  vnaprej določen časovni interval, v katerem je uporabniku zagotovljen osebni
  obisk predstavnika izvajalca storitve (npr. zaradi zamenjave varovalke ipd.);
 


-    
  informacijski center (center za odjemalce):

je
  infrastruktura, namenjena osebnemu sprejemu uporabnikov s strani uslužbencev
  izvajalca dejavnosti, v kateri izvajalec opravlja storitve informiranja,
  svetovanja in urejanja zadev v zvezi s storitvami ter razmerji med izvajalcem
  in uporabniki. Obratovalni čas informacijskega centra je običajno omejen;
 


-    
  izvajalci nalog SODO:

so
  pravne osebe, na katere SODO s pogodbo prenese izvajanje nalog sistemskega
  operaterja;
 


-    
  knjiga pritožb:

je
  pisni ali elektronski zbir mnenj in pritožb zaradi predolgih čakalnih dob za
  sprejem, neprimerne obravnave odjemalcev ob osebnem obisku ali drugih
  vzrokov;


 

 


-    
  kompenzacija:

je
  finančno nadomestilo uporabniku v primeru neizpolnjevanja zajamčenih
  standardov kakovosti oskrbe za tiste storitve, ki jih je sistemski operater
  zavezan izvajati v okviru svojih reguliranih dejavnosti;
 


-    
  klicni center:

je
  telekomunikacijski sistem oziroma storitev, ki omogoča sprejem več dohodnih
  klicev. Ti se razvrščajo glede na razpoložljivost in število operaterjev, ki
  v okviru storitve podajajo želene informacije. Čas delovanja klicnega centra
  je lahko omejen ali neomejen;
 


-    
  meteorološko-korelacijski podatki:

so
  meteorološki in drugi podatki (lokacijske informacije o atmosferskih
  razelektritvah itd.), ki jih izvajalec zbira in z njimi dokazuje povezavo med
  dogodkom in vzrokom prekinitev (višja sila);
 


-    
  minimalni standardi kakovosti oskrbe:

so
  eden izmed kriterijev za ugotavljanje upravičenosti nadzorovanih stroškov
  delovanja in vzdrževanja reguliranih podjetij v regulaciji s kakovostjo
  oskrbe z električno energijo. Minimalni standardi kakovosti se izražajo z
  zajamčenimi standardi ali s sistemskimi standardi kakovosti;
 


-    
  nivo izračunavanja kazalnikov neprekinjenosti napajanja:

je
  nivo izračunavanja, pri katerem se kazalniki neprekinjenosti napajanja
  določajo za sklenjeno strukturo, območje ali kategorijo odjemalcev in lahko
  zajema odjemalce na NN-izvodu, SN-izvodu, RTP, vse odjemalce v podjetju ali v
  zaključenem gospodarskem kompleksu, gospodinjske ali negospodinjske
  odjemalce;
 


-    
  normalno obratovalno stanje:
 

so
  razmere, v katerih ni okvar ali začasno vzpostavljenih stanj med
  vzdrževalnimi deli ali izgradnjo omrežja;
 


-    
  obratovalna statistika:

so
  zgodovinski podatki, zajeti v procesih zbiranja, shranjevanja in obdelave
  podatkov o dogodkih ter stanjih v elektroenergetskem sistemu. Sistemski
  operater je zavezan hraniti te podatke v skladu z določili zakonodaje;
 


-    
  odgovorna oseba za poročanje:

je
  oseba, zadolžena za poročanje podatkov o kakovosti oskrbe;
 


 

 


-    
  pritožba odjemalca:

je
  dejanje odjemalca, ko se ne strinja z delom izvajalca ali kakovostjo njegove
  storitve ter le-tega o tem pisno obvesti;
 


-    
  prehodno obdobje:

je
  obdobje, v katerem izvajalec izvede potrebne prilagoditve internih procesov
  za potrebe vodenja obratovalne statistike v skladu z zahtevami agencije za
  spremljanje kakovosti oskrbe. Prehodno obdobje agencija določi v prehodnih
  določbah tega akta;
 


-    
  SCADA:

je
  sistem za nadzor, krmiljenje in zajemanje podatkov o stanju oddaljene opreme,
  katerega delovanje temelji na kodiranih signalih, ki se prenašajo prek
  komunikacijskih kanalov;
 


-    
  skrbnik sistema za poročanje:
 

je
  odgovorna oseba agencije, ki ureja dostop do e-storitev za poročanje in skrbi
  za njihovo razpoložljivost;
 


-    
  stanje tehnike:

je v
  danem trenutku dosežena stopnja razvoja tehnične zmogljivosti proizvodov,
  procesov in storitev, ki temelji na relevantnih priznanih izsledkih znanosti,
  tehnike in izkušenj;
 


-    
  statistika dogodkov:

so
  podatki o dogodkih, ki so nastopili v elektroenergetskem omrežju pod nadzorom
  sistemskega operaterja, izvajalcev nalog SODO in proizvodnje;
 


-    
  sistemski standard:

določa
  povprečno raven kakovosti storitev, ki so jo sistemski operater in izvajalci
  nalog SODO zavezani zagotavljati v sistemu v okviru svojih pristojnosti;
 


-    
  SODO:

je
  izvajalec gospodarske javne službe sistemskega operaterja distribucijskega
  omrežja;
 


-    
  SOPO:

je
  izvajalec gospodarske javne službe sistemskega operaterja prenosnega omrežja;
 


-    
  spletne storitve za poročanje:

spletna
  programska oprema, nameščena v infrastrukturi agencije, ki omogoča varno storitev
  poročanja o kakovosti oskrbe z električno energijo;
 


-    
  število odjemalcev (celotno, na izvodu):

je
  število odjemalcev, ki so priključeni na javno električno omrežje v točki
  opazovanja. Število odjemalcev se spreminja v skladu z načrtovanimi in izvedenimi
  trajnimi spremembami konfiguracije omrežja (normalno obratovalno stanje);
 


-    
  zahteva:

je
  izvajalcu namenjena pisna ali ustna (na zapisnik) izjava odjemalca, ki je
  namenjena rešitvi individualne (neupravičene ali upravičene) reklamacije;
 


-    
  zajamčeni standard:

določa
  raven kakovosti oskrbe, ki jo sistemski operater in izvajalci nalog SODO
  zagotavljajo v določeni točki omrežja, v kateri poteka merjenje oziroma raven
  kakovosti posamezne izvedene storitve.
 

3. člen
(namen)
Namen tega akta je:
-    
zagotoviti pravilno in poenoteno (standardizirano) registracijo časov,
potrebnih za izvajanje storitev, beleženje prekinitev oskrbe in spremljanje
kakovosti napetosti v prenosnem in v distribucijskih omrežjih;
-    
zagotoviti primerljivo, zanesljivo in preverljivo poročanje o parametrih
kakovosti oskrbe z električno energijo, ohranjati ali izboljšati kakovost
oskrbe na državni ravni oziroma zmanjšati razlike v kakovosti oskrbe med
območji distribucijskega omrežja;
-    
podpreti reguliranje s kakovostjo oskrbe, ki jo izvaja agencija in
-    
spodbujati enako obravnavo kakovosti oskrbe odjemalcev tako v obstoječih
zaokroženih gospodarskih kompleksih kot v javnih omrežjih.
4. člen
(obseg posredovanja podatkov)
(1) Subjekti, ki so skladno z določili
tega akta zavezani agenciji posredovati podatke o kakovosti oskrbe z električno
energijo (v nadaljnjem besedilu: zavezanci) so: 
-    
SODO
-    
izvajalci nalog SODO
-    
SOPO.
(2) Zavezanci posredujejo agenciji
podatke o kakovosti oskrbe z električno energijo glede na dejavnost, ki jo
opravljajo, in sicer podatke o:
-    
konfiguraciji omrežja;
-    
neprekinjenosti napajanja;
-    
komercialni kakovosti (ne velja za SOPO);
-    
kakovosti napetosti in
-    
druge podatke iz 5. člena tega akta.
(3) SODO ali izvajalci nalog SODO med
seboj ustrezno uredijo svoje obveznosti glede posredovanja podatkov o kakovosti
oskrbe z električno energijo in temu ustrezno izvedejo postopek registracije za
uporabo spletne aplikacije, ki ga določa 10. člen tega akta.
5. člen
(spremembe nabora podatkov)
(1) Agencija lahko v koordinaciji z
zavezanci spremeni nabor podatkov, ki so jih posamezni zavezanci zavezani
poročati.
(2) Če se nabor podatkov poveča, mora
agencija za vsak posamezen podatek ali za sklop podatkov določiti prehodno
obdobje, s katerim zagotovi, da se zavezanci ustrezno pripravijo na spremljanje
in posredovanje teh podatkov. Agencija pisno obvesti zavezance o spremembah
nabora podatkov ter terminskem načrtu uveljavitve sprememb in po potrebi
omogoči informiranje osebja zavezancev.
6. člen
(letno poročanje)
Zavezanci enkrat letno za preteklo leto posredujejo
agenciji:
-    
podatke o neprekinjenosti napajanja, kot so opredeljeni v II. poglavju
tega akta;
-    
podatke o komercialni kakovosti, kot so opredeljeni v III. poglavju
tega akta (ne velja za SOPO) in
-    
podatke o kakovosti napetosti, kot so opredeljeni v IV. poglavju
tega akta.
7. člen
(krovno poročilo)
(1) Zavezanci enkrat letno agenciji
oddajo krovno poročilo, ki vsebuje letne podatke iz 6. člena tega akta ter
izsledke analiz neprekinjenosti napajanja, komercialne kakovosti (ne velja za
SOPO) in kakovosti napetosti.
(2) Podlaga za posamezne analize so
podatki mesečnega (ne velja za SOPO) oziroma letnega poročanja ter drugi
podatki, ki jih zavezanci uporabljajo za izvajanje nadzora kakovosti oskrbe po
posameznih področjih.
(3) Zavezanci na svojih spletnih
straneh javno objavijo krovno poročilo v 15 dneh po oddaji krovnega poročila
agenciji.
8. člen
(roki za oddajo poročil)
(1) Zavezanci posredujejo agenciji
podatke vsak mesec za pretekli mesec in enkrat letno za preteklo koledarsko
leto, odvisno od vrste podatkov:
-    
mesečna poročila se oddajo najkasneje do 15. v mesecu za pretekli mesec;
-    
letno poročilo se odda najkasneje do 15. februarja za preteklo
koledarsko leto;
-    
krovno poročilo se odda najkasneje do 30. aprila za preteklo
koledarsko leto.
(2) Če omenjeni dnevi niso delovni, se
aktivnosti izvedejo prvi delovni dan, ki sledi. Spreminjanje ali dopolnjevanje
ter verzioniranje poročil je omogočeno do roka oddaje. Poročilo se lahko odda
tudi pred zapisanimi roki oddaje, spreminja ali dopolnjuje pa se lahko le do
teh rokov.
(3) Oddajo posameznega poročila
omogoči sistem za poročanje in o tem obvesti odgovorne osebe za poročanje.
9. člen
(spletna aplikacija za poročanje)
(1) Spletna aplikacija omogoča
zavezancem poročanje podatkov o kakovosti na usklajen način. Spletna aplikacija
podpira proces nadzora kakovosti, ki ga izvajajo zavezanci in agencija ter
omogoča poročanje podatkov o konfiguraciji omrežja, neprekinjenosti napajanja,
komercialni kakovosti, kakovosti napetosti in krovnem poročilu.
(2) Zavezanci posredujejo podatke o
kakovosti oskrbe agenciji z ročnim ali avtomatiziranim uvozom podatkov v
podatkovno bazo spletne aplikacije z uporabo aplikacijskih vmesnikov ali
uporabniškega spletnega vmesnika.
10. člen
(registracija za uporabo spletne
aplikacije)
(1) Zavezanci morajo za uporabo spletne
aplikacije izvesti postopek registracije. Agencija v postopku registracije
dodeli odgovornim osebam iz 13. člena tega akta ustrezno vlogo v sistemu za
poročanje, iz katere izhaja avtorizacija za delo s posameznimi sklopi spletne
aplikacije na uporabniškem nivoju.
(2) Agencija zagotovi odgovornim
osebam naslednje podatke:
-    
hiperpovezavo do spletne aplikacije za poročanje in
-    
avtentikacijske podatke: uporabniško ime in geslo.
(3) Odgovorna oseba zavezanca je v
postopku registracije obveščena o vseh potrebnih ukrepih za zagotavljanje
ustrezne ravni varnosti podatkov (spremembe uporabniškega gesla itd.).
11. člen
(dostopnost podatkov)
(1) Posredovani podatki o kakovosti
oskrbe se hranijo v skupni podatkovni bazi, ki jo upravlja agencija.
(2) Dostop do podatkov je določen z
avtorizacijskimi pravili glede na posamezni uporabniški profil oziroma vlogo
uporabnika v sistemu za poročanje. Posameznemu uporabniškemu profilu je
dodeljen nabor podatkov, ki jih je zavezanec zavezan poročati. Nabor podatkov
je oblikovan tako, da se podatki, ki jih zavezanci posredujejo agenciji, ne
podvajajo.
(3) Agencija ima neomejen dostop do
vseh podatkov.
(4) SODO je omogočen dostop do svojih
podatkov in podatkov izvajalcev nalog SODO v skladu s pogodbo iz 12. člena
tega akta. Ostali zavezanci za posredovanje podatkov imajo dostop le do svojih
podatkov.
(5) Agencija lahko odobri dostop do
podatkov tudi drugim institucijam, če je njihova zahteva v skladu z zakonodajo.
12. člen
(pogodba o uporabi storitev in dostopu do
podatkov)
(1) SODO lahko sklene z agencijo
pogodbo o uporabi storitev in podatkov iz podatkovne baze o kakovosti storitev
z električno energijo, ki ureja dostop do podatkov izvajalcev nalog SODO in
uporabo analitičnih funkcij aplikacije za spremljanje kakovosti oskrbe.
(2) Pogoje objave analitičnih podatkov
o kakovosti oskrbe uredita SODO in agencija s pogodbo iz prvega odstavka tega
člena.
13. člen
(odgovorne osebe)
(1) Zavezanci imenujejo odgovorne
osebe za izvajanje poročanja posameznega obsega podatkov o kakovosti oskrbe iz
4. člena tega akta in jih sporočijo agenciji. Odgovorne osebe se v spletno
aplikacijo prijavljajo s pridobljenimi avtentikacijskimi podatki ali s
kvalificiranim digitalnim potrdilom.
(2) Agencija zagotavlja odgovornim
osebam dostop do spletne aplikacije za poročanje v skladu z zahtevami o
razpoložljivosti elektronskih storitev in jih obvešča o vseh spremembah in
novostih v procesu poročanja na način, kot ga določa 14. člen tega akta.
(3) Imenovanje odgovorne osebe velja
do preklica.
14. člen
(obveščanje odgovornih oseb)
Agencija obvešča odgovorne osebe o poteku
oziroma stanju procesa poročanja z uporabo elektronske pošte, pri tem pa
uporablja:
-    
obveščanje o stanju mesečnih, letnih in krovnih poročil in rokih oddaje
posameznih poročil iz aplikacije za spremljanje kakovosti oskrbe na podlagi
avtomatsko ustvarjenih sporočil;
-    
obveščanje po elektronski pošti s strani odgovornih oseb agencije.
15. člen
(vodenje in hramba podatkov o kakovosti
oskrbe)
Vse potrebne podatke za izračun parametrov
kakovosti oskrbe zavezanci vodijo in hranijo najmanj za obdobje treh
regulativnih okvirov oziroma najmanj deset let. Zavezanci so za čas trajanja
tega obdobja zavezani voditi in hraniti tudi vso razpoložljivo dokumentacijo o
pritožbah uporabnikov.
II NEPREKINJENOST NAPAJANJA
16. člen
(načrtovanje in vodenje obratovalne
statistike)
(1) Zavezanci morajo po veljavnih
podzakonskih aktih voditi obratovanje elektroenergetskega omrežja, nadzirati
kakovost oskrbe z električno energijo in izvajati analizo izpadov in okvar,
izdelovati ter hraniti obratovalno statistiko najmanj 10 let. Obratovalna
statistika mora zagotavljati vir podatkov za spremljanje vseh parametrov
neprekinjenosti napajanja.
(2) Zavezanci v obratovalni statistiki
zajamejo nenačrtovane in načrtovane prekinitve oskrbe. Spremljajo se vsaj vse
vrste dogodkov in prekinitev, ki so definirane v tem aktu.
17. člen
(obveščanje in objava podatkov)
(1) SODO ali izvajalci nalog SODO
enkrat letno obvestijo vse uporabnike električnega omrežja, na kakšen tip
SN-izvoda so priključeni (mestni, mešani ali podeželski). Obvestilo mora
vsebovati tudi informacijo o imenu SN-izvoda in o ustreznih minimalnih
standardih neprekinjenosti napajanja za načrtovane in nenačrtovane prekinitve.
Obveščanje se izvede z informiranjem uporabnikov na računu za opravljene
storitve distribucije oziroma prenosa električne energije oziroma računu za
storitev dobave električne energije.
(2) SODO ali izvajalci nalog SODO na
svojih spletnih straneh v okviru krovnega poročila objavijo vrednosti
kazalnikov neprekinjenosti napajanja SAIDI, SAIFI, CAIDI, CAIFI (lastni vzroki,
višja sila in tuji vzroki) in MAIFI ter MAIFIE na pripadajočem SN-izvodu v
preteklem letu.
(3) SOPO na svojih spletnih straneh v
okviru krovnega poročila objavi dejanske podatke o številu in trajanju vseh
nenačrtovanih in načrtovanih prekinitvah ter kazalnikih neprekinjenosti
napajanja za vsa prevzemno-predajna mesta.
18. člen
(spletna aplikacija za neprekinjenost
napajanja)
(1) Spletna aplikacija za
neprekinjenost napajanja omogoča zavezancem poročanje o:
-    
splošnih podatkih omrežja;
-    
podatkih o konfiguraciji omrežja;
-    
kazalnikih neprekinjenosti napajanja po različnih ravneh opazovanja;
-    
kazalnikih nedobavljene energije (samo SOPO);
-    
statistiki dogodkov in prekinitev;
-    
dogodkih izven vpliva podjetja (višja sila in tuji vzroki);
-    
številu okvar po napetostnih nivojih (samo SOPO);
-    
številu pritožb uporabnikov omrežja in
-    
drugih podatkih iz 5. člena tega akta.
(2) Definicije za izračun parametrov
in kazalnikov neprekinjenosti napajanja so opredeljene v prilogi (Priloga 2).
19. člen
(splošni podatki)
(1) SODO ali izvajalci nalog SODO
vnašajo v spletno aplikacijo naslednje splošne podatke:
a)  število
odjemalcev po napetostnih nivojih;
b)  dolžino
omrežja po napetostnih nivojih;
c)  deleže
tipa ozemljitve nevtralnih točk SN-omrežja;
d)  deleže
vrste vodov;
e)  podatke
o izplačanih kompenzacijah uporabnikom omrežja po napetostnih nivojih;
f)   število načrtovanih in nenačrtovanih dogodkov;
g)  ostale
podatke:
-   
delež omrežja, ki ustreza sedanjemu stanju tehnike;
-   
možnost rezervnega napajanja;
-   
delež SN-omrežja pod nadzorom SCADA;
-   
povprečno gostoto strel in
h)  druge
podatke iz 5. člena tega akta.
(2) SOPO vnaša v spletno aplikacijo
naslednje splošne podatke:
-    
dolžino omrežja in število vseh prevzemno-predajnih mest (število
odjemalcev in proizvajalcev) po napetostnih nivojih;
-    
delež omrežja, ki ustreza sedanjemu stanju tehnike in
-    
druge podatke iz 5. člena tega akta.
20. člen
(podatki o konfiguraciji omrežja)
(1) Podatki o konfiguraciji omrežja so
pogoj za izvajanje poročanja o neprekinjenosti napajanja.
(2) Podatki o konfiguraciji omrežja so
opredeljeni glede na ravni spremljanja kazalnikov in parametrov neprekinjenosti
napajanja ter glede na arhitekturne lastnosti omrežja in se razlikujejo za
distribucijsko in prenosno omrežje.
(3) SODO ali izvajalci nalog SODO
vnašajo v spletno aplikacijo naslednje podatke o konfiguraciji omrežja:
-    
naziv posameznih RTP/RP in SN-izvodov;
-    
zemljepisno dolžino in širino posameznih RTP/RP;
-    
tipe, dolžine in povprečne moči SN-izvodov in
-    
nadzor posameznih SN-izvodov v SCADA.
(4) SOPO vnaša v spletno aplikacijo
naslednje podatke o konfiguraciji omrežja:
-    
naziv, zemljepisno dolžino in širino posameznih RTP/RP.
21. člen
(razvrstitev elementov omrežja po tipu)
(1) Zavezanci razvrstijo SN-izvode RTP
oziroma RP po tipu izvoda:
-    
mestni;
-    
mešani in
-    
podeželski.
(2) Če razvrščanje izvoda RTP oziroma
RP po definicijah tipov izvodov zaradi specifičnosti konfiguracije omrežja
privede do nelogične razvrstitve, SODO ali izvajalci nalog SODO to opravijo v
korist odjemalca (uvrstijo ga v tip, za katerega veljajo strožji minimalni
standardi neprekinjenosti napajanja).
(3) O izjemi se poroča agenciji na
elektronski naslov, ki ga agencija objavi na spletnih straneh.
(4) Zavezanci razvrstijo TP (SN/NN) po
sledečih tipih postaj:
-    
mestni in
-    
podeželski.
(5) Za NN-izvode posameznega TP velja,
da so istega tipa, kot je tip pripadajoče TP – razvrščanje ni potrebno.
(6) Definicije in pravila za
razvrščanje so opredeljena v prilogi (Priloga 1).
22. člen
(spremembe podatkov konfiguracije omrežja)
(1) Konfiguracija elektroenergetskega
omrežja se lahko zaradi trajno spremenjenih obratovalnih stanj in novih
elementov spreminja, zato se ustrezno spreminjajo tudi podatki o konfiguraciji
omrežja v aplikaciji.
(2) Zavezancem je omogočeno
spreminjati naslednje podatke:
-    
dodajanje elementov omrežja (RTP/RP, TR, SN-izvodi, TP, NN-izvodi);
-    
spreminjanje lastnosti elementov (npr. število odjemalcev itd.)
(3) Podatkov o elementih omrežja ni
mogoče brisati. Če je določen element izključen iz obratovanja ali ukinjen, se
zanj podatki o neprekinjenosti napajanja ne poročajo več, do tedaj poročani
podatki pa se ohranijo v podatkovni bazi spletne aplikacije.
23. člen
(podatki o neprekinjenosti napajanja)
(1) Podatki iz obratovalne statistike,
ki jih zavezanci spremljajo in neposredno ali posredno posredujejo (podatki, ki
so potrebni za izračun parametrov oziroma kazalnikov), so:
a)  element
omrežja v okvari;
b)  izvod,
odvodno polje ali podsklop sekundarnega dela, ki je v okvari;
c)  vzrok
prekinitve: lastni vzrok, višja sila ali tuji vzrok;
d)  datum,
čas začetka in konca prekinitve;
e)  tip
prekinitve:
-   
načrtovana ali nenačrtovana in
-   
dolgotrajna ali kratkotrajna;
f)   število in trajanje prekinitev po posameznemu tipu;
g)  število
prizadetih odjemalcev in/ali število prizadetih prevzemno-predajnih mest;
h)  število
na novo prizadetih odjemalcev v opazovanem obdobju (ne velja za SOPO);
i)    vrednost nedobavljene energije (samo SOPO);
j)    mesto dogodka:
-   
proizvodnja;
-   
prenos in
-   
distribucija (VN, SN, NN-omrežje) in
k)  drugi
podatki iz 5. člena tega akta.
(2) Podatki so podrobneje opredeljeni
v prilogah (Priloga 1 in Priloga 2).
24. člen
(podatki o pritožbah)
(1) Zavezanci agenciji enkrat letno
posredujejo podatke o številu upravičenih in neupravičenih pritožb odjemalcev
glede neskladnosti dosežene ravni neprekinjenosti napajanja z ravnijo, ki jo
določajo zajamčeni standardi neprekinjenosti napajanja.
(2) Vrste pritožb iz prejšnje točke
tega člena so določene v prilogi (Priloga 3, točka 1.7).
25. člen
(ravni spremljanja parametrov)
(1) Zavezanci, ki agenciji poročajo o
neprekinjenosti napajanja, so zavezani zagotoviti podatke za spremljanje
parametrov neprekinjenosti napajanja na ravneh opazovanja, ki zagotavljajo
razvrstitev vrednosti kazalnikov glede na vzroke prekinitev, vrsto omrežja in
napetostni nivo omrežja.
(2) Ravni opazovanja za SODO ali
izvajalce nalog SODO so: podjetje, RTP/RP, SN-izvodi RTP/RP ter TP in NN-izvodi
TP.
(3) Raven opazovanja za SOPO je
podjetje.
26. člen
(izračunavanje kazalnikov neprekinjenosti
napajanja)
(1) Vrednosti kazalnikov SAIDI, SAIFI,
CAIDI, CAIFI, MAIFI in MAIFIE se za distribucijsko omrežje izračunavajo po
ustreznih območjih in nivojih za obdobje enega meseca in se posredujejo za vsak
mesec koledarskega leta.
(2) Letne vrednosti kazalnikov,
preračunane na nivo RTP/RP in nivo podjetja, se v aplikaciji izračunajo
samodejno na podlagi posredovanih mesečnih podatkov.
(3) Za prenosno omrežje se
izračunavajo vrednosti kazalnikov SAIDI, SAIFI, MAIFI, AIT, AIF, AID in ENS za
obdobje enega leta in se posredujejo za vsako posamezno leto.
27. člen
(mesečno poročanje)
(1) SODO ali izvajalci nalog SODO
poročajo enkrat mesečno kazalnike neprekinjenosti napajanja za dolgotrajne
načrtovane in nenačrtovane prekinitve ter kratkotrajne prekinitve po tipih
izvodov (mestni, mešani, podeželski) na nivoju SN in NN-izvodov. Mesečno se
poroča tudi o prekinitvah izven vpliva podjetja.
(2) Pri opredelitvi števila dogodkov
kratkotrajnih prekinitev napajanja v sistemu se upošteva časovna agregacija
kratkotrajnih prekinitev, kot jo določa priloga (Priloga 1).
28. člen
(časovno razvrščanje prekinitev – mejni
primeri)
Dolgotrajne in kratkotrajne prekinitve, ki
se začnejo v nekem mesecu in končajo v enem izmed naslednjih mesecev, se
prištevajo kazalnikom neprekinjenosti v mesecu prenehanja prekinitve.
29. člen
(lokacije spremljanja kazalnikov
neprekinjenosti napajanja)
(1) Zavezanci spremljajo kazalnike
neprekinjenosti napajanja na nivoju tistih postaj, ki imajo na svojih izvodih
nameščeno zaščito in naprave za daljinsko vodenje (SCADA).
(2) Na postajah, ki nimajo nameščenih
naprav za daljinsko vodenje, se spremljajo kazalniki neprekinjenosti napajanja
ločeno z upoštevanjem pravil 30. člena tega akta. Pri poročanju o kazalnikih na
elementih oziroma izvodih, ki nimajo nameščenih naprav za daljinsko vodenje, se
taki izvodi v spletni aplikaciji ustrezno označijo.
30. člen
(pravila za ročno beleženje dogodkov)
(1) Na RTP/TP in TR, kjer ni
nameščenih naprav za daljinsko vodenje, se prekinitve beležijo tako, da se
odbirajo števci v registrih lokalno nameščenih zaščitnih naprav ali v lokalnih
podatkovnih bazah. Podatki se redno prenašajo v nadzorni center in upoštevajo
pri izračunih kazalnikov. Omenjeni RTP/RP in TR so v spletni aplikaciji za
poročanje agencije ustrezno označeni. Če omenjene tehnološke rešitve na
postajah ne obstajajo, pa vzdrževalno osebje beleži obratovalno statistiko
ročno. Na območju NN-omrežja se lahko v takih primerih beleženje prekinitev
napajanja izvaja na podlagi registracije in obdelave klicev uporabnikov v
klicni center centra vodenja.
(2) Zavezanci zagotovijo, da se vse
prekinitve, ki niso registrirane v SCADA in jih prek klicnega centra javljajo
uporabniki, ustrezno beležijo. Zapise je treba hraniti, kot to določa 23. člen
tega akta, in so prav tako predmet presoje agencije.
31. člen
(spremljanje kazalnikov neprekinjenosti
napajanja na izvodih RTP, ki napajajo odjemalce različnih distribucij)
(1) V primeru, da izvod RTP ali RP
nekega distribucijskega podjetja napaja tudi odjemalce drugih distribucijskih
podjetij in se hkrati ne napaja tudi iz drugega RTP oziroma RP, ki je v lasti
teh podjetij (dvostransko napajanje), slednja spremljajo kazalnike
neprekinjenosti napajanja na tem izvodu tako, da v podatke o svoji
konfiguraciji omrežja dodajo »virtualni« RTP oziroma RP ter ustrezni
»virtualni« izvod, kazalnike pa spremljajo le za svoj delež odjemalcev.
Distribucijsko podjetje, ki ima v lasti omenjen RTP oziroma RP, spremlja
kazalnike prav tako samo za svoj delež odjemalcev.
(2) Če se takšen izvod stalno napaja
tudi s strani RTP oziroma RP v lasti drugih distribucijskih podjetij, se
kazalniki spremljajo za delež odjemalcev naravno, torej na ustreznem izvodu RTP
oziroma RP določenega distribucijskega podjetja po definicijah, ki jih določa
ta akt.
32. člen
(spremljanje kazalnikov na nivoju
razdelilnih postaj)
(1) SODO ali izvajalci nalog SODO
spremljajo kazalnike neprekinjenosti napajanja na razdelilnih postajah (RP) na
enak način kot na razdelilnih transformatorskih postajah (RTP), pri čemer se
vrednosti kazalnikov na posameznih tipih izvodov RP ne prištevajo k vrednostim
tipov SN izvoda RTP, ki ta RP napaja. Na povezovalno-napajalnem SN-izvodu RTP
(posebni SN-izvodi) se spremljajo le kazalniki neprekinjenosti napajanja le za
tiste odjemalce, ki so na ta napajalni vod priključeni pred RP-jem.
(2) Pri tem se napajalni SN-izvod
(izvod iz RTP) razvršča v skladu z veljavnimi definicijami za tipe SN-izvodov,
enako pa velja tudi za izvode iz RP.
33. člen
(dogodki izven vpliva – višja sila)
(1) Za vse prekinitve, ki jih
zavezanci opredelijo kot posledica »višje sile«, morajo voditi dokumentacijo, s
katero lahko dokažejo, da:
a)  so
nastopili okoljski parametri izven mej, določenih:
-   
s stanjem tehnike ali
-   
s projektnimi pogoji;
b)  so
bile razglašene krizne razmere in
c)  je
prekinitev posledica drugega izjemnega dogodka, ki ima značilnost višje sile.
(2) Zavezanci v spletni aplikaciji za
vsako prekinitev navedejo vzroke in dokumente, ki jim služijo kot dokaz.
(3) Definicija višje sile in pravila
za razvrščanje prekinitev po vzrokih nastanka so opredeljena v prilogi (Priloga
1). Primere razvrščanja prekinitev po vzroku v skladu s tem aktom agencija
objavi na svoji spletni strani.
34. člen
(dogodki izven vpliva – tuji vzroki)
(1) Za vse prekinitve, ki jih
zavezanci opredelijo kot posledica »tujega vzroka«, morajo voditi
dokumentacijo, s katero lahko dokažejo, da jih je povzročilo dejanje tretje
osebe.
(2) Zavezanci v spletni aplikaciji za
vsako prekinitev navedejo vzroke in dokumente, ki jim služijo kot dokaz.
(3) Pravila za razvrščanje prekinitev
po vzroku nastanka »tuji vzroki« so opredeljena v prilogi (Priloga 1).
III KOMERCIALNA KAKOVOST
35. člen
(obveščanje in objava podatkov)
(1) SODO ali izvajalci nalog SODO na
svojih spletnih straneh objavijo vrednosti parametrov zajamčenih in sistemskih
standardov komercialne kakovosti, ki jih določa agencija, ali pa so zapisani v
splošnih pogojih za dobavo in odjem.
(2) SODO ali izvajalci nalog SODO na
svojih spletnih straneh v okviru krovnega poročila objavijo dosežene vrednosti
kazalnikov parametrov komercialne kakovosti.
36. člen
(spletna aplikacija za komercialno
kakovost)
(1) Spletna aplikacija za komercialno
kakovost omogoča poročanje SODO ali izvajalcem nalog SODO o:
-    
splošnih podatkih;
-    
parametrih komercialne kakovosti in
-    
drugih podatkih iz 5. člena tega akta.
(2) Parametri in definicije za izračun
parametrov komercialne kakovosti so definirani v prilogi (Priloga 3) tega akta.
37. člen
(splošni podatki)
(1) Spletna aplikacija za komercialno
kakovost omogoča poročanje o splošnih podatkih glede na posamezne izvajalce
storitev.
(2) Splošni podatki, ki se
posredujejo, obsegajo naslednje podatke oziroma sklope podatkov:
-    
število vseh priključenih uporabnikov in prevzemno-predajnih mest po
napetostnih nivojih in odjemnih skupinah oziroma kategorijah;
-    
število novo priključenih prevzemno-predajnih mest uporabnikov;
-    
število odklopljenih prevzemno-predajnih mest uporabnikov po napetostnih
nivojih;
-    
število odjemalcev, ki jim izvajalec dobavlja energijo s storitvijo
zasilne oskrbe in
-    
število odjemalcev na nujni oskrbi in čas trajanja oskrbe.
(3) Nabor podatkov posameznega sklopa
iz drugega odstavka tega člena je natančneje opredeljen v spletni aplikaciji za
poročanje o komercialni kakovosti.
38. člen
(kazalniki komercialne kakovosti)
(1) V spletno aplikacijo za
komercialno kakovost SODO ali izvajalci nalog SODO posredujejo naslednje
kazalnike komercialne kakovosti:
-    
povprečni čas, potreben za izdajo soglasja za priključitev;
-    
povprečni čas, potreben za izdajo ocene stroškov (predračuna) za
enostavna dela;
-    
povprečni čas, potreben za izdajo pogodbe o priključitvi na NN-omrežje;
-    
povprečni čas, potreben za aktiviranje priključka na električno omrežje;
-    
povprečni čas, potreben za odgovore na pisna vprašanja, pritožbe ali
zahteve uporabnikov;
-    
povprečni čas zadržanja klica v klicnem centru;
-    
kazalnik ravni nivoja strežbe klicnega centra;
-    
povprečni čas do ponovne vzpostavitve napajanja v primeru napake na
napravi za omejevanje toka;
-    
povprečni čas, potreben za odgovor na pritožbo v zvezi s kakovostjo
napetosti;
-    
povprečni čas, potreben za rešitev odstopanj kakovosti napetosti;
-    
povprečni čas, potreben za pregled in odpravo okvare števca;
-    
povprečni čas do vzpostavitve ponovne oskrbe po izklopu zaradi
neplačila.
(2) SODO ali izvajalci nalog SODO
posredujejo tudi naslednje podatke:
-    
podatke, ki so potrebni za izračun deležev uporabnikov, ki so deležni
ustrezne ravni kakovosti posamezne storitve;
-    
vrednosti standardne deviacije za posamezne kazalnike komercialne
kakovosti;
-    
število izplačanih in neizplačanih kompenzacij zaradi nedoseganja
zajamčenih standardov posameznih storitev;
-    
število upravičenih in vseh pritožb za posamezne kazalnike komercialne
kakovosti in
-    
druge podatke iz 5. člena tega akta.
(3) Kazalnik »Povprečni čas, potreben
za izdajo ocene stroškov (predračuna) za enostavna dela«, se spremlja le za
tiste storitve, za katere sistemski operater ne objavi cenika.
(4) Definicije za izračun parametrov
in kazalnikov so opredeljene v prilogi (Priloga 3). Posamezni podatki iz nabora
so natančneje opredeljeni v spletni aplikaciji za poročanje o komercialni
kakovosti.
39. člen
(spremljanje in beleženje časov)
(1) Čas prejetja pisnega vprašanja,
pritožbe ali zahteve uporabnika je datum prejema elektronske pošte, oziroma
datum prispetja v elektronski predal izvajalca ali datum štampiljke vhodne
pošte.
(2) Čas odgovora na pisno vprašanje,
pritožbo ali zahtevo uporabnika je datum odpošiljanja elektronske pošte na
elektronski naslov prejemnika oziroma datum štampiljke izhodne pošte.
40. člen
(knjiga pritožb)
V centrih za odjemalce se uvedejo knjige
pritožb, da lahko stranke, ki so nezadovoljne s posamezno storitvijo (čakalna
doba, osebna obravnava itd.), opišejo svoja opažanja. SODO ali izvajalci nalog
SODO morajo zagotoviti redno analizo zapisov v knjigi pritožb. V krovnem
poročilu o kakovosti oskrbe z električno energijo SODO ali izvajalci nalog SODO
objavijo izsledke in izvedene ukrepe.
41. člen
(podatki o pritožbah)
(1) SODO ali izvajalci nalog SODO
enkrat letno poročajo agenciji o številu upravičenih in neupravičenih pritožb
odjemalcev v zvezi z neskladnostjo ravni kakovosti storitev, ki jih določajo
zajamčeni standardi komercialne kakovosti.
(2) Vrste pritožb iz prejšnje točke
tega člena so določene v prilogi akta (Priloga 3, točka 1.7).
42. člen
(višja sila in tuji vzroki)
(1) Za vse kazalnike, katerih vrednost
je presegala vrednost, določeno z minimalnimi standardi komercialne kakovosti
in so jih zavezanci za posredovanje podatkov opredelili kot »višja sila« ali
»tuji vzrok«, SODO ali izvajalci nalog SODO vodijo dokumentacijo, s katero
lahko dokažejo:
-    
izredno stanje oziroma razmere, ki so preprečile izvedbo storitve v
skladu s predpisano ravnijo kakovosti in
-    
da se je uporabnik strinjal s prekoračitvijo zajamčenih standardov.
(2) SODO ali izvajalci nalog SODO v
ustreznem obrazcu v spletni aplikaciji za vsako prekoračitev navedejo vzroke in
dokumente, ki jim služijo kot dokaz.
IV KAKOVOST NAPETOSTI
43. člen
(obveščanje in objava podatkov)
(1) Zavezanci na svojih spletnih
straneh enkrat letno v okviru krovnega poročila obvestijo uporabnike
električnega omrežja o kakovosti napetosti.
(2) Uporabnike omrežja na svojih
spletnih straneh obveščajo tudi o veljavnih standardih, podzakonskih aktih,
dobavnih pogojih in drugih dokumentih, ki določajo minimalne tehnične standarde
za kakovost napetosti.
44. člen
(vodenje podatkov o kakovosti napetosti)
(1) Zavezanci so zavezani voditi
podatke o kakovosti napetosti, ki so podlaga za poročanje agenciji. Podatki o
kakovosti napetosti se zajemajo iz stalnega nadzora (stalni monitoring)
kakovosti napetosti na prenosnem in distribucijskem omrežju ter s pomočjo
občasnega monitoringa.
(2) Podatki o motnjah v zvezi s
kakovostjo napetosti, ki jih zavezanci pridobijo z izvajanjem stalnega in
občasnega monitoringa, se ne ločujejo po vzrokih nastankov na ravni posamezne
merilne točke. Za potrebe poročanja se beležijo le dogodki, ki jih je
povzročila višja sila ali tuji vzrok in imajo posledice večjih razsežnosti.
45. člen
(spletna aplikacija za kakovost napetosti)
Spletna aplikacija za kakovost napetosti
omogoča poročanje o skladnosti parametrov po slovenskem standardu SIST EN
50160, ločenih po napetostnih nivojih.
46. člen
(splošni podatki o kakovosti napetosti)
(1) O kakovosti napetosti zavezanci
posredujejo naslednje splošne podatke:
a)  podatki,
pridobljeni s pomočjo stalnega monitoringa:
-   
naziv merilnih točk in lokacija stalnega monitoringa v RTP/RP;
-   
stanje opremljenosti omrežja s stalnim nadzorom kakovosti napetosti:
· 
skupno število merilnih točk VN-omrežja;
· 
delež vzpostavitve stalnega monitoringa na
VN-omrežju glede na načrtovani obseg;
· 
skupno število merilnih točk SN-omrežja in,
· 
skupno število merilnih točk celotnega omrežja;
b)  podatki,
pridobljeni s pomočjo občasnega monitoringa:
-   
število izvedenih meritev v okviru občasnega monitoringa in
-   
rezultati procentualne analize izmerjenih vrednosti;
c)  pritožbe:
-   
število pritožb zaradi odstopanj kakovosti napetosti in
-   
stanje pritožb uporabnikov (ugotovljena upravičenost oziroma
neupravičenost);
d)  kratka
analiza stanja s komentarjem, ki vključuje opis dogodkov, ki so bili posledica
višje sile večjih področnih razsežnosti in
e)  druge
podatke iz 5. člena tega akta.
(2) Parametri kakovosti napetosti so
podani v prilogi (Priloga 4) oziroma je navedeno sklicevanje na standarde.
47. člen
(podatki stalnega monitoringa)
(1) Iz meritev kakovosti napetosti, ki
se izvajajo v skladu s stanjem tehnike (po veljavnih tehničnih standardih),
zavezanci posredujejo naslednje podatke po napetostnih nivojih, po posameznih
objektih oziroma točkah omrežja, kjer je bilo vzpostavljeno stalno spremljanje
kakovosti napetosti:
a)  število
tednov pod merilnim nadzorom;
b)  število
neskladnih tednov (kakršna koli odstopanja od standarda);
c)  število
skladnih tednov;
d)  število
tednov, v katerih so bila izmerjena odstopanja od standarda pri:
-   
odklonih napajalne napetosti;
-   
hitrih napetostnih spremembah (velikost, jakost flikerja);
-   
harmonskih in med-harmonskih napetostih;
-   
neravnotežju napajalne napetosti;
-   
napetostnih signalih v omrežju in
-   
omrežni frekvenci.
(2) Posamezne kazalnike stanja
kakovosti napetosti (po napetostnih nivojih) spletna aplikacija za poročanje
avtomatsko izračuna iz podatkov meritev kakovosti napetosti.
(3) Zavezanci enkrat letno poročajo
tudi podrobnejše podatke o upadih napetosti, kot so specificirani v slovenskem
standardu SIST EN 50160. Na podlagi poročanih podatkov o upadih napetosti
spletna aplikacija za poročanje samodejno izračuna sistemski kazalnik
pogostosti upadov.
(4) Definicije kazalnikov stanja
kakovosti napetosti in sistemskega kazalnika pogostosti upadov napetosti so
podane v prilogi (Priloga 4).
48. člen
(podatki občasnega monitoringa)
(1) Poročanje o parametrih kakovosti
napetosti, pridobljenih iz občasnega monitoringa napetosti, zajema podatke:
-    
občasnega monitoringa ob pritožbah uporabnikov in
-    
občasnega monitoringa za potrebe izdaje soglasij za priključitev, pred
priklopom razpršenih virov ipd.
(2) Zavezanci lahko posredujejo
podatke o skladnosti parametrov kakovosti napetosti iz 45. člena tega akta po
različnih ravneh opazovanja:
-    
območje posamezne zaključene organizacijske enote izvajalca in
-    
celotno območje napajanja izvajalca.
49. člen
(podatki o pritožbah)
(1) Zavezanci enkrat letno agenciji
posredujejo podatke o številu upravičenih in neupravičenih pritožb odjemalcev
glede neskladnosti dosežene ravni kakovosti napetosti z ravnijo, ki jo določajo
minimalni standardi kakovosti napetosti.
(2) Vrste pritožb iz prejšnje točke
tega člena so določene v prilogi akta (Priloga 3, točka 1.7).
V PREHODNE IN KONČNA DOLOČBA
50. člen
(spremljanje MAIFIE)
SODO ali izvajalci nalog SODO do leta 2015
agenciji ne posredujejo vrednosti kazalnika MAIFIE. SODO ali izvajalci nalog
SODO vzpostavijo pogoje za spremljanje navedenega kazalnika do 1. januarja
2014.
51. člen
(spremljanje kazalnikov kakovosti na
NN-nivoju)
(1) SODO ali izvajalci nalog SODO
vzpostavijo nadzor kazalnikov neprekinjenosti napajanja na NN-nivoju (raven
spremljanja parametrov na TP in NN -izvodih TP), ko je vsaj 80 % odjemalcev
opremljenih s sistemom naprednega merjenja.
(2) SODO ali izvajalci nalog SODO
začnejo agenciji posredovati kazalnike neprekinjenosti napajanja na NN-nivoju
eno leto po uvedbi sistema naprednega merjenja v obsegu, ki je določen v
prejšnjem odstavku tega člena.
52. člen
(neobvezni podatki)
Agencija za vsakega zavezanca posebej
opredeli, kateri vhodni podatki so obvezni in kateri ne, hkrati pa določi
prehodno obdobje poročanja.
53. člen
(prenehanje veljavnosti)
Z dnem uveljavitve tega akta preneha
veljati Akt o posredovanju podatkov o kakovosti oskrbe z električno energijo
(Uradni list RS, št. 89/10).
54. člen
(začetek veljavnosti)
Ta akt začne veljati naslednji dan po
objavi v Uradnem listu Republike Slovenije.
Št. 16-13/2012-14/239
Maribor, dne 12. septembra 2012
EVA 2012-2430-0168
Predsednik sveta
Javne agencije Republike Slovenije za energijo
dr. Evgen Dervarič l.r.

Priloga 1:
Razvrščanje dogodkov
Priloga 2:
Neprekinjenost napajanja
Priloga 3: Komercialna
kakovost
Priloga 4: Kakovost
napetosti
 