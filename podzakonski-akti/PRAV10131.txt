o usposabljanju, licencah in registru licenc neodvisnih
strokovnjakov za redne preglede klimatskih sistemov
1. SPLOŠNA DOLOČBA
1. člen
(vsebina pravilnika)
Ta pravilnik v skladu z 10. členom Direktive 2002/91/ES
Evropskega parlamenta in Sveta z dne 16. decembra 2002 o energetski
učinkovitosti stavb (UL L št. 1 z dne 4. 1. 2003, str. 65), zadnjič spremenjene
z Uredbo (ES) št. 1137/2008 Evropskega parlamenta in Sveta z dne 22. oktobra
2008 o prilagoditvi nekaterih aktov, za katere se uporablja postopek, določen v
členu 251 Pogodbe, Sklepu Sveta 1999/468/ES, glede regulativnega postopka s pregledom
(UL L št. 311 z dne 21. 11. 2008, str. 1), določa program usposabljanja za
neodvisne strokovnjake za redne preglede klimatskih sistemov (v nadaljnjem
besedilu: neodvisni strokovnjaki), podrobnejše pogoje za organizacije, ki
opravljajo usposabljanje neodvisnih strokovnjakov, obliko in vsebino licence
neodvisnega strokovnjaka ter podrobnejšo vsebino in način vodenja registra
licenc neodvisnih strokovnjakov.
2. USPOSABLJANJE ZA NEODVISNE STROKOVNJAKE
2. člen
(izvajalec usposabljanja)
Usposabljanje, vključno s preizkusom znanja za pridobitev
licence neodvisnega strokovnjaka, izvajajo organizacije (v nadaljnjem besedilu:
izvajalec usposabljanja) skladu z zakonom, ki ureja učinkovito rabo in
obnovljive vire energije.
3. člen
(pogoji za izvajalca usposabljanja)
Izvajalec usposabljanja mora izpolnjevati naslednje pogoje:
1.     
imeti mora usposobljene predavatelje:
- 
s strokovnimi referencami na področju projektiranja, regulacije in
krmiljenja, vzdrževanja in servisiranja, meritev in preizkušanja klimatskih
sistemov ter energetskih pregledov stavb,
- 
s poznavanjem predpisov s področja energetike, graditve objektov in
varstva okolja z vidika klimatskih sistemov,
- 
s poznavanjem predpisov s področja učinkovite rabe energije, nanašajoč
se na stavbe;
2.     
imeti mora administrativno-tehnično osebje, ki je potrebno za uspešno
izvajanje nalog usposabljanja, organiziranja, vodenje potrebnih evidenc in ima
za te naloge primerne strokovne reference;
3.     
imeti mora opremo, ki je potrebna za izvajanje usposabljanja, in
razpolagati s prostori za vsaj 30 udeležencev usposabljanja z ustrezno audio
vizualno opremo.
4. člen
(program usposabljanja)
Usposabljanje se izvaja po Programu za pridobitev licence
neodvisnega strokovnjaka za redne preglede klimatskih sistemov (v nadaljnjem
besedilu: program usposabljanja), ki je kot priloga 1 sestavni del tega
pravilnika.
5. člen
(priprava in izvedba usposabljanja)
(1) Vodja programa usposabljanja je odgovoren za vsebinsko
pripravo programa usposabljanja. Pri svojem delu sodeluje s strokovnjaki za
posamezna vsebinska področja.
(2) Organizacijski vodja usposabljanja je odgovoren za
organizacijo in izvedbo usposabljanja.
3. PREIZKUS ZNANJA ZA NEODVISNE STROKOVNJAKE
6. člen
(preizkus znanja)
Preizkus znanja obsega preverjanje strokovnih znanj iz
različnih interdisciplinarnih področij, določenih s programom usposabljanja, in
preverjanje usposobljenosti za izvajanje rednih pregledov klimatskih sistemov.
7. člen
(izpitna komisija)
(1) Preizkus znanja se opravlja pred izpitno komisijo.
Izpitno komisijo sestavljajo predsednik in dva člana z univerzitetno izobrazbo,
najmanj osmimi leti delovnih izkušenj in s strokovnimi referencami s področja
klimatskih sistemov, navedenimi v 1. točki 3. člena tega pravilnika.
(2) Izpitno komisijo imenuje odgovorna oseba izvajalca
usposabljanja. Seznam kandidatov za člane izpitne komisije na predlog izvajalca
usposabljanja potrdi ministrstvo, pristojno za energijo (v nadaljnjem besedilu:
ministrstvo).
8. člen
(izločitev člana izpitne komisije)
Kot predsednik ali član izpitne komisije ne sme sodelovati
oseba, ki je v času preizkusa znanja:
-       
zaposlena v isti gospodarski družbi, pri samostojnem podjetniku
posamezniku oziroma drugi pravni osebi, kot je kandidat;
-       
kandidatov delodajalec oziroma družbenik, večinski delničar oziroma član
gospodarske družbe oziroma druge pravne osebe, v kateri kandidat dela;
-       
v krvnem sorodstvu s kandidatom v ravni in v stranski vrsti do vključno
četrtega kolena ali v svaštvu do vključno drugega kolena.
9. člen
(obseg preizkusa znanja)
(1) Pisni del preizkusa znanja se opravlja pod nadzorom enega
od članov komisije (v nadaljnjem besedilu: nadzornik), ustni del pa pred
izpitno komisijo.
(2) Pisni del preizkusa znanja obsega vprašanja z vseh
področij programa usposabljanja in traja največ dve šolski uri.
(3) Ustni del preizkusa, ki je namenjen preverjanju
usposobljenosti za izvajanje rednih pregledov klimatskih sistemov, traja največ
45 minut.
10. člen
(potek pisnega dela preizkusa znanja)
(1) Vprašanja za pisni del preizkusa znanja pripravi izpitna
komisija.
(2) Nadzornik ugotovi istovetnost kandidata na podlagi
osebnega dokumenta, opremljenega s fotografijo, pred začetkom pisnega dela
preizkusa znanja.
(3) Kandidat sme med preizkusom znanja uporabljati strokovno
literaturo, ki jo določi izvajalec usposabljanja. Kandidat se med preizkusom
znanja ne sme posvetovati z drugimi kandidati oziroma drugimi osebami.
(4) Nadzornik zagotovi, da opravljajo kandidati preizkus
znanja samostojno in v skladu s prejšnjim odstavkom. Kandidata, ki ne opravlja
pisnega dela preizkusa znanja v skladu z navodili, nadzornik opozori. Če
kandidat večkrat krši navodila, nadzornik odloči, da kandidat ne sme
nadaljevati preizkusa znanja. V tem primeru se šteje, da kandidat preizkusa
znanja ni opravil.
11. člen
(potek ustnega dela preizkusa znanja)
(1) Predsednik izpitne komisije začne ustni del preizkusa
znanja tako, da predstavi člane izpitne komisije in na podlagi osebnega
dokumenta, opremljenega s fotografijo, ugotovi istovetnost kandidata in pojasni
potek preizkusa znanja.
(2) Predsednik izpitne komisije vodi in skrbi za pravilen in
nemoten potek preizkusa znanja.
(3) O poteku preizkusa znanja izpitna komisija vodi zapisnik
za vsakega kandidata.
(4) Zapisnik podpišejo predsednik izpitne komisije in člani
izpitne komisije.
12. člen
(ocena uspeha)
(1) Uspeh kandidata pri pisnem delu preizkusa znanja oceni
izpitna komisija na predlog člana izpitne komisije, ki je pregledal pisno
nalogo, z oceno »uspešno« ali »neuspešno«. Šteje se, da je pisni del izpit
opravljen uspešno, če je kandidat na pisnem delu zbral najmanj 75% možnih točk.
(2) Kandidat, ki je uspešno opravil pisni del preizkusa
znanja, ima pravico pristopiti k opravljanju ustnega dela preizkusa znanja.
Uspeh ustnega dela preizkusa znanja na podlagi ocenitve odgovorov na
postavljena vprašanja oceni izpitna komisija z oceno »uspešno« ali »neuspešno«.
(3) Kandidat, ki je uspešno opravil pisni in ustni del
preizkusa znanja, je preizkus znanja opravil. Če je kandidat ustni del
preizkusa znanja opravil neuspešno, mora ponavljati preizkus znanja v celoti.
(4) Kandidat lahko ponavlja preizkus znanja največkrat
dvakrat. Če po dvakratnem ponavljanju preizkusa znanja ne opravi, lahko
pristopi k ponovnem opravljanju preizkusa znanja po preteku enega leta in
ponovnem usposabljanju.
13. člen
(dokazilo o uspešno opravljenem preizkusu znanja)
(1) Izid preizkusa znanja razglasi predsednik izpitne
komisije ob navzočnosti članov izpitne komisije in kandidata.
(2) Kandidatu, ki je uspešno opravil preizkus znanja, se kot
dokazilo o uspešno opravljenem usposabljanju izda potrdilo na obrazcu iz
priloge 2, ki je sestavni del tega pravilnika.
(3) Potrdilo o uspešno opravljenem preizkusu znanja izda
kandidatu predsednik izpitne komisije po preizkusu znanja.
14. člen
(zbirka dokumentov o kandidatu)
(1) Izvajalec usposabljanja hrani zapisnike o poteku
preizkusa znanja in izvode potrdila o preizkusu znanja za neodvisne
strokovnjake najmanj pet let od datuma izdaje potrdila o preizkusu znanja.
(2) Izvajalec usposabljanja mora v roku osmih dni po
zaključenih preizkusih znanja ministrstvu posredovati zbirni seznam kandidatov,
ki so opravili preizkus znanja.
15. člen
(pravica ugovora)
(1) Kandidat, ki se ne strinja z oceno izpitne komisije,
lahko v roku osmih dni po razglasitvi ocene vloži ugovor pri izpitni komisiji.
Ugovor kandidata se zapiše v zapisnik o opravljanju preizkusa znanja.
(2) O ugovoru odloča ministrstvo, ki mora odločitev sprejeti
v osmih dneh. O svoji odločitvi mora kandidata pisno obvestiti.
16. člen
(pristojbina za opravljanje preizkusa znanja)
Kandidat plača izvajalcu usposabljanja ob prijavi na preizkus
znanja pristojbino za opravljanja preizkusa znanja v višini, ki jo določi
minister.
4. LICENCA NEODVISNEGA STROKOVNJAKA
17. člen
(vloga za izdajo licence)
(1) Kandidat vloži vlogo za izdajo licence neodvisnega
strokovnjaka za izvajanje rednih pregledov klimatskih sistemov (v nadaljnjem
besedilu: licenca) na ministrstvu na obrazcu iz priloge 3, ki je sestavni del
tega pravilnika.
(2) Vlogi za izdajo licence morajo biti priložena dokazila o
izpolnjevanju pogojev v skladu z zakonom, ki ureja učinkovito rabo in
obnovljive vire energije, in fotografija kandidata.
18. člen
(odločba o izdaji licence)
Ko ministrstvo ugotovi, da so izpolnjeni vsi pogoji za
pridobitev licence, vlagatelju izda odločbo o izdaji licence. Odločba o izdaji
licence vsebuje naslednje podatke:
-       
osebno ime vlagatelja,
-       
enotno matično številko občana,
-       
naslov stalnega ali začasnega prebivališča,
-       
da se licenca izdaja neodvisnemu strokovnjaku za preglede klimatskih
sistemov,
-       
datum izdaje licence,
-       
rok za predložitev naslednjega potrdila o uspešno opravljenem
usposabljanju,
-       
zaporedno številko iz registra licenc neodvisnih strokovnjakov.
19. člen
(neizpolnjevanje pogojev)
Če ministrstvo ugotovi, da vlagatelj ne izpolnjuje pogojev za
izdajo licence, izda o tem negativno odločbo. Zoper to odločbo pritožba ni
dovoljena, možen pa je upravni spor.
20. člen
(izkaznica neodvisnega strokovnjaka)
(1) Hkrati z licenco se neodvisnemu strokovnjaku izda
izkaznica neodvisnega strokovnjaka za redne preglede klimatskih sistemov na obrazcu
iz priloge 4, ki je sestavni del tega pravilnika.
(2) Če neodvisni strokovnjak izkaznico izgubi ali uniči, se
na njegove stroške izda nova izkaznica. O izgubi izkaznice je neodvisni
strokovnjak dolžan obvestiti ministrstvo.
21. člen
(veljavnost licence)
Imetnik licence iz 18. člena tega pravilnika mora najkasneje
vsakih pet let od zadnjega uspešnega opravljanja usposabljanja, ponovno uspešno
opraviti usposabljanje.
22. člen
(odvzem licence)
Ministrstvo izda odločbo o preklicu veljavnosti in odvzemu licence
v skladu z zakonom, ki ureja učinkovito rabo in obnovljive vire energije, in
obenem pozove neodvisnega strokovnjaka, da v roku 8 dni po pravnomočnosti
odločbe ministrstvu vrne izkaznico neodvisnega strokovnjaka.
5. REGISTER LICENC NEODVISNIH STROKOVNJAKOV
23. člen
(vsebina registra)
V register licenc neodvisnih strokovnjakov (v nadaljnjem
besedilu: register) se vpisujejo naslednji podatki:
1.     
osebni podatki imetnika licence neodvisnega strokovnjaka: ime, priimek,
enotna matična številka občana, naslov stalnega ali začasnega prebivališča,
2.     
podatki o licenci:
- 
številka in datum izdaje odločbe o licenci,
- 
številka in datum potrdila o uspešno opravljenem usposabljanju,
- 
veljavnost licence,
- 
številka in datum odločbe o preklicu in odvzemu licence.
24. člen
(način vodenja registra)
(1) Ministrstvo vodi register v obliki informatizirane baze.
(2) V register se vpiše vsak neodvisni strokovnjak pod
zaporedno številko. Zaporedna številka je sestavljena iz zaporedne številke
vpisa v register in številke licence. Zaporedna številka se ne spreminja tudi
ob prenehanju veljavnosti licence neodvisnega strokovnjaka. Izbrisana zaporedna
številka se ne ponovi. V registru mora biti shranjen vsak podatek, ki je bil
kadarkoli vpisan v bazo.
(3) V primeru spremembe podatkov, vpisanih v register, mora
biti v registru poleg novega shranjen in dostopen tudi predhodno vpisan podatek
in datum njegove spremembe. V primeru prenehanja veljavnosti licence
neodvisnega strokovnjaka se vpiše datum prenehanja veljavnosti z navedbo
razloga (po uradni dolžnosti, na zahtevo neodvisnega strokovnjaka).
(4) Register je objavljen na spletni strani ministrstva.
25. člen
(vpis v register)
Na podlagi odločbe o izdaji licence se neodvisnega
strokovnjaka po uradni dolžnosti vpiše v register.
26. člen
(zbirka listin)
(1) Skupaj z registrom se za vsakega neodvisnega
strokovnjaka, ki je vpisan v register, vodi zbirka listin. Zbirka listin se
odlaga in shranjuje v spisu z oznako zaporedne številke, pod katero je
neodvisni strokovnjak vpisan v register.
(2) V spis se vlagajo vse listine in drugi dokumenti v zvezi
z vpisom, prenehanjem veljavnosti licence oziroma spremembami vpisa v register.
27. člen
(obvestilo o spremembi podatkov)
Neodvisni strokovnjak mora ministrstvo obvestiti o spremembi
podatkov, ki se vpisujejo v register.
6. KONČNA DOLOČBA
28. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-5/2010
Ljubljana, dne 7. januarja 2010
EVA 2010-2111-0032
dr. Matej Lahovnik l.r. 
Minister 
za gospodarstvo

Priloga
1: Program usposabljanja za pridobitev licence neodvisnega strokovnjaka za
redne preglede klimatskih sistemov
Priloga
2: Potrdilo o preizkusu znanja za pridobitev licence neodvisnega strokovnjaka
za redne preglede klimatskih sistemov
Priloga
3: Vloga za izdajo licence neodvisnega strokovnjaka za redne preglede
klimatskih sistemov
Priloga
4: Obrazec izkaznice neodvisnega strokovnjaka za redne preglede klimatskih
sistemov