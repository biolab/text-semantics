I. SPLOŠNA DOLOČBA
1. člen
Ta pravilnik ureja organizacijo
pripravništva in usposabljanja na področju varstva kulturne dediščine in
arhivskega gradiva (v nadaljnjem besedilu: varstvo), to je na konservatorskem,
konservatorsko-restavratorskem, muzejskem in arhivskem področju, ter izpitni
predmetnik in potek strokovnih izpitov (v nadaljnjem besedilu: izpit), ki so
pogoj za pridobitev strokovnega naziva na področju varstva.
II. PRIPRAVNIŠTVO
1. Organizacija pripravništva
2. člen
(1) Namen pripravništva je seznaniti
pripravnika s kulturno dediščino (v nadaljnjem besedilu: dediščina) in z njenim
ohranjanjem, javno službo varstva, mu omogočiti, da osvoji metode dela na
področju varstva iz prejšnjega člena, za katerega se pripravlja, ter ga pripraviti
na izpit in poznejše strokovno delo.
(2) Pripravništvo se opravlja v pristojni
organizaciji ali drugem subjektu varstva, od tega najmanj 20 delovnih dni v
takšni pristojni organizaciji, ki opravlja dejavnost s področja varstva, za
katerega se izpopolnjuje kandidat.
(3) Ob koncu pripravništva kandidat opravi
izpit.
3. člen
(1) Pripravništvo traja:
-       
šest mesecev za pripravnika s srednjo izobrazbo,
-       
devet mesecev za pripravnika z višjo strokovno izobrazbo in
-       
12 mesecev za pripravnika z visokošolsko izobrazbo.
(2) Pripravništvo se lahko sorazmerno
podaljša, če pripravnik dela s krajšim delovnim časom od polnega, vendar največ
za šest mesecev.
(3) Trajanje pripravništva se podaljša za
čas opravičene odsotnosti z dela, ki traja dlje kot 20 delovnih dni, razen za
čas letnega dopusta.
(4) Za pripravnika, ki je posebej uspešen
pri opravljanju nalog in pridobivanju znanja ter delovnih izkušenj, lahko
mentor predlaga skrajšanje pripravništva za največ polovico.
(5) O podaljšanju ali skrajšanju
pripravništva odloča predstojnik pristojne organizacije oziroma drugega
subjekta varstva, pri katerem poteka pripravništvo.
4. člen
(1) Predstojnik organizacije ali drugega
subjekta varstva, v katerem poteka pripravništvo, ob začetku pripravništva
določi pripravniku mentorja.
(2) Mentor določi program pripravništva,
spremlja in vodi pripravnika ves čas pripravništva in ob koncu pripravništva
napiše poročilo o delu pripravnika.
(3) Mentor mora imeti najmanj enako ali
višjo stopnjo izobrazbe kot pripravnik, opravljen strokovni izpit in najmanj
pet let delovnih izkušenj v dejavnosti, za katero se izpopolnjuje pripravnik.
(4) Za izpopolnjevanje v posamezni
dejavnosti se pripravniku lahko določi inštruktorja, ki o delu pripravnika
poroča mentorju. Inštruktorja izbere mentor.
(5) Predstojnik organizacije ali drugega
subjekta varstva, v katerem poteka pripravništvo, obvesti ministrstvo oziroma
arhiv o začetku pripravništva najpozneje 30 dni po začetku pripravništva. V
obvestilu mora navesti ime, priimek, naslov in status zaposlitve pripravnika,
ime, priimek in strokovni naziv mentorja in priložiti program pripravništva.
2. Vsebina pripravništva
5. člen
V programu pripravništva mentor opredeli:
-       
področja, ki jih mora spoznati pripravnik,
-       
seznanitev z nalogami varstva,
-       
seznanitev s kodeksom etike,
-       
trajanje posameznih faz pripravništva,
-       
način spremljanja in nadzora nad pripravništvom,
-       
roke, povezane z opravljanjem izpita, in izpitno vsebino,
-       
literaturo in gradivo, s katerim se mora seznaniti pripravnik,
-       
podpodročje, za katero se usposablja pripravnik,
-       
izpopolnjevanja, ki potekajo med pripravništvom in
-       
način vodenja pripravniškega dnevnika.
6. člen
(1) Program pripravništva mora ustrezati
zahtevam izpita za posamezno stopnjo izobrazbe in nalogam s tistega področja
varstva, za katere se pripravnik izpopolnjuje.
(2) Program pripravništva obsega splošni in
posebni del.
(3) Splošni del je enoten za vse
pripravnike ne glede na stopnjo njihove izobrazbe. Obsega pridobitev splošnih
delovnih izkušenj s področja varstva, seznanitev z varstvom in ohranjanjem
dediščine, s poslovanjem in z ureditvijo organizacije ali drugega subjekta
varstva, s temeljnimi načeli kodeksa poklicne etike in programom splošnega dela
izpita.
(4) Posebni del obsega spoznavanje in
praktično izpopolnjevanje na področju varstva, za katero se pripravnik
izpopolnjuje.
(5) Program pripravništva vključuje
izdelavo pisne naloge. Pisna naloga je sestavni del izpita po III. poglavju
tega pravilnika. Temo pisne naloge si izbere pripravnik ob soglasju mentorja.
(6) Program pripravništva vključuje
določene tečaje izpopolnjevanja na posameznem področju varstva. Termine tečajev
in izvajalce objavi Ministrstvo za kulturo (v nadaljnjem besedilu:
ministrstvo), razen za področje arhivske dejavnosti, kjer to stori Arhiv
Republike Slovenije (v nadaljnjem besedilu: arhiv).
(7) Program pripravništva v
konservatorsko-restavratorski dejavnosti vključuje izobraževanje s področja
muzeologije, konservatorstva, arhivistike ali knjižničarstva, skladno z
organizacijo v kateri kandidat deluje.
7. člen
Posameznik, ki ni pripravnik in prvič
opravlja dela s področja varstva, mora pred pristopom k izpitu opraviti
izpopolnjevanje. Glede trajanja izpopolnjevanja, njegove organizacije in
vsebine se smiselno uporabljajo določbe 2. do 6. člena tega pravilnika.
III. IZPIT
8. člen
(1) Z izpitom se ugotovi in oceni
usposobljenost kandidata za opravljanje strokovnih del na področju varstva iz
1. člena tega pravilnika, za katero se je kandidat izpopolnjeval.
(2) Izpiti se delijo glede na področja
varstva iz 1. člena tega pravilnika, za katera se izpopolnjujejo kandidati.
Izpiti se poleg tega delijo glede na zahtevano izobrazbo, ki je potrebna za
pridobitev naziva.
(3) Posameznik, ki je opravil izpit iz
določenega področja varstva in začne opravljati delo na drugem področju
varstva, mora opraviti dopolnilni del izpita s področja varstva, ki ga
opravljeni izpit ni zajemal. Dopolnilni del izpita mora opraviti v roku, ki ni
daljši od enega leta od začetka opravljanja dela na drugem področju varstva.
(4) Posameznik, ki je v času od zaposlitve
pridobil višjo stopnjo izobrazbe od tiste, v okviru katere je opravil izpit,
opravi dopolnilni del izpita iz manjkajoče snovi. Če že opravlja delo, ki
ustreza njegovi novo pridobljeni višji izobrazbi, mora opraviti dopolnilni del
izpita iz manjkajoče snovi najpozneje v enem letu od dneva, ko je bil
razporejen na to delo.
9. člen
(1) Predsednike in člane izpitnih komisij za
posamezna področja varstva imenuje minister, pristojen za kulturo (v nadaljnjem
besedilu: minister). Vsaka izpitna komisija mora imeti predsednika in najmanj
enega izpraševalca. Predsednik in izpraševalci morajo imeti najmanj deset let
delovnih izkušenj na področju varstva, za katerega so imenovani kot
izpraševalci.
(2) Izpitne komisije opravljajo svoje delo
na ministrstvu, razen izpitne komisije za arhivsko področje, ki svoje delo
opravlja pri arhivu.
10. člen
(1) Izpiti se organizirajo najmanj dvakrat
letno.
(2) Kandidat se lahko prijavi na izpit, ko
opravi najmanj polovico predpisane pripravniške dobe oziroma dobe
izpopolnjevanja. Prijava kandidata je pravočasna, če je ministrstvu, za
arhivsko dejavnost pa arhivu, poslana v roku, ki ga določi ministrstvo oziroma
arhiv.
(3) Pisni prijavi za izpit je treba
priložiti:
-       
dokazila o izobrazbi,
-       
dokazila o udeležbi na tečajih izpopolnjevanja iz šestega in sedmega odstavka
6. člena tega pravilnika,
-       
poročilo mentorja o delu kandidata, ki vsebuje tudi temo pisne naloge
ali predlog iz drugega odstavka 13. člena tega pravilnika,
-       
dokazila o možnih oprostitvah in
-       
pripravniški dnevnik,
-       
potrdila o opravljenem delu, iz katerih je razvidno število ur, vrsta
opravljenega dela in delež kandidata. Potrdila mora podpisati in žigosati
predstojnik organizacije, v kateri je delo potekalo.
11. člen
(1) Če so pogoji
iz prejšnjega člena izpolnjeni, predsednik določi izpraševalca za posebni del
izpita in ocenjevalca pisne naloge ter:
-       
odobri prijavljeno temo pisne naloge ali določi drugo temo pisne naloge
-       
ali kandidata na predlog njegovega mentorja oprosti izdelave pisne
naloge skladno z drugim odstavkom 13. člena tega pravilnika.
(2) Ministrstvo
oziroma arhiv obvesti kandidata o temi in roku za oddajo pisne naloge, mogočih
oprostitvah, izpitni komisiji in o dnevu izpita najpozneje 15 dni po koncu roka
za prijavo. Obvestilo pošlje elektronsko na naslov, ki
ga ob prijavi določi kandidat.
(3) Ministrstvo in
arhiv lahko informacije iz prejšnjega odstavka, ki veljajo za vse kandidate,
objavita na svojih spletnih straneh.
12. člen
(1) Izpit obsega splošni in posebni del. Za
kandidate v arhivski in konservatorsko-restavratorski dejavnosti ter kandidate
z najmanj 1. stopnjo visoke izobrazbe v muzejski in konservatorski dejavnosti
obsega izpit tudi pisno nalogo.
(2) Diplomanti visokošolskega študija 2.
stopnje restavratorske smeri opravljajo izpit iz splošnega dela in pisno nalogo
s podpodročja, za katero imajo doseženo izobrazbo.
(3) Izpitne
vsebine po predmetniku iz priloge tega pravilnika ter seznam predpisov in
literature za splošni in posebni del izpita objavi ministrstvo oziroma arhiv na
svojih spletnih straneh. Seznam predpisov in literature se redno dopolnjuje.
13. člen
(1) Tema pisne naloge se določi s področja
varstva in v povezavi s podpodročjem, za katero se je kandidat izpopolnjeval.
Pisna naloga se izdela v obliki predstavitve praktično uporabnega projekta, in
sicer ne glede na to, ali je bil ta že izveden ali načrtovan.
(2) Mentor lahko predlaga, da se kot pisna
naloga upošteva že objavljeno ali za objavo pripravljeno delo, ki ga kandidat
predloži komisiji in ki ni starejše od dveh let, če po obsegu in kakovosti
presega zahtevano raven pisne naloge.
(3) Uspešno ocenjena naloga je pogoj za
pristop k posebnemu delu izpita.
14. člen
(1) Splošni del izpita je praviloma pisni.
Enoten je za vse kandidate, ne glede na stopnjo njihove izobrazbe. 
(2) Kandidat je oproščen splošnega dela
izpita, če je že opravil izpit iz drugega področja varstva.
(3) Obliko izpitnega vprašalnika določijo
izpraševalci. Splošni del izpita lahko traja največ 60 minut. Kandidat je
splošni del izpita opravil uspešno, če je dosegel 60 odstotkov skupnega števila
točk.
15. člen
(1) Posebni del izpita se opravlja pisno
in/ali ustno. Obsega znanja glede na vrsto strokovnega dela, na katerega se
pripravlja kandidat.
(2) Posebni del
izpita je sestavljen iz občega dela in izbranega podpodročja, določenega v prilogi
tega pravilnika, razen na arhivskem področju, kjer je posebni del izpita
sestavljen iz izbranega podpodročja. Vsebina izpita mora biti skladna s
predmetnikom, ki je predpisan v prilogi tega pravilnika.
(3) V konservatorsko-restavratorski
dejavnosti lahko komisija na področju muzejskih predmetov doda tudi specifično
podpodročje, če se k izpitu prijavi kandidat, ki se specializira za gradivo, ki
ga priloga pravilnika ne vsebuje.
(4) Posamezniki s srednjo stopnjo izobrazbe
v muzejski in konservatorski dejavnosti opravljajo posebni del izpita iz občega
dela.
(5) Diplomanti visokošolskega študija 2.
stopnje restavratorske smeri, ki želijo opraviti izpit iz podpodročja za katero
nimajo dosežene izobrazbe, opravljajo posebni del izpita iz podpodročja.
(6) Vprašalnik iz
posebnega dela mora biti prilagojen stopnji izobrazbe in strokovnemu delu
kandidata.
(7) Obliko
izpitnega vprašalnika določijo izpraševalci. Posebni del izpita lahko traja
največ 90 minut. Če je izpit usten, so navzoči predsednik in izpraševalci.
Trajati sme največ 60 minut.
(8) Izpitna
komisija lahko določi ustno preverjanje znanja iz posameznih predmetov
posebnega dela izpita. Kandidat je posebni del izpita opravil uspešno, če je
dosegel 60 odstotkov skupnega števila točk pri vsakem posameznem predmetu.
16. člen
(1) Znanje, ki ga je kandidat pokazal pri
posameznem izpitnem predmetu iz priloge tega pravilnika, oceni izpraševalec z
oceno »uspešno« ali »neuspešno«.
(2) Za posamezni izpitni predmet se v
skladu s tem pravilnikom šteje splošni del izpita, vsaka posamezna točka v
občem delu posebnega dela izpita in vsaka posamezna točka v podpodročju na
arhivskem področju ter izbrano podpodročje v posebnem delu izpita v skladu s
prilogo tega pravilnika.
(3) Končni uspeh izpita oceni komisija z
»opravil« ali »ni opravil«. Kandidat je izpit opravil, če je ocenjen »uspešno«
iz vseh predmetov iz priloge tega pravilnika, iz katerih opravlja izpit.
Kandidat, ki je ocenjen »neuspešno« pri enem predmetu, lahko ponovi izpit iz
tega predmeta v roku, ki ga določi komisija in ki ne sme biti krajši od 20
koledarskih dni od dne, ko je opravljal izpit. Kandidat, ki je ocenjen
»neuspešno« iz dveh ali več predmetov, se mora ponovno prijaviti na izpit in
ponovno opravljati celoten izpit.
(4) O izpitu, postavljenih vprašanjih in o
ocenah se vodi zapisnik. Zapisnik podpišeta predsednik in zapisnikar. Dokazila
o pisnem preverjanju znanja so sestavni del zapisnika.
(5) O izidu izpita je kandidat obveščen v
roku desetih delovnih dni po izpitu priporočeno na naslov, ki ga je navedel ob
prijavi. Če je možno izid izpita razglasiti takoj po končanem opravljanju
izpita, to lahko stori predsednik v navzočnosti izpraševalcev takoj po končanem
posvetu.
17. člen
(1) Če kandidat brez opravičenega razloga
odstopi od že začetega izpita, se šteje, da izpita ni opravil. O tem izpitna
komisija v zapisnik vpiše zaznamek.
(2) O upravičenosti razlogov iz prejšnjega
odstavka odloča predsednik.
(3) Kandidat, ki se je k izpitu že prijavil
in ki pozneje ugotovi, da izpita v roku, ki mu je določen, ne more ali ne želi
opravljati, mora o odločitvi obvestiti komisijo najmanj deset delovnih dni pred
izpitnim rokom. Če v predpisanem roku komisije o tem ne obvesti, zanj velja
določba prvega odstavka tega člena.
18. člen
(1) Kandidatu, ki je opravil izpit, ministrstvo,
za arhivsko dejavnost pa arhiv izda potrdilo o opravljenem izpitu z naslednjimi
podatki:
-       
osebno ime ter kraj in datum rojstva kandidata,
-       
strokovni naziv, ki ga pridobi kandidat z opravo izpita po pravilniku,
ki ureja strokovne nazive na področju varstva,
-       
vrsta izpita glede na izobrazbo, področje in podpodročje v posebnem delu
izpita,
-       
datum izpita,
-       
številko potrdila in
-       
podpis predsednika izpitne komisije.
(2) Podatke o opravljenih izpitih hranita
ministrstvo in arhiv vsak za svoje področje.
19. člen
Stroške izpita krije pristojna organizacija
oziroma drugi subjekt varstva ali kandidat. Stroški izpita obsegajo stroške
dela izpitne komisije. Višino teh stroškov določi minister.
20. člen
Ministrstvo in arhiv vsak za svoje področje
vodita postopek in izvajanje izpitov.

Priloga:
Izpitni predmetnik

Pravilnik o strokovnih izpitih na področju
varstva kulturne dediščine in varstva arhivskega gradiva (Uradni list RS, št. 101/08) vsebuje naslednje prehodne in
končne določbe:
»IV. PREHODNE IN KONČNE DOLOČBE
21. člen
Posamezniki, ki so začeli opravljati
pripravništvo pred uveljavitvijo tega pravilnika, pripravništvo zaključijo v
skladu z določbami Pravilnika o pripravništvu, strokovnih izpitih in
pridobivanju nazivov za zaposlene v dejavnostih varstva kulturne dediščine
(Uradni list RS, št. 31/96).
22. člen
(1) Posamezniki, ki so se na izpit prijavili
pred uveljavitvijo tega pravilnika, izpit opravljajo v skladu z določbami
Pravilnika o pripravništvu, strokovnih izpitih in pridobivanju nazivov za
zaposlene v dejavnostih varstva kulturne dediščine (Uradni list RS, št. 31/96).
(2) Izpolnjevanje pogoja iz druge alineje
tretjega odstavka 10. člena tega pravilnika ni pogoj za pristop k izpitu za
tiste kandidate, za katere v času do njihove prijave na izpit tečaji
izpopolnjevanja še niso bili organizirani.
23. člen
Z dnem uveljavitve tega pravilnika se preneha
uporabljati Pravilnik o pripravništvu, strokovnih izpitih in pridobivanju
nazivov za zaposlene v dejavnostih varstva kulturne dediščine (Uradni list RS,
št. 31/96) v delu, ki se nanaša na pripravništvo, izpopolnjevanje, strokovne
izpite in postopek njihovega opravljanja.
24. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o strokovnih izpitih na področju varstva kulturne dediščine in varstva
arhivskega gradiva (Uradni list RS, št. 23/13) vsebuje naslednji prehodni in
končno določbo:
»IV. PREHODNI IN KONČNA DOLOČBA
10. člen
Predstojnik organizacije, v kateri ob
uveljavitvi tega pravilnika pripravništvo že poteka, mora prijavo iz petega
odstavka 4. člena Pravilnika o strokovnih izpitih na področju varstva kulturne
dediščine in varstva arhivskega gradiva vložiti najpozneje v 15 dneh od
uveljavitve tega pravilnika.
11. člen
Posamezniki, ki so se na izpit prijavili
pred začetkom veljavnosti tega pravilnika, izpit opravljajo po tem pravilniku.
12. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o strokovnih izpitih in pridobivanju
strokovnih nazivov na področju varstva arhivskega gradiva (Uradni list RS, št. 33/17) v zvezi z delnim prenehanjem
uporabe pravilnika določa: 
»39. člen
Z dnem uveljavitve tega pravilnika se za
področje varstva arhivskega gradiva prenehata uporabljati Pravilnik o
strokovnih izpitih na področju varstva kulturne dediščine in varstva arhivskega
gradiva (Uradni list RS, št. 101/08 in 23/13) in Pravilnik o pridobivanju
nazivov na področju varstva kulturne dediščine in varstva arhivskega gradiva
(Uradni list RS, št. 101/08 in 47/10).«;
ter vsebuje naslednjo končno določbo:
»42. člen
Ta pravilnik začne veljati petnajsti dan po
objavi v Uradnem listu Republike Slovenije.«.