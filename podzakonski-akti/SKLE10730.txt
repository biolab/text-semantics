I. SPLOŠNE DOLOČBE
1. člen
(vsebina sklepa)
(1) Ta sklep določa podrobnejša pravila za obravnavo
udeležb, vključno z ostalimi povezanimi gospodarskimi družbami iz prvega
odstavka 354. člena Zakona o zavarovalništvu (Uradni list RS, št. 93/15; v
nadaljnjem besedilu: ZZavar-1) v zvezi z izračunom solventnostnega položaja
zavarovalnice in pozavarovalnice (v nadaljnjem besedilu: zavarovalnica).
(2) Vsebina tega sklepa se navezuje na vsebino 68. in
70. ter 168. do 171. člena Delegirane uredbe Komisije (EU) 2015/35 z dne
10. oktobra 2014 o dopolnitvi Direktive 2009/138/ES Evropskega parlamenta
in Sveta o začetku opravljanja in opravljanju dejavnosti zavarovanja in
pozavarovanja (Solventnost II) (UL L št. 12 z dne 17. januarja 2015, str.
1; v nadaljnjem besedilu: Delegirana uredba).
(3) Način in roke poročanja o udeležbah določa
Delegirana uredba v 312. in 313. členu, zato jih ta sklep ne ureja.
2. člen
(povezane gospodarske družbe)
(1) Udeležena zavarovalnica opredeli svoje povezane
gospodarske družbe, vključno z udeležbami, na podlagi ocene z vidika posamezne
gospodarske družbe in ne z vidika skupine.
(2) Ko udeležena zavarovalnica opredeljuje povezane
gospodarske družbe na podlagi lastništva, ki je lahko neposredno ali z
obvladovanjem, določi:
1.     
svoj delež glasovalnih pravic kot odstotek glasovalnih pravic v
gospodarski družbi;
2.     
svoj delež vseh razredov kapitala, izhajajočega iz navadnih delnic, ki
ga je izdala gospodarska družba, kot delež navedenega emisijskega osnovnega
kapitala, ki ga je izdala gospodarska družba, ne glede na glasovalne pravice.
(3) Udeležena zavarovalnica obravnava svojo naložbo kot
udeležbo, če delež iz 1. ali 2. točke prejšnjega odstavka znaša 20 odstotkov
ali več.
(4) Če gre za udeležbo v zavarovalnici, se delež iz
1. točke drugega odstavka tega člena na splošno nanaša na vplačani osnovni
kapital iz podtočke (i) točke (a) 69. člena Delegirane uredbe, delež iz 2.
točke drugega odstavka tega člena pa se nanaša na vplačani osnovni kapital iz
podtočke (i) točke (a) 69. člena in vplačane prednostne delnice iz podtočke (v)
točke (a) 69. člena Delegirane uredbe.
(5) Udeležena zavarovalnica zagotovi, da je sposobna
opredeliti vpliv sprememb osnovnega kapitala povezanih gospodarskih družb na
delež iz drugega odstavka tega člena vsakokrat, ko izračuna svoj zahtevani
solventnostni kapital iz 203. člena ZZavar-1.
3. člen
(prevladujoči ali bistveni vpliv)
(1) Udeležena zavarovalnica, pri določitvi povezane
gospodarske družbe v skladu s prvim in šestim odstavkom 354. člena ZZavar-1, ki
se izvede na podlagi tega, da lahko udeležena zavarovalnica izvaja prevladujoč
ali bistven vpliv na to gospodarsko družbo, upošteva:
1.     
trenutno lastništvo udeležene zavarovalnice v gospodarski družbi in
morebitno povečanje zaradi lastništva opcij ali podobnih instrumentov;
2.     
članske pravice udeležene zavarovalnice v družbi za vzajemno zavarovanje
in morebitno povečanje takih pravic;
3.     
zastopanost udeležene zavarovalnice v organu upravljanja ali nadzornem
organu gospodarske družbe;
4.     
sodelovanje udeležene zavarovalnice v procesih oblikovanja politike
gospodarske družbe, vključno s sprejemanjem odločitev o dividendah ali drugih
razdelitvah;
5.     
pomembne transakcije med udeleženo zavarovalnico in gospodarsko družbo;
6.     
izmenjavo oziroma prehajanje oseb, ki vodijo udeleženo zavarovalnico in
povezano gospodarsko družbo;
7.     
zagotavljanje bistvenih tehničnih informacij povezani gospodarski
družbi;
8.     
vodenje udeležene zavarovalnice in povezane gospodarske družbe na enotni
podlagi.
(2) Agencija za zavarovalni nadzor prouči vse ocene
udeležb, ki jih izvede udeležena zavarovalnica v skladu z določbami iz 1. do 8.
točke prejšnjega odstavka.
4. člen
(udeležbe v finančnih in kreditnih institucijah)
(1) Povezana gospodarska družba se šteje za finančno ali
kreditno institucijo, če je ta povezana gospodarska družba oseba iz prvega
odstavka 6. člena ZZavar-1.
(2) Udeležena zavarovalnica zagotovi, da je vsaka
udeležba v finančni ali kreditni instituciji, v kateri ima posredne glasovalne
pravice ali delež v kapitalu, obravnavana enako kot udeležba v finančni ali
kreditni instituciji, v kateri ima neposredne glasovalne pravice ali delež v
kapitalu.
5. člen
(strateška udeležba)
(1) Udeležena zavarovalnica opredeli strateške udeležbe
v skladu z 171. členom Delegirane uredbe na naslednji način:
1.     
udeležena zavarovalnica, ki za izračun zahtevanega solventnostnega
kapitala uporablja standardno formulo, strateške udeležbe opredeli ne glede na
to, ali ima udeležbo v zavarovalnici, finančni ali kreditni instituciji ali
kateri koli drugi povezani gospodarski družbi:
2.     
udeležena zavarovalnica, ki za izračun svojega zahtevanega solventnostnega
kapitala uporablja notranji model, opredeli strateške udeležbe v finančnih in
kreditnih institucijah le za namen ocenjevanja, ali se uporablja tretji
odstavek 68. člena Delegirane uredbe.
(2) Ko udeležena zavarovalnica dokazuje skladnost z zahtevami
iz 171. člena Delegirane uredbe, ne sme razdeliti udeležbe na več različnih
delov in obravnavati nekaterih delov kot strateške, drugih pa kot nestrateške.
Če je neka udeležba opredeljena kot strateška, so:
-       
v primeru udeležbe v finančni ali kreditni instituciji vse kapitalske
naložbe v lastne vire sredstev strateške,
-       
v primeru katerekoli povezane gospodarske družbe vse kapitalske naložbe
v udeležbo strateške.
(3) Ko udeležena zavarovalnica dokazuje, da bo vrednost
kapitalske naložbe verjetno bistveno manj nestanovitna v skladu s točko (a)
171. člena Delegirane uredbe:
-       
zagotovi, da se v daljšem časovnem obdobju uporabljajo dosledna in
ustrezna vrednotenja za udeležbo in tudi za druge lastniške vrednostne papirje,
ki so izbrani kot podlaga za primerjavo;
-       
prouči učinek svojega vpliva na vrednost udeležbe.
(4) Ko udeležena zavarovalnica dokazuje, da je narava
kapitalske naložbe strateška, v skladu s podtočkami (i) do (iii) točke (b) 171.
člena Delegirane uredbe:
-       
navede obdobje, v katerem namerava udeležbo obravnavati kot strateško
kapitalsko naložbo,
-       
upošteva učinek tržnih razmer na glavne politike, ki usmerjajo ali
omejujejo dejavnost udeležene zavarovalnice,
-       
opredeli vse pomembne dejavnike, ki vplivajo na njeno zmožnost, da
ohrani svojo strategijo ali omejitve teh zmožnosti in navede možnosti za
ublažitev teh omejitev.
(5) Ko udeležena zavarovalnica dokazuje, da obstaja
trajna povezava v skladu s podtočko (iv) točke (b) 171. člena Delegirane
uredbe, upošteva naslednja merila:
1.     
ali je v daljšem časovnem obdobju razmerje med gospodarskima družbama
stabilno;
2.     
ali je zaradi stabilnega razmerja nastala tesna gospodarska povezanost
in ali si gospodarski družbi delita tveganja in izpostavljenost tveganjem ter
koristi;
3.     
obliko razmerja med gospodarskima družbama, ki lahko vključuje
lastništvo, skupne proizvode ali distribucijske linije, navzkrižno prodajo,
ustanavljanje skupnih gospodarskih družb ali druge dolgoročne operativne ali
finančne povezave.
(6) V skladu s podtočko (v) točke (b) 171. člena
Delegirane uredbe udeležena zavarovalnica, ki je del skupine, obravnava glavne
politike, ki vodijo ali omejujejo dejavnosti skupine kot glavne politike, ki
jih je opredelila končna matična družba, oziroma, če so drugačne, kot take, ki
jih je opredelila gospodarska družba, ki določa glavne politike za skupino kot
celoto. Končna matična družba iz prejšnjega stavka je oseba iz 355. člena
ZZavar-1.
(7) Udeležena zavarovalnica dokumentira svojo obravnavo zadev,
ki se nanašajo na 171. člen Delegirane uredbe in drugi do šesti odstavek tega
člena, vključno z vsemi drugimi pomembnimi dejavniki, skupaj z ustreznim
pomožnim gradivom.
II. IZRAČUNI ZA NAMENE OBRAVNAVANJA UDELEŽB
PRI DOLOČITVI OSNOVNIH LASTNIH VIROV SREDSTEV
6. člen
(izračun)
(1) Pri določanju vrednosti udeležb v finančnih in
kreditnih institucijah za namene 68. člena Delegirane uredbe udeležena
zavarovalnica vključi deleže kapitala in vse druge postavke lastnih virov
sredstev, ki jih ima neposredno in posredno.
(2) Udeležena zavarovalnica za izračun uporablja
naslednje pristope:
1.     
za neposredne deleže se uporablja vrednost udeležb v finančnih in
kreditnih institucijah v skladu z načeli vrednotenja iz 174. člena ZZavar-1 in
ob upoštevanju metodologije, kot jo določa 7. člen tega sklepa;
2.     
udeležbe v finančnih in kreditnih institucijah, ki imajo posredni delež
prek druge udeležbe v finančni ali kreditni instituciji, se ne smejo
obravnavati kot osnovni lastni viri sredstev, saj bi morala biti njihova
vrednost že vključena v vrednost neposredne udeležbe v finančni ali kreditni
instituciji v skladu s predhodno točko;
3.     
odbitek za posredno udeležbo v finančni ali kreditni instituciji se
uporablja le, če povezana gospodarska družba med udeleženo zavarovalnico ter
finančno in kreditno institucijo ni finančna in kreditna udeležba;
4.     
za neposredne deleže v finančni ali kreditni instituciji, ki niso
neposredni deleži iz 1. točke tega odstavka, se za namene obravnavanja udeležb
pri določitvi osnovnih lastnih virov sredstev po 68. členu Delegirane uredbe
uporablja vrednost udeležbe, kot jo določi povezana gospodarska družba v skladu
s 13. členom Delegirane uredbe;
5.     
vrednosti, ki se uporabljajo za namene obravnavanja udeležb pri
določitvi osnovnih lastnih virov sredstev po 68. členu Delegirane uredbe,
izražajo sorazmerno lastništvo neposredne ali posredne udeležbe udeležene
zavarovalnice v finančni ali kreditni instituciji.
7. člen
(metodologija izračuna)
(1) Za izračun 10 odstotkov postavk iz podtočk (i) do
(ii), (iv) in (vi) točke (a) 69. člena Delegirane uredbe za namene obravnavanja
udeležb pri določitvi osnovnih lastnih virov sredstev po 68. členu Delegirane
uredbe udeležena zavarovalnica uporabi znesek postavk osnovnih lastnih virov
sredstev pred kakršnim koli odbitkom v skladu z 68. členom Delegirane uredbe v
zvezi z udeležbami v finančnih in kreditnih institucijah.
(2) Če vrednost vseh udeležb v finančnih in kreditnih
institucijah, razen udeležb iz prvega odstavka 68. člena Delegirane uredbe, ne
presega 10 odstotkov postavk iz podtočk (i) do (ii), (iv) in (vi) točke (a) 69.
člena Delegirane uredbe za namene drugega odstavka 68. člena Delegirane uredbe,
se odbitek ne izvede, udeležena zavarovalnica pa uporabi 10. ali 11. člen tega
sklepa.
(3) Udeležena zavarovalnica uporablja tretji odstavek
68. člena Delegirane uredbe le, če:
1.     
je v skladu s 5. členom tega sklepa dokazala, da udeležba izpolnjuje
merila za strateško udeležbo;
2.     
sta udeležena zavarovalnica in njena udeležba vključeni v izračune na
podlagi metode računovodske konsolidacije iz 1. točke drugega odstavka 378.
člena ZZavar-1.
III. ODBITKI IN PRILAGODITVE V ZVEZI Z UDELEŽBAMI
8. člen
(odbitki v zvezi z udeležbami v finančnih in kreditnih
institucijah)
Če odbitkov v skladu s prvim in drugim odstavkom 68. člena
Delegirane uredbe ni mogoče odšteti od ustreznega razreda iz petega odstavka
68. člena Delegirane uredbe, zavarovalnica pristopi k odštevanju na naslednji
način:
1.     
če postavke, ki se bodo odštele, niso razvrščene v razrede iz petega
odstavka 68. člena Delegirane uredbe, se vsi odbitki odštejejo od zneska
postavk, vključenih v podtočke (i) do (ii), (iv) in (vi) točke (a) 69. člena
Delegirane uredbe;
2.     
če je znesek odbitka večji od zneska, od katerega je treba odšteti
odbitek v skladu s petim odstavkom 68. člena Delegirane uredbe, je treba
presežek odšteti na naslednji način:
- 
deleži v instrumentih prvega razreda, ki presegajo postavke iz podtočk
(iii) in (v) točke (a) in točke (b) 69. člena Delegirane uredbe, se odštejejo
od postavk iz podtočk (i) do (ii), (iv) in (vi) točke (a) 69. člena Delegirane
uredbe;
- 
deleži v instrumentih drugega razreda, ki presegajo osnovne lastne vire
sredstev iz 72. člena Delegirane uredbe, se najprej odštejejo od postavk iz
podtočk (iii) in (v) točke (a) in točke (b) 69. člena Delegirane uredbe in nato
od postavk iz podtočk (i) do (ii), (iv) in (vi) točke (a) 69. člena Delegirane
uredbe, dokler se odbitek ne odšteje v celoti.
9. člen
(prilagoditve zaradi odbitkov posrednih udeležb v finančnih
in kreditnih institucijah)
Če je treba vrednost posredne udeležbe v finančni ali
kreditni instituciji v celoti ali delno odbiti v skladu z 68. členom Delegirane
uredbe, udeležena zavarovalnica le za namene izračuna zahtevanega
solventnostnega kapitala:
1.     
za znesek odbitka zmanjša vrednost neposrednega deleža v povezani
gospodarski družbi, ki je sredstvo udeležene zavarovalnice, preko katerega ima
posredno udeležbo v finančni ali kreditni instituciji;
2.     
za prilagoditev iz prejšnje točke upošteva pristop iz petega odstavka
68. člena Delegirane uredbe in predhodnega člena tega sklepa.
IV. UPORABA STANDARDNE FORMULE IN NOTRANJEGA MODELA
10. člen
(uporaba standardne formule za povezane
gospodarske družbe)
(1) Ta člen uporablja udeležena zavarovalnica v zvezi s
tveganji, ki izhajajo iz povezave z gospodarskimi družbami, v katerih ima
udeležena zavarovalnica neposredni delež in izračunava zahtevani solventnostni
kapital na podlagi standardne formule.
(2) Če ima udeležena zavarovalnica postavke lastnih
virov sredstev povezane gospodarske družbe prikazane kot sredstva in se zaradi
uporabe 68. člena Delegirane uredbe njihova vrednost od lastnih virov sredstev
udeležene zavarovalnice ne odšteje v celoti ali se sploh ne odšteje, je treba
za preostalo vrednost navedenih deležev izračunati kapitalsko zahtevo za
tveganje v skladu s standardno formulo.
(3) Udeležena zavarovalnica uporablja standardno formulo
na naslednji način:
1.     
deleže, izhajajoče iz navadnih ali prednostnih delnic v povezani
gospodarski družbi obravnava kot lastniške vrednostne papirje, pri čemer se
uporabi podmodul tveganja lastniških vrednostnih papirjev;
2.     
deleže v podrejenih obveznostih, ki jih je izdala povezana gospodarska
družba, udeležena zavarovalnica obravnava kot finančne instrumente, pri čemer
upošteva pogodbene pogoje in kot primerne uporabi stresne teste, vključno s
podmoduli tveganja obrestne mere, tveganja kreditnega razpona, deviznega tveganja,
tveganja koncentracije in drugih podmodulov tveganj, če je to primerno;
3.     
vse deleže, navedene v predhodnih dveh točkah, ki imajo tako značilnosti
lastniških vrednostnih papirjev kot obveznic, udeležena zavarovalnica obravnava
v skladu s Sklepom o uporabi modulov tržnega tveganja in tveganja neplačila
nasprotne stranke (Uradni list RS, št. 18/16).
11. člen
(uporaba notranjega modela za povezane gospodarske družbe)
(1) Ta člen uporablja udeležena zavarovalnica v zvezi s
tveganji, ki izhajajo iz povezave z gospodarskimi družbami, ki za izračun
zahtevanega solventnostnega kapitala uporabljajo popolni ali delni notranji
model.
(2) Če ima udeležena zavarovalnica postavke lastnih
virov sredstev povezane gospodarske družbe prikazane kot sredstva in se zaradi
uporabe 68. člena Delegirane uredbe njihova vrednost od lastnih virov sredstev
udeležene zavarovalnice ne odšteje v celoti ali se sploh ne odšteje, je treba
tveganja, ki izhajajo iz preostale vrednosti navedenih deležev, zajeti kot del
notranjega modela.
(3) Udeležena zavarovalnica v notranji model zajame vsa
pomembna merljiva tveganja, ki izhajajo iz povezave z gospodarskimi družbami,
pri čemer se upoštevajo izpostavljenosti do povezanih gospodarskih družb,
vključno z deleži v lastniških vrednostnih papirjih in podrejenih obveznostih.
Ustrezni ukrepi v zvezi s temi tveganji morajo biti izraženi v popolnem ali
delnem notranjem modelu.
(4) Če udeležena zavarovalnica za svojo udeležbo ali
drugo povezavo opravi izračun zahtevanega solventnostnega kapitala na ravni
posameznega subjekta na način, pri katerem se upoštevajo tveganja glede
sredstev in obveznosti povezane gospodarske družbe, ta povezana gospodarska
družba zagotovi, da je to ustrezen izračun na ravni posameznega subjekta, in
namesto tega izračuna ne sme uporabiti konsolidiranega izračuna v smislu, da
udeležena zavarovalnica in njena povezana gospodarska družba predstavljata
skupino iz točke 14. točke 2. člena Zakona o finančnih konglomeratih (Uradni
list RS, št. 43/06, 87/11 in 56/13).
12. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-7/2016-6
Ljubljana, dne 8. marca 2016
EVA 2016-1611-0040
Predsednik strokovnega sveta
Agencije za zavarovalni nadzor
Sergej Simoniti l.r.