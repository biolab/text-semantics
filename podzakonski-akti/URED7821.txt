1. člen
(vsebina)
S to uredbo se določijo pristojni organi za izvajanje in
nadzor ter organ, pristojen za pomoč potrošnikom v primeru spora med
potrošnikom in trgovcem, in kazenske določbe v zvezi z izvajanjem Uredbe (EU)
2018/302 Evropskega parlamenta in Sveta z dne 28. februarja 2018 o
naslovitvi neupravičenega geografskega blokiranja in drugih oblik
diskriminacije na podlagi državljanstva, kraja prebivališča ali kraja sedeža strank
na notranjem trgu ter o spremembi uredb (ES) št. 2006/2004 in (EU)
2017/2394 ter Direktive 2009/22/ES (UL L št. 60 I z dne 2. 3. 2018,
str. 1; v nadaljnjem besedilu: Uredba 302/2018/EU).
2. člen
(pristojni organi za izvajanje in nadzor)
(1) Pristojni organ za izvajanje te uredbe in Uredbe
302/2018/EU je ministrstvo, pristojno za trg.
(2) Pristojni organ za nadzor nad izvajanjem Uredbe
302/2018/EU in za vodenje postopkov zaradi prekrškov iz 4. člena te uredbe
je Tržni inšpektorat Republike Slovenije (v nadaljnjem besedilu: nadzorni
organ).
(3) Nadzornemu organu na njegovo zahtevo in v okviru
svojih zakonsko določenih nalog in pristojnosti nudita strokovno pomoč pri
izvajanju nadzora po prejšnjem odstavku:
-       
Agencija za komunikacijska omrežja in storitve Republike Slovenije,
kadar gre za nadzor nad dostopom do spletnih vmesnikov iz 3. člena Uredbe
302/2018/EU, in
-       
Banka Slovenije, kadar gre za nadzor nad plačilnimi transakcijami iz
prvega odstavka 5. člena Uredbe 302/2018/EU.
3. člen
(pristojni organ za pomoč potrošnikom)
Pristojni organ za zagotavljanje pomoči potrošnikom v primeru
spora med potrošnikom in trgovcem, ki bi nastal zaradi uporabe Uredbe
302/2018/EU, je Evropski potrošniški center Slovenija.
4. člen
(prekrški)
(1) Z globo od 3.000 do 20.000 eurov se za prekršek
kaznuje pravna oseba, če:
1.     
s tehnološkimi ukrepi ali drugače blokira ali omejuje dostop stranke do
svojega spletnega vmesnika iz razlogov, povezanih s strankinim državljanstvom,
krajem prebivališča ali krajem sedeža (prvi odstavek 3. člena Uredbe
302/2018/EU),
2.     
brez izrecnega soglasja stranke preusmeri stranko iz razlogov, povezanih
s strankinim državljanstvom, krajem prebivališča ali krajem sedeža, na
različico spletnega vmesnika, ki se od spletnega vmesnika, ki ga je stranka
sprva želela obiskati, razlikuje po postavitvi, jeziku ali drugih lastnostih
(drugi odstavek 3. člena Uredbe 302/2018/EU),
3.     
uporablja drugačne splošne pogoje za dostop do blaga in storitev iz
razlogov, povezanih s strankinim državljanstvom, krajem prebivališča ali krajem
sedeža (prvi odstavek 4. člena Uredbe 302/2018/EU), ali
4.     
uporablja drugačne pogoje za plačilno transakcijo iz razlogov, povezanih
s strankinim državljanstvom, krajem prebivališča ali krajem sedeža (prvi
odstavek 5. člena Uredbe 302/2018/EU).
(2) Z globo od 1.000 do 3.000 eurov se kaznuje samostojni
podjetnik posameznik ali posameznik, ki samostojno opravlja dejavnost, če stori
prekršek iz prejšnjega odstavka.
(3) Z globo od 500 do 1.500 eurov se kaznuje tudi
odgovorna oseba pravne osebe, samostojnega podjetnika posameznika oziroma
posameznika, ki samostojno opravlja dejavnost, če stori prekršek iz prvega
odstavka tega člena.
5. člen
(višina globe v hitrem prekrškovnem postopku)
Za prekršek iz te uredbe se sme v hitrem postopku izreči
globa v znesku, višjem od najnižje predpisane globe, določene s to uredbo.

Uredba o izvajanju uredbe (EU) glede
neupravičenega geografskega blokiranja in drugih oblik diskriminacije na
notranjem trgu (Uradni list RS, št. 10/19) vsebuje naslednjo končno določbo:
»6. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.«.

Uredba o spremembi Uredbe o izvajanju uredbe
(EU) glede neupravičenega geografskega blokiranja in drugih oblik
diskriminacije na notranjem trgu (Uradni list RS, št. 64/21) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.