I. SPLOŠNE DOLOČBE
1. člen
(vsebina uredbe)
Ta uredba podrobneje določa cilje in obliko
finančnih spodbud (v nadaljnjem besedilu: spodbuda) za začetne vhodne tuje
neposredne investicije ter pogoje, merila in postopke za dodelitev spodbud.
2. člen
(oblika spodbud)
Spodbude po tej uredbi se dodelijo kot
regionalne državne pomoči v obliki subvencij v skladu z Uredbo Komisije (EU)
št. 651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L št.
187 z dne 26. 6. 2014, str. 1; v nadaljnjem besedilu: Uredba 651/2014/EU)
in Uredbo o karti regionalne pomoči za obdobje 2014–2020 (Uradni list RS, št.
103/13; v nadaljnjem besedilu: Uredba o karti regionalne pomoči).
3. člen
(pomen izrazov)
(1) Izrazi, uporabljeni v tej uredbi,
pomenijo:
1.     
začetek del je začetek gradbenih del v okviru naložbe ali prva pravno
zavezujoča zaveza za naročilo opreme ali vsaka druga zaveza, zaradi katere
naložbe ni več mogoče preklicati, če ta nastopi pred začetkom omenjenih
gradbenih del. Nakup zemljišča in pripravljalna dela, kot sta pridobivanje
dovoljenj in opravljanje predhodnih študij izvedljivosti, se ne štejejo za
začetek del;
2.     
enaka ali podobna dejavnost pomeni dejavnosti, zajete v istem razredu
(štirimestni številčni šifri) statistične klasifikacije gospodarskih dejavnosti
NACE Rev. 2, kakor je določena v Uredbi (ES) št. 1893/2006 Evropskega
parlamenta in Sveta z dne 20. decembra 2006 o uvedbi statistične
klasifikacije gospodarskih dejavnosti NACE Revizija 2 in o spremembi Uredbe
Sveta (EGS) št. 3037/90, pa tudi v nekaterih uredbah ES o posebnih statističnih
področjih;
3.     
podjetje je gospodarska družba in samostojni podjetnik posameznik v
skladu z zakonom, ki ureja gospodarske družbe;
4.     
nerezident je pravna oseba, ki ima sedež zunaj Republike Slovenije, ali
fizična oseba, ki ima stalno prebivališče zunaj Republike Slovenije;
5.     
upravičeni stroški so stroški, za katere se lahko dodeljuje spodbuda;
6.     
začetna investicija (v nadaljevanju: investicija) je naložba v osnovna
opredmetena ali neopredmetena sredstva pri vzpostavitvi novega podjetja,
širitvi zmogljivosti obstoječega podjetja, diverzifikaciji proizvodov podjetja
z novimi dodatnimi proizvodi, ki niso bili predhodno proizvedeni v poslovni
enoti, ali v bistvene spremembe proizvodnega procesa v obstoječem podjetju;
7.     
začetna investicija za potrebe nove gospodarske dejavnosti je naložba v
osnovna opredmetena oziroma neopredmetena sredstva pri vzpostavitvi novega
podjetja ali diverzifikaciji dejavnosti podjetja pod pogojem, da nova dejavnost
ni enaka ali podobna dejavnosti, ki jo je podjetje že opravljalo;
8.     
začetna vhodna tuja neposredna investicija je naložba nerezidenta;
9.     
materialne investicije so naložbe v opredmetena osnovna sredstva (zemljišča,
stavbe, oprema in stroji, komunalno in infrastrukturno opremljanje zemljišč);
10.  
nematerialne investicije so naložbe v neopredmetena dolgoročna sredstva
(nakup patentov, licenc, blagovnih znamk, znanja in izkušenj ali
nepatentiranega tehničnega znanja);
11.  
velik investicijski projekt je začetna investicija v osnovna sredstva z
upravičenimi stroški nad 50.000.000 eurov, preračunano na podlagi cen in
menjalnih tečajev na dan dodelitve pomoči;
12.  
stroški odpiranja novih delovnih mest so stroški bruto plač in obvezni
prispevki za socialno varnost;
13.  
intenzivnost pomoči je višina pomoči, izražena kot odstotek upravičenih
stroškov;
14.  
tuji investitor je nerezident, ki je ali pa namerava postati nosilec
naložbe;
15.  
projektno podjetje je:
- 
gospodarska družba, registrirana v Republiki Sloveniji, v kateri ima
tuji investitor neposredno najmanj desetodstotni lastniški delež, ali
- 
podružnica tujega investitorja, registrirana v Republiki Sloveniji;
16.  
agencija je javna agencija, pristojna za spodbujanje tujih neposrednih
investicij in internacionalizacije podjetij;
17.  
regija je območje, ki je upravičeno do dodeljevanja regionalne državne
pomoči in je določeno v Uredbi o karti regionalne pomoči;
18.  
sektor jeklarstva pomeni vse dejavnosti, povezane s proizvodnjo enega
ali več teh proizvodov:
- 
surovo železo in ferozlitine:
surovo železo za
izdelavo jekla, za litje in drugo surovo železo, zrcalovina in visokoogljični
feromangan, brez drugih ferozlitin;
surovi izdelki in
polizdelki iz železa, navadnega ali posebnega jekla:
tekoče jeklo, lito
ali nelito v ingotih, vključno z ingoti, namenjenimi kovanju polizdelkov:
blumi, gredice in plošče; bobni in sodi; široki toplo valjani kolobarji, razen
proizvodnje tekočega jekla za vlivanje iz malih in srednje velikih livarn;
- 
vroče valjani končni izdelki iz železa, navadnega ali posebnega jekla:
tirnice, traverze,
plošče in palice, tramovi, težki profili 80 mm in več, pregradne plošče,
palice in profili pod 80 mm ter plošče pod 150 mm, toplo valjana žica,
okroglice in kvadratno jeklo za cevi, toplo valjani trakovi (vključno s trakovi
za cevi), toplo valjana pločevina (prevlečena ali neprevlečena), plošče in
pločevina debeline 3 mm in več, široke plošče 150 mm in več, razen žic in
izdelkov iz žice, svetlih palic in železnih odlitkov;
- 
hladno valjani končni proizvodi:
pokositrena
pločevina, matpločevina, črna pločevina, pocinkana pločevina, druga prevlečena
pločevina, hladno valjana pločevina, elektropločevina in trakovi, namenjeni
proizvodnji pokositrene pločevine, hladno valjana pločevina v trakovih in
listih;
- 
cevi:
vse brezšivne
cevi, zvarjene jeklene cevi, katerih premer presega 406,4 mm;
19.  
sektor sintetičnih vlaken pomeni:
- 
iztiskanje ali tkanje vseh generičnih vrst vlaken in preje na podlagi
poliestra, poliamida, akrila ali polipropilena ne glede na njihovo končno uporabo;
ali
- 
polimerizacijo (vključno s polikondenzacijo), kadar je ta vključena v
iztiskanje v smislu uporabljenih strojev; ali
- 
vsak postopek, ki spada zraven in je povezan z istočasno namestitvijo
zmogljivosti iztiskanja ali tkanja, ki jo opravi prihodnji upravičenec ali
drugo podjetje v pripadajoči skupini, in ki je pri zadevni posebni poslovni
dejavnosti običajno vključen v to zmogljivost na ravni uporabljenih strojev;
20.  
prevozni sektor pomeni prevoz potnikov z letalom, pomorski promet,
cestni ali železniški prevoz in prevoz po celinskih plovnih poteh ali storitve
komercialnega prevoza tovora; prevozni sektor natančneje pomeni te dejavnosti v
skladu z NACE Rev. 2:
- 
NACE 49: Kopenski promet in cevovodni transport, razen NACE 49.32
Obratovanje taksijev, 49.42 Selitvena dejavnost, 49.5 Cevovodni transport;
- 
NACE 50: Vodni promet;
- 
NACE 51: Zračni prevoz, razen NACE 51.22 Vesoljski promet.
(2) Za razvrščanje gospodarskih družb
in podjetij po velikosti na majhna, srednje velika in velika se po tej uredbi
uporabljajo merila, ki jih opredeljuje priloga I Uredbe 651/2014/EU.
II. CILJ SPODBUD
4. člen
(cilj spodbud)
Cilj dodeljevanja spodbud je privabljanje
tujih investitorjev k vlaganju v Republiki Sloveniji, njihove naložbe pa bodo:
-       
v skladu s ponudbo na trgu dela v Republiki Sloveniji zagotavljale nova
delovna mesta, in sicer predvsem v panogah z višjo dodano vrednostjo,
-       
prispevale k prenosu znanja in tehnologij ter k sodelovanju
znanstvenoraziskovalnih podjetij in ustanov v Republiki Sloveniji s tujimi
investitorji,
-       
prispevale k skladnejšemu regionalnemu razvoju,
-       
prispevale k povečanju sinergičnih učinkov povezovanja tujih
investitorjev s slovenskimi podjetji, predvsem pri dobavah tujim investitorjem
ter izmenjavi znanja in tehnologij.
III. POGOJI, UPRAVIČENCI IN UPRAVIČENI STROŠKI
5. člen
(vrste investicij, za katere se lahko
dodelijo spodbude)
(1) Spodbude po tej uredbi se lahko
dodelijo za investicije v:
-       
predelovalno dejavnost,
-       
storitveno dejavnost, katere storitve se mednarodno tržijo, in
-       
razvojno-raziskovalno dejavnost.
(2) Spodbude se na območju »c« Uredbe
o karti regionalne pomoči velikim podjetjem lahko dodelijo le za začetno
investicijo za potrebe nove gospodarske dejavnosti.
(3) Spodbude po tej uredbi se ne
dodelijo za investicije v te dejavnosti:
1.     
pomoč, dodeljena v primarnem sektorju kmetijske proizvodnje,
2.     
pomoč, dodeljena v sektorju ribištva in akvakulture, kakršno zajema
Uredba (EU) št. 1379/2013 z dne 11. decembra 2013 o skupni ureditvi trgov
za ribiške proizvode in proizvode iz ribogojstva in o spremembi uredb Sveta
(ES) št. 1184/2006 in (ES) št. 1224/2009 ter razveljavitvi Uredbe Sveta (ES)
št. 104/2000 (UL L št. 354 z dne 28. 12. 2013, str. 1),
3.     
predelava in trženje kmetijskih proizvodov, kadar je znesek spodbude
določen na podlagi cene ali količine takih proizvodov, ki so kupljeni od
primarnih proizvajalcev ali jih je dalo na trg zadevno podjetje, ali kadar je
spodbuda pogojena s tem, da je delno ali v celoti prenesena na primarne proizvajalce,
4.     
premogovništvo,
5.     
jeklarstvo,
6.     
prometni sektor in povezana infrastruktura,
7.     
ladjedelništvo,
8.     
industrija sintetičnih vlaken,
9.     
proizvodnja in distribucija energije ter energetska infrastruktura,
10.  
proizvodnja orožja in streliva.
(4) Spodbude po tej uredbi se ne
dodelijo za dejavnosti, povezane z izvozom, ki je neposredno povezan z
izvoženimi količinami, z vzpostavitvijo in delovanjem distribucijske mreže ali
drugimi tekočimi stroški v zvezi z izvozno dejavnostjo. Prav tako se ne
dodelijo, če bi se uporabi domačega blaga dajala prednost pred uporabo
uvoženega blaga.
(5) Ta uredba se ne uporablja za
podjetje:
-       
ki je v postopku vračanja neupravičeno prejete državne pomoči na podlagi
odločbe Evropske komisije, ki je to pomoč razglasila za nezakonito in
nezdružljivo z notranjim trgom Evropske unije,
-       
ki je zaprlo enako ali podobno dejavnost v Evropskem gospodarskem
prostoru v dveh letih pred zahtevkom za regionalno pomoč za naložbe ali ki ima
v trenutku zahtevka za pomoč konkretne načrte za zaprtje take dejavnosti do
dveh let po dokončanju začetne naložbe, za katero je bila zaprošena pomoč, na
zadevnem območju.
6. člen
(upravičenci)
(1) Vlogo na razpis za dodelitev
spodbud po tej uredbi lahko vložijo tuji investitorji, ki imajo sami izkušnje z
opravljanjem dejavnosti, predvidene v investicijskem projektu, ali pa imajo
take izkušnje njihove tuje povezane družbe. Izkušnje morajo biti izkazane v
vlogi na razpis za dodelitev spodbude.
(2) Prejemniki spodbud so projektna
podjetja.
(3) Spodbuda se ne dodeli, če:
1.     
je investicijski projekt za isti namen, ki vsebuje sestavine državnih
pomoči, že sofinanciran iz drugih sredstev državnega, lokalnega ali
EU-proračuna in če skupna višina prejetih sredstev iz tega naslova presega
najvišjo dovoljeno višino sofinanciranja, ki jo določajo pravila o državni
pomoči,
2.     
je tuji investitor ali projektno podjetje insolventno,
3.     
je tuji investitor ali projektno podjetje v stanju kapitalske
neustreznosti po Zakonu o finančnem poslovanju, postopkih zaradi insolventnosti
in prisilnem prenehanju (Uradni list RS, št. 13/14 – uradno prečiščeno
besedilo),
4.     
je zoper tujega investitorja ali zoper projektno podjetje s pravnomočno
odločbo sodišča začet stečajni postopek, postopek prisilne poravnave ali
likvidacije,
5.     
je tuji investitor ali projektno podjetje navedeno na seznamu podjetij,
s katerimi državne institucije ne smejo poslovati v skladu z zakonom, ki ureja
preprečevanje korupcije,
6.     
ima tuji investitor ali projektno podjetje neporavnane obveznosti do
Republike Slovenije,
7.     
je tuji investitor ali projektno podjetje v težavah v skladu s
Smernicami Skupnosti o državni pomoči za reševanje in prestrukturiranje
podjetij v težavah (UL C 244 z dne 1. 10. 2004, str. 2) in Zakonom o
pomoči za reševanje in prestrukturiranje gospodarskih družb v težavah (Uradni
list RS, št. 44/07 – uradno prečiščeno besedilo, 51/11, 39/13 in 56/13). Mala
in srednje velika podjetja, ki delujejo manj kot tri leta od vpisa v register,
se ne štejejo kot podjetja v težavah v smislu navedenih smernic, razen če
izpolnjujejo merila za stečajni postopek po predpisih, ki urejajo finančno
poslovanje podjetij,
8.     
je tuji investitor ali projektno podjetje prejelo pomoč za reševanje in
posojila še ni vrnilo ali prekinilo jamstva ali če je podjetje prejelo pomoč za
reševanje in je še vedno predmet načrta prestrukturiranja ali
9.     
je v primeru tujega investitorja ali projektnega podjetja, ki ni malo
ali srednje veliko podjetje, v zadnjih dveh letih:
- 
knjigovodsko razmerje med dolgovi in lastnim kapitalom večje od 7,5 in
- 
razmerje med dobičkom podjetja pred obrestmi in davki (EBIT) ter kritjem
obresti nižje od 1,0.
7. člen
(pogoj nujnosti)
(1) Ob dodelitvi spodbude mora tuji
investitor vložiti vlogo za dodelitev spodbude, preden se je investicijski
projekt začel izvajati.
(2) Vloga za dodelitev spodbude mora
vsebovati najmanj te podatke:
-       
ime, sedež in velikost podjetja;
-       
opis projekta, vključno z datumi začetka in konca;
-       
lokacija projekta;
-       
seznam stroškov projekta;
-       
vrsta spodbude, za katero se zaproša, in znesek javnega financiranja,
potreben za projekt.
8. člen
(upravičeni stroški)
(1) S spodbudami se lahko financirajo
ti upravičeni stroški investicij v Republiki Sloveniji:
-       
stroški odpiranja novih delovnih mest, ki so neposredno ustvarjena z
investicijskim projektom, izračunani za dve leti,
-       
stroški materialnih in nematerialnih investicij,
-       
kombinacija stroškov iz prejšnjih dveh alinej, ki ne presega posameznega
zneska iz prve ali druge alineje tega odstavka, pri čemer se upošteva višja
vrednost.
(2) Med upravičene stroške materialnih
investicij spadajo tudi stroški zakupa zemljišč in stavb, vendar mora biti v
tem primeru zakupna pogodba sklenjena najmanj za pet let po pričakovanem datumu
konca naložbenega projekta za velika podjetja ter tri leta za mala in srednje
velika podjetja. Pri zakupu opreme in strojev se upoštevajo samo stroški zakupa
v obliki finančnega zakupa z obvezo nakupa sredstev po izteku pogodbe. Zakup
mora biti izveden po tržnih pogojih.
(3) Pri spodbudah, dodeljenih za
bistveno spremembo v proizvodnem procesu, morajo upravičeni stroški presegati
znesek amortizacije sredstev, povezanih z dejavnostjo, ki naj bi se posodobila,
v zadnjih treh poslovnih letih.
(4) Pri spodbudah, dodeljenih za
diverzifikacijo obstoječe poslovne enote, morajo upravičeni stroški za vsaj
200 odstotkov presegati knjigovodsko vrednost sredstev, ki se ponovno
uporabijo, kot je bila evidentirana v poslovnem letu pred začetkom del.
(5) Pri velikih podjetjih lahko
upravičeni stroški nematerialnih investicij znašajo največ do 50 odstotkov
upravičenih stroškov celotne naložbe.
(6) Pri velikih podjetjih se kot upravičeni
stroški priznajo le nakupi novih osnovnih sredstev.
9. člen
(pogoji za dodelitev spodbud)
(1) Tuji investitor mora iz lastnih
virov ali z zunanjim financiranjem in v obliki, ki ni povezana z javnimi
sredstvi, zagotoviti sredstva v višini najmanj 25 odstotkov upravičenih
stroškov.
(2) Pri velikih podjetjih mora
investicijski projekt ostati v regiji prejemnika spodbude vsaj pet let po koncu
investicije, za mala in srednje velika podjetja pa je to obdobje najmanj tri
leta. To ne preprečuje nadomestitve obratov ali opreme, ki so zastareli ali so
se pokvarili v tem obdobju, če gospodarska dejavnost ostane na zadevnem območju
za najkrajše ustrezno obdobje.
(3) Nematerialne investicije se morajo
uporabljati izključno v podjetju, ki je prejemnik spodbude. Obravnavati jih je
treba kot sredstva, ki se amortizirajo. Kupljene morajo biti od tretje osebe po
tržnih pogojih. Vključene morajo biti v osnovna sredstva podjetja in ostati
povezana s projektom, za katerega je dodeljena pomoč, najmanj pet let, pri
malem ali srednjem podjetju pa najmanj tri leta.
(4) Nova delovna mesta morajo biti
zasedena najpozneje v treh letih po koncu investicij. Nova delovna mesta se
ugotavljajo kot neto povečanje števila zaposlenih v primerjavi s povprečjem
zadnjih dvanajstih mesecev. Pri velikih podjetjih morajo nova delovna mesta
ostati v zadevni regiji najmanj pet let po dnevu, ko je bilo delovno mesto
prvič zasedeno, pri malih in srednje velikih podjetjih pa najmanj tri leta.
10. člen
(najmanjše število novih delovnih mest)
Spodbuda je lahko dodeljena le, če
investicijski projekt najpozneje v treh letih po koncu investicije zagotavlja
najmanj to število novih delovnih mest:
-       
25 v predelovalni dejavnosti,
-       
10 v storitveni dejavnosti,
-       
5 v razvojno-raziskovalni dejavnosti.
IV. VIŠINA SPODBUD
11. člen
(intenzivnost spodbud)
(1) Dodeljena spodbuda na območju »a«
karte regionalne pomoči lahko znaša največ 25 odstotkov vrednosti upravičenih
stroškov.
(2) Dodeljena spodbuda na območju »c«
karte regionalne pomoči lahko do 31. decembra 2017 znaša največ 15
odstotkov, od 1. januarja 2018 do 31. decembra 2020 pa največ deset
odstotkov vrednosti upravičenih stroškov.
(3) Pri srednje velikih podjetjih se
zgornja meja višine dodeljene spodbude, določena v skladu s prvim in drugim
odstavkom tega člena, lahko poveča za deset odstotnih točk, pri malih podjetjih
pa za 20 odstotnih točk.
(4) Vsaka začetna investicija, ki jo
je začel isti tuji investitor (na ravni skupine) v treh letih od datuma začetka
del pri drugi investiciji, ki prejema pomoč, v isti regiji na ravni 3 standardne
klasifikacije teritorialnih enot, se šteje za del enotnega investicijskega
projekta. Če gre pri takem enotnem investicijskem projektu za velik
investicijski projekt, skupni znesek pomoči za enoten investicijski projekt ne
sme presegati zneska iz prvega odstavka 12. člena te uredbe.
12. člen
(višina spodbud za velik investicijski
projekt)
(1) Najvišja dovoljena višina spodbude
za velik investicijski projekt se določi tako:
-       
za del do 50.000.000 eurov vrednosti upravičenih stroškov se upošteva
intenzivnost, določena v prvem ali drugem odstavku 11. člena te uredbe;
-       
za del nad 50.000.000 eurov do 100.000.000 eurov upravičenih stroškov se
upošteva 50 odstotkov intenzivnosti, določene v prvem ali drugem odstavku 11.
člena te uredbe;
-       
za del nad 100.000.000 eurov vrednosti upravičenih stroškov se
upravičeni stroški investicije ne upoštevajo.
(2) Veliki investicijski projekti niso
upravičeni do dodatkov za mala in srednje velika podjetja, določenih v tretjem
odstavku 11. člena te uredbe.
(3) Če višina spodbude presega
najvišjo dovoljeno pomoč iz prvega odstavka tega člena in upravičeni stroški
investicije presegajo 100.000.000 eurov, je potrebna predhodna individualna
priglasitev spodbude za velike investicijske projekte Evropski komisiji.
13. člen
(seštevanje pomoči)
(1) Pri dodelitvi spodbud, za katere
velja nadzor z vidika državnih pomoči, veljajo zgornje meje sofinanciranja
upravičenih stroškov v okviru posameznih ukrepov ne glede na to, iz katerih
javnih sredstev je pomoč dodeljena za posamezen namen in ali je pomoč dodeljena
v okviru več shem ali individualnih pomoči hkrati. Dodelitev spodbud se ne more
združiti s podporo »de minimis« za iste upravičene stroške, če bi bile s tem
presežene dovoljene meje intenzivnosti spodbud iz 11. in 12. člena te
uredbe. Pomoči se seštevajo.
(2) Spodbude za materialne in
nematerialne investicije ter za ustvarjanje novih delovnih mest, povezanih z
investicijo, se lahko združijo ob upoštevanju praga intenzivnosti iz 11. in 12.
člena te uredbe.
14. člen
(najnižja vrednost investicije)
(1) Najnižja vrednost investicije v
predelovalni dejavnosti, za katero se lahko dodelijo spodbude, znaša 1.000.000
eurov. Agencija lahko v javnem razpisu določi višjo najnižjo vrednost
investicije za posamezno statistično regijo, upoštevaje njeno razvitost.
(2) Najnižja vrednost investicije v
storitveni ali razvojno-raziskovalni dejavnosti, za katero se lahko dodelijo
spodbude, je 500.000 eurov.
V. MERILA IN POSTOPEK ZA DODELITEV SPODBUD
15. člen
(pristojnost za dodeljevanje spodbud)
Za dodeljevanje spodbud po tej uredbi je
pristojna agencija, razen za spodbude, ki jih v skladu s 7.b členom Zakona o
spodbujanju tujih neposrednih investicij in internacionalizacije podjetij
(Uradni list RS, št. 107/06 – uradno prečiščeno besedilo, 11/11 in 57/12)
dodeli Vlada Republike Slovenije.
16. člen
(merila za dodelitev spodbud)
Pri odločanju o dodelitvi in višini spodbud
se uporabljajo ta merila:
-       
vrednost investicije,
-       
priporočila tujega investitorja, ki vključujejo njegovo kreditno
uvrstitev in boniteto, poslovni ugled in izkušnje pri investiranju ter
opravljanju dejavnosti, predvidene v investicijskem projektu, vključno s tržnim
položajem investitorja v tej panogi na njegovem domačem trgu in na tujih trgih,
-       
vpliv investicije na okolje,
-       
sedež, zaposlovanje in opravljanje dejavnosti projektnega podjetja v
manj razvitih statističnih regijah,
-       
število in trajanje novoodprtih delovnih mest,
-       
prispevek investicije k razvoju človeškega kapitala v državi in v manj
razvitih statističnih regijah,
-       
predvideni obseg poslovanja,
-       
dodana vrednost in dodana vrednost na zaposlenega, ustvarjena v
projektnem podjetju,
-       
prenos tehnologij, znanja in izkušenj, ki so pomembne za razvoj
podjetja, panoge in narodnega gospodarstva.
17. člen
(objava razpisa)
(1) Spodbude se dodeljujejo na podlagi
javnega razpisa, ki ga objavi agencija v Uradnem listu Republike Slovenije in
na svoji spletni strani.
(2) Na dan objave razpisa agencija
objavi na svojih spletnih straneh razpisno dokumentacijo.
(3) Pred objavo javnega razpisa in
razpisne dokumentacije mora agencija pridobiti pisno soglasje ministrstva,
pristojnega za gospodarstvo.
18. člen
(vsebina in pogoji razpisov)
(1) Objava javnega razpisa mora
vsebovati zlasti:
-       
ime in sedež agencije, ki dodeljuje spodbude,
-       
pravno podlago za izvedbo javnega razpisa,
-       
predmet javnega razpisa,
-       
navedbo pogojev in meril za dodelitev spodbud,
-       
okvirno višino sredstev, ki so na razpolago,
-       
določitev obdobja, v katerem morajo biti porabljene spodbude, ali rokov,
če je predvideno zaporedno dodeljevanje sredstev,
-       
datum odpiranja vlog ali datumi odpiranja vlog, če je v javnem razpisu
predvideno zaporedno dodeljevanje spodbud,
-       
rok, do katerega morajo biti predložene vloge za dodelitev spodbud,
-       
rok, v katerem bodo morebitni prejemniki obveščeni o izidu javnega razpisa,
-       
kraj, čas in ime osebe, pri kateri lahko zainteresirani dvignejo
razpisno dokumentacijo.
(2) Agencija pripravi razpisno
dokumentacijo v slovenskem in angleškem jeziku.
19. člen
(ocenjevalna komisija)
(1) Za strokovno oceno investicije in
za oblikovanje predloga za dodelitev spodbude imenuje direktor ali direktorica
agencije ocenjevalno komisijo (v nadaljnjem besedilu: komisija), ki ima
predsednika in najmanj štiri člane.
(2) Za predsednika in člane komisije
lahko direktor imenuje strokovnjake iz agencije, ministrstev, pristojnih za
gospodarstvo, finance, delo, znanost in tehnologijo, ter strokovnjake iz
investicij, industrijske politike, financ, mednarodnih ekonomskih odnosov,
tehnologije, upravljanja podjetij in pravic intelektualne lastnine.
(3) V komisijo morajo biti imenovani
najmanj trije predstavniki ministrstva, pristojnega za gospodarstvo.
(4) Predsednik in člani komisije
morajo direktorja agencije pisno obvestiti o svojih morebitnih povezavah s
tujim investitorjem in o drugih interesnih povezavah, ki bi lahko vplivale na
njihovo ocenjevanje.
20. člen
(odločanje komisije)
(1) Pri odločanju in oblikovanju
predloga za dodelitev spodbud komisija upošteva poleg določb te uredbe pogoje
javnega razpisa.
(2) Odločitev o predlogu za dodelitev
spodbud se, če s poslovnikom komisije ni določeno drugače, sprejema z absolutno
večino glasov.
21. člen
(odobritev spodbude)
(1) Agencija na podlagi predloga
komisije najpozneje v 60 dneh od dneva odpiranja vlog s sklepom obvesti
vlagatelja o dodelitvi spodbude.
(2) Za dodelitev spodbude, katere
vrednost presega 2.000.000 eurov, je potrebno predhodno soglasje Vlade
Republike Slovenije.
22. člen
(pogodba o dodelitvi spodbude)
(1) Agencija s tujim investitorjem
sklene pogodbo, s katero uredi obveznosti tujega investitorja in projektnega
podjetja.
(2) Pogodba iz prejšnjega odstavka
mora vsebovati predvsem:
1.     
predmet pogodbe,
2.     
navedbo sheme pomoči, ki je podlaga za dodelitev spodbude,
3.     
intenzivnost spodbude,
4.     
vrsto upravičenih stroškov,
5.     
višino spodbude,
6.     
določilo, da mora tuji investitor v trenutku izplačila pomoči imeti
registrirano projektno podjetje v Republiki Sloveniji,
7.     
pogoje, roke in način izplačila spodbude,
8.     
obveznosti glede poročanja o izvajanju investicije in glede dostopa
agencije do informacij, ki so potrebne za spremljanje in ocenjevanje
učinkovitosti in upravičenosti dodeljenih spodbud,
9.     
regresna upravičenja agencije in morebitne varščine, če se spodbude
uporabljajo v nasprotju s to uredbo ali določbami pogodbe.
(3) Če tuji investitor v 60 dneh po
prejemu sklepa iz prvega odstavka 21. člena te uredbe ne podpiše pogodbe, se
šteje, da spodbuda ni bila dodeljena.
VI. SPREMLJANJE DODELJENIH SPODBUD
23. člen
(vodenje evidenc in poročanje o dodeljenih
spodbudah)
O dodeljenih spodbudah agencija vodi
evidenco. V njej se vodijo podatki o prejemnikih, obliki dodeljenih spodbud,
vrsti upravičenih stroškov, višini spodbud, pogojih in rokih izplačila spodbud
ter o uresničevanju zastavljenih ciljev. O dodeljenih spodbudah agencija poroča
ministrstvu, pristojnemu za gospodarstvo. Agencija pripravi polletno poročilo
za tekoče leto do 31. julija, letno poročilo za preteklo leto pa do
20. januarja.
24. člen
(spremljanje učinkovitosti dodeljenih
spodbud)
Ministrstvo, pristojno za gospodarstvo, na
podlagi podatkov, ki mu jih da agencija, v 30 dneh po nakazilu prejemniku
poroča ministrstvu, pristojnemu za finance, o uresničitvi pogodb o dodelitvi
spodbud in učinkovitosti dodeljevanja spodbud v skladu z Uredbo o posredovanju
podatkov in poročanju o dodeljenih državnih pomočeh in pomočeh po pravilu »de
minimis« (Uradni list RS, št. 61/04, 22/07 in 50/14).
VII. PREHODNA IN KONČNI DOLOČBI
25. člen
(dokončanje postopkov)
Postopki, začeti pred uveljavitvijo te
uredbe, se dokončajo v skladu s to uredbo in Uredbo 651/2014/EU.
26. člen
(prenehanje veljavnosti)
Z dnem uveljavitve te uredbe preneha
veljati Uredba o finančnih spodbudah za tuje neposredne investicije (Uradni
list RS, št. 11/07, 19/09 in 11/11 – ZSTNIIP-B).
27. člen
(začetek veljavnosti)
Ta uredba začne veljati naslednji dan po
objavi v Uradnem listu Republike Slovenije.
Št. 00726-11/2014
Ljubljana, dne 14. avgusta 2014
EVA 2014-2130-0041
Vlada Republike Slovenije
mag. Alenka Bratušek l.r.
Predsednica