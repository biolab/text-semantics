1. člen
(splošna določba)
Ta uredba podrobneje predpisuje vsebino, način upravljanja in
vodenja Pravno-informacijskega sistema Republike Slovenije (v nadaljnjem
besedilu: pravno-informacijski sistem) ter obveznosti državnih organov in
Javnega podjetja Uradni list Republike Slovenije, d.o.o., (v nadaljnjem
besedilu: javno podjetje) v zvezi z njim kot izhajajo iz Zakona o Uradnem listu
Republike Slovenije (Uradni list RS, št. 112/05 – uradno prečiščeno besedilo).
2. člen
(dostopnost)
Pravno-informacijski sistem je dostopen brezplačno na
spletnih straneh www.pisrs.si.
3. člen
(informativni značaj)
(1) Podatki, objavljeni v pravno-informacijskem sistemu,
so informativnega značaja, razen elektronske izdaje Uradnega lista Republike
Slovenije, ki je uradna izdaja od 1. januarja 2006 dalje.
(2) Informativni značaj pravno-informacijskega sistema
iz prejšnjega odstavka pomeni, da za pravilnost in popolnost podatkov iz zbirk
in registrov pravno-informacijskega sistema državni organi in javno podjetje ne
prevzemajo nobene odgovornosti in da so pravno veljavni le podatki in besedila
pravnih aktov, objavljenih v uradnih glasilih.
4. člen
(vsebina pravno-informacijskega sistema)
(1) Pravno-informacijski sistem je zbirka podatkov v
elektronski obliki, ki vsebuje register predpisov, objavljenih v Uradnem listu
Republike Slovenije (v nadaljnjem besedilu: Uradni list RS) in druge podatke o
pravnem redu Republike Slovenije ter navezavo na pravne akte Evropske unije.
(2) Pravno-informacijski sistem povezuje registre in
zbirke podatkov državnih organov o predpisih ter odločitvah, in sicer glede na
vrsto predpisa in pristojnosti državnega organa: o njihovem načrtovanju,
pripravi, postopkih sprejemanja ali izdajanja, veljavnosti, odločanju o njih ali
na njihovi podlagi in njihova besedila.
(3) V pravno-informacijskem sistemu se predstavlja tudi
strokovna literatura in drugi podatki, ki se navezujejo na predpise in
prispevajo k seznanjanju o pravnem redu Republike Slovenije in Evropske unije
ter drugih pravnih sistemih.
(4) Državni organi so skrbniki zbirk in registrov za
svoje delovno področje, kolikor s to uredbo ni drugače določeno.
(5) Služba Vlade Republike Slovenije za zakonodajo (v
nadaljnjem besedilu: Služba) upravlja, vodi in koordinira pravno-informacijski
sistem. Služba lahko z aktom, s katerim določi način opravljanja nalog, prenese
upravljanje pravno-informacijskega sistema na javno podjetje.
5. člen
(registri in zbirke pravno-informacijskega sistema)
(1) Pravno-informacijski sistem vsebuje naslednje
medsebojno povezane registre in zbirke državnih organov in javnega podjetja:
-       
register predpisov Republike Slovenije,
-       
zbirke državnih organov,
-       
zbirko prevodov,
-       
register organov in organizacij,
-       
zbirko elektronskih neuradnih objav Uradnega lista RS,
-       
zbirko elektronskih uradnih objav Uradnega lista RS,
-       
register predpisov samoupravnih lokalnih skupnosti in
-       
zbirko neuradnih prečiščenih besedil predpisov.
(2) Enotno identifikacijsko oznako slovenskega predpisa
(v nadaljnjem besedilu: SOP) določi javno podjetje.
(3) Povezavo med zbirkami omogočajo enotne
identifikacijske oznake EVA, EPA in SOP (v nadaljnjem besedilu: enotna
identifikacijska oznaka predpisa).
6. člen
(register predpisov Republike Slovenije)
(1) Register predpisov Republike Slovenije (v nadaljnjem
besedilu: register predpisov) vsebuje podatke o predpisih, ki se pripravljajo
na ministrstvih, organih v sestavi ministrstev in pri nosilcih javnih
pooblastil, v Vladi Republike Slovenije, Državnem zboru Republike Slovenije in
drugih državnih organih, o postopku njihovega sprejemanja ali izdajanja, o
predpisih, ki veljajo ali se uporabljajo v Republiki Sloveniji, ter podatke o
pravnih aktih Evropske unije, s katerimi se usklajujejo.
(2) Register predpisov vsebuje naslednje podatke o
predpisu:
-       
naslov in enotno identifikacijsko oznako predpisa,
-       
objavo predpisa v Uradnem listu RS,
-       
materialno podlago za sprejem ali izdajo predpisa,
-       
predpise, sprejete ali izdane na njegovi podlagi,
-       
vpliv predpisa na druge predpise,
-       
vpliv drugega predpisa na ta predpis,
-       
organ, ki predpis sprejema ali izdaja oziroma izvaja,
-       
datum sprejema, datum začetka veljavnosti in datum začetka uporabe
predpisa,
-       
podatke o pravnih aktih Evropske unije, s katerim se usklajuje predpis,
in povezave na spletne objave organov Evropske unije glede pravnih aktov Evropske
unije,
-       
podatke o usklajenosti predpisa s pravnim redom Evropske unije,
-       
podatke o notifikaciji predpisa,
-       
podatke o postopkih ugotavljanja kršitev pravnega reda Evropske unije in
-       
druge podatke, ki obstajajo za predpis.
(3) Podatki iz registra predpisov se na spletnih straneh
prikazujejo v osnovnem, strokovnem in analitičnem pogledu.
(4) Register predpisov vsebuje povezave do drugih zbirk
in registrov.
(5) Državni organ, ki iz svojih zbirk podatkov posreduje
podatke v register predpisov, preverja točnost podatkov, vnesenih v register predpisov,
za svoje področje in sporoča skrbniku vnesene spremembe, dopolnitve in
popravke.
(6) Skrbnik registra predpisov je Služba.
7. člen
(zbirke državnih organov)
Državni organi oblikujejo in vzdržujejo registre in zbirke
podatkov s svojega delovnega področja, ki se prek registra predpisov povezujejo
v pravno-informacijski sistem.
8. člen
(zbirka prevodov)
(1) Zbirka prevodov vsebuje podatke in besedila prevodov
pomembnejših sistemskih predpisov Republike Slovenije v angleški ali drug
uradni jezik Evropske unije, ki jih prevede služba Vlade Republike Slovenije,
pristojna za prevajanje ali državni organi, ki jih redno posredujejo v zbirko
tako, da so dostopni organom, javnosti pa po opravljeni strokovno terminološki
redakciji.
(2) Prevod iz prejšnjega odstavka vsebuje naslov
predpisa v izvirniku in prevodu, enotno identifikacijsko oznako predpisa,
nedvoumno navedbo da gre za prevod, podatke o predpisu ali predpisih, ki jih
prevod vsebuje (osnovni predpis, novela predpisa, uradno prečiščeno besedilo s
številko objave v Uradnem listu RS, neuradno prečiščeno besedilo), obseg
prevoda predpisa (celotni ali delni prevod), podatke o postopku prevajanja in
opravljeni strokovno terminološki redakciji ter druge podatke.
(3) Zbirka prevodov vsebuje tudi prevode predpisov
drugih držav v slovenski jezik, s katerimi razpolagajo državni organi in ki jih
redno posredujejo v zbirko tako, da so dostopni organom, javnosti pa po
opravljeni strokovno terminološki redakciji. Prevod vsebuje naslov v izvirniku
in prevodu ter druge podatke v skladu s smiselno uporabo prejšnjega odstavka.
(4) Skrbnik zbirke prevodov je služba Vlade Republike
Slovenije, pristojna za prevajanje.
9. člen
(register organov in organizacij)
(1) Register organov in organizacij vsebuje državne
organe, organe lokalnih skupnosti, javne agencije, javne sklade, nosilce javnih
pooblastil in izvajalce javnih služb.
(2) Skrbnik registra organov in organizacij je
ministrstvo, pristojno za upravo.
10. člen
(zbirka neuradnih objav)
(1) Zbirka neuradnih objav vsebuje izdaje Uradnega lista
RS v elektronski obliki od 25. junija 1991 do 31. decembra 2005.
(2) Skrbnik zbirke neuradnih objav je javno podjetje.
11. člen
(zbirka uradnih objav)
(1) Zbirka uradnih objav vsebuje elektronske izdaje
Uradnega lista RS od 1. januarja 2006.
(2) Skrbnik zbirke uradnih objav je javno podjetje.
12. člen
(register predpisov samoupravnih lokalnih skupnosti)
(1) Register predpisov samoupravnih lokalnih skupnosti
vsebuje podatke o predpisih, ki veljajo ali se uporabljajo v samoupravnih
lokalnih skupnostih.
(2) Skrbnik registra predpisov samoupravnih lokalnih
skupnosti je javno podjetje.
13. člen
(neuradna prečiščena besedila)
(1) Zbirka neuradnih prečiščenih besedil vsebuje prečiščena
besedila zakonov in drugih splošnih aktov, ki jih sprejema Državni zbor
Republike Slovenije, ter prečiščena besedila predpisov in drugih splošnih aktov
Vlade Republike Slovenije, ministrstev, organov v sestavi ministrstev, vladnih
služb in drugih državnih organov ter nosilcev javnih pooblastil, ki so
objavljeni v Uradnem listu Republike Slovenije.
(2) Služba pripravi neuradno prečiščeno besedilo predpisa in
drugega splošnega akta Vlade Republike Slovenije, ministrstev, organov v sestavi
ministrstev, vladnih služb in drugih državnih organov ter nosilcev javnih
pooblastil, po objavi vsake njegove spremembe ali dopolnitve v Uradnem listu
Republike Slovenije.
(3) Skrbnik zbirke neuradnih prečiščenih besedil je Služba.
14. člen
(vnos podatkov)
(1) Za vnos podatkov v registre in zbirke iz te uredbe
so odgovorni pristojni organi in javno podjetje, ki upoštevajo navodila Službe
ter stališča in sklepe Uredniškega odbora pravno-informacijskega sistema.
(2) Za nadzor nad vnosom podatkov in za njihovo vsebino
je odgovoren predstojnik organa. Predstojnik organa določi odgovorno osebo, ki
je pooblaščena in odgovorna za vnos podatkov.
15. člen
(uredniški odbor)
Uredniški odbor pravno-informacijskega sistema usmerja in
nadzira razvoj pravno-informacijskega sistema in v ta namen lahko ustanovi
delovno skupino, ki pripravlja predloge rešitev odprtih vprašanj, in razvojno
skupino, ki pripravlja načrt razvoja pravno-informacijskega sistema. Svoje
delovanje lahko uredi s poslovnikom, ki ga sprejme večina članov.
16. člen
(navodila)
Predstojnik Službe lahko izda izvedbena tehnična navodila za
izvajanje te uredbe.
17. člen
(začetek objavljanja)
(1) Pravno-informacijski sistem se začne objavljati
1. januarja 2007.
(2) Ne glede na prejšnji odstavek, je zbirka prevodov s
1. januarjem 2007 dostopna le državnim organom, od 1. januarja 2008
pa tudi javnosti.
(3) Predstojnik Službe imenuje Uredniški odbor
pravno-informacijskega sistema najpozneje do 31. decembra 2006.

Uredba o Pravno-informacijskem sistemu Republike
Slovenije (Uradni list RS, št. 65/06)
vsebuje naslednji končni določbi:
»18. člen
(prenehanje veljavnosti)
Z dnem uveljavitve te uredbe preneha veljati Uredba o
informatiziranih zbirkah podatkov o predpisih (Uradni list RS, št. 34/03),
uporablja pa se do 31. decembra 2006.
19. člen
(uveljavitev)
Ta uredba začne veljati naslednji dan po objavi v Uradnem
listu Republike Slovenije, uporablja pa se od 1. januarja 2007.«.

Uredba o spremembi Uredbe o
Pravno-informacijskem sistemu Republike Slovenije (Uradni list RS, št. 95/11)
vsebuje naslednjo končno določbo:
»2. člen
Ta uredba začne veljati 1. decembra 2011.«.
 