1. člen
(vsebina pravilnika)
(1) Ta pravilnik določa zdravstvene zahteve
in posebnosti glede zdravstvenih pregledov ter glede vodenja evidenc o
zdravstveni sposobnosti letalskega osebja in drugega strokovnega osebja ter v
zvezi s tem določa posebne pogoje in zahteve za zdravstveno preverjanje
letalskega osebja in drugega strokovnega osebja, zahteve za izdajo zdravniških
spričeval ter zahteve, ki jih morajo izpolnjevati pooblaščeni zdravniki in
centri za letalsko medicino.
(2) Ta pravilnik ne ureja zdravstvenih zahtev za kontrolorje
zračnega prometa in učence kontrolorje zračnega prometa.
2. člen
(zdravniška spričevala)
(1) Zdravniško spričevalo za 1. razred se
zahteva za prometne pilote letal, helikopterjev in letal z vertikalnim
vzletanjem oziroma pristajanjem, poklicne pilote letal, zračnih ladij,
helikopterjev in letal z vertikalnim vzletanjem oziroma pristajanjem ter pilote
letal z veččlansko letalsko posadko.
(2) Zdravniško spričevalo za 2. razred se
zahteva za učence pilote, zasebne (športne) pilote letal, zračnih ladij, helikopterjev
in letal z vertikalnim vzletanjem oziroma pristajanjem, letalce – navigatorje,
letalce – inženirje, reševalce – letalce, pilote jadralnih letal, pilote
prostoletečih balonov, pilote ultralahkih letalnih naprav, padalce in kabinsko
osebje.
(3) Zdravniško spričevalo drugega osebja se
zahteva za letalsko osebje in drugo strokovno osebje, kot ga določa zakon, ki
ureja letalstvo in ni zajeto v prvem in drugem odstavku tega člena, in sicer za
osebje z licenco Del-66 za vzdrževanje zrakoplova, osebje z nacionalno licenco
za vzdrževanje zrakoplova in/ali njegovih komponent, letalske inženirje
priprave leta, letalske dispečerje, tehnično osebje kontrole letenja, pomočnike
kontrolorjev letenja, osebje v zrakoplovnih informacijskih službah, osebje
letalske meteorološke službe in letališko strokovno osebje.
(4) Veljavnost zdravniških spričeval za 1.
in 2. razred je določena v prilogi A, ki je sestavni del tega pravilnika.
(5) Zdravniško spričevalo drugega osebja
velja 24 mesecev.
3. člen
(zahteve za izdajo zdravniških spričeval)
(1) Zdravstvene zahteve za izdajo
zdravniškega spričevala za 1. razred iz prvega odstavka prejšnjega člena so
določene v poddelu B priloge A.
(2) Zdravstvene zahteve za izdajo
zdravniškega spričevala za 2. razred iz drugega odstavka prejšnjega člena so
določene v poddelu C priloge A.
(3) Kandidat za izdajo zdravniškega
spričevala drugega osebja iz tretjega odstavka prejšnjega člena mora
izpolnjevati te zahteve:
-      
ne sme imeti akutnih ali kroničnih bolezni, ki
bi ob poslabšanju bistveno vplivale na njegovo delo in tako pripeljale do
ogrožanja varnost letenja,
-      
da glede vida, razlikovanja barv in sluha
izpolnjuje zahteve za izdajo zdravniškega spričevala za 2. razred v skladu s
Slovenskimi skupnimi letalskimi predpisi o zdravstvenih zahtevah za opravljanje
del letalskega osebja in drugega strokovnega osebja (v nadaljnjem besedilu:
S5-JAR-FCL-3),
-      
da glede duševnega zdravja izpolnjuje zahteve
za izdajo zdravniškega spričevala za 2. razred v skladu s S5-JAR-FCL-3.
4. člen
(S5-JAR-FCL-3 ter sprejemljivi načini
skladnosti, tolmačenja, postopki in obrazci)
(1) S5-JAR-FCL-3 so zajeti v prilogi A –
Zahteve S5-JAR-FCL-3, ki je sestavni del tega pravilnika.
(2) Priloga A iz prejšnjega odstavka zajema
poddele:
A – Splošne zahteve,
B – Zdravstvene zahteve za
zdravniško spričevalo za 1. razred,
C – Zdravstvene zahteve za zdravniško spričevalo za 2. razred in
dodatke k poddeloma B in C.
(3) Sprejemljivi načini skladnosti,
tolmačenja in postopki (AMC/IEM/JIP), ki jih občasno izdajajo Združeni letalski
organi, se neposredno uporabljajo v obsegu in tako, kot je navedeno v prilogi A
tega pravilnika. 
(4) Ob nejasnosti glede razlage vsebine
S5-JAR-FCL-3 iz tega pravilnika se uporabi kot pomoč izvirno besedilo JAR-FCL-3
v angleškem jeziku skupaj s sprejemljivimi načini skladnosti, tolmačenji in
postopki.
(5) Obrazci, potrebni za izvajanje tega
pravilnika, so določeni v prilogi B, ki je sestavni del tega pravilnika.
Ministrstvo, pristojno za promet, objavi obrazce tudi na svoji spletni strani.
(6) Ministrstvo, pristojno za promet glede
na dejanske potrebe prilagodi obrazce iz priloge B tega pravilnika.
5. člen
(zahteve za pooblaščene zdravnike in
centre za letalsko medicino)
Zahteve za pooblaščene zdravnike in centre
za letalsko medicino so določene v poddelu A priloge A.
6. člen
(vodenje evidenc)
(1) Evidenco opravljenih zdravstvenih
pregledov in evidenco izdanih zdravniških spričeval vodi vsak pooblaščeni
zdravnik in pooblaščeni centri za letalsko medicino.
(2) Evidenco vseh izdanih zdravniških
spričeval vodi ministrstvo, pristojno za promet, na
podlagi poročil o opravljenih zdravstvenih pregledih, ki jih ministrstvu,
pristojnem za promet, pošiljajo pooblaščeni zdravniki in
pooblaščeni centri za letalsko medicino.
7. člen
(hranjenje in dostop do medicinske
dokumentacije)
Zdravstvena dokumentacija o zdravniških
pregledih se hrani v skladu z veljavnimi predpisi o hrambi zdravstvene
dokumentacije. Zdravstvena dokumentacija o zdravniškem pregledu kandidata za
zdravniško spričevalo mora biti dostopna Oddelku za letalsko medicino
ministrstva, pristojnega za promet, iz določbe JAR-FCL-3.080 iz priloge A tega
pravilnika, kandidatu in kandidatovemu pooblaščenemu zdravniku.

Priloga
A: Zahteve S5-JAR-FCL-3
Priloga
B: Obrazci

Pravilnik o zdravstvenih zahtevah, ki jih mora
izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02)
vsebuje naslednje prehodne in končni določbi:
»8. člen
(prehodna
določba)
(1) Zdravniška spričevala A, B, C in D
kategorije zdravstvene sposobnosti, ki so bila izdana na podlagi pravilnika o
zdravstvenih pogojih za opravljanje del letalskega in drugega strokovnega
osebja in o posebnih pogojih za opravljanje zdravniških pregledov letalskega in
drugega strokovnega osebja, ki jih morajo izpolnjevati zdravstvene organizacije
združenega dela (Uradni list SFRJ, št. 81/89), ostanejo v veljavi do poteka
veljavnosti.
(2) Kandidat, ki ima veljavno
zdravniško spričevalo A, B ali C kategorije zdravstvene sposobnosti, ki je
izdano na podlagi pravilnika o zdravstvenih pogojih za opravljanje del
letalskega in drugega strokovnega osebja in o posebnih pogojih za opravljanje
zdravniških pregledov letalskega in drugega strokovnega osebja, ki jih morajo
izpolnjevati zdravstvene organizacije združenega dela (Uradni list SFRJ, št.
81/89), mora pri izdaji zdravniškega spričevala po tem pravilniku izpolnjevati
samo zdravstvene zahteve za podaljšanje veljavnosti zdravniškega spričevala 1.
oziroma 2. razreda iz tega pravilnika.
(3) Kandidat, ki ima veljavno
zdravniško spričevalo C kategorije zdravstvene sposobnosti, ki je izdano na
podlagi pravilnika o zdravstvenih pogojih za opravljanje del letalskega in
drugega strokovnega osebja in o posebnih pogojih za opravljanje zdravniških
pregledov letalskega in drugega strokovnega osebja, ki jih morajo izpolnjevati
zdravstvene organizacije združenega dela (Uradni list SFRJ, št. 81/89) za listine,
ki se ne izdajajo na podlagi Slovenskih skupnih letalskih predpisov o
licenciranju letalskega osebja, to je za: pilote balonov, pilote jadralnih
letal, pilote ultralahkih letalnih naprav, padalce in kabinsko osebje, mora pri
podaljšanju ali obnovi take listine izpolnjevati zdravstvene zahteve za
zdravniško spričevalo 2. razreda iz tega pravilnika.
(4) Kandidat, ki ima veljavno
zdravniško spričevalo D kategorije zdravstvene sposobnosti, ki je izdano na
podlagi pravilnika o zdravstvenih pogojih za opravljanje del letalskega in
drugega strokovnega osebja in o posebnih pogojih za opravljanje zdravniških
pregledov letalskega in drugega strokovnega osebja, ki jih morajo izpolnjevati
zdravstvene organizacije združenega dela (Uradni list SFRJ, št. 81/89), za listine
osebja iz tretjega odstavka 2. člena tega pravilnika, ki se ne izdajajo na
podlagi Slovenskih skupnih letalskih predpisov o licenciranju letalskega
osebja, mora za podaljšanje veljavnosti ali obnovo take listine izpolnjevati
zdravstvene zahteve iz tretjega odstavka 3. člena tega pravilnika.
(5) Centrom za letalsko medicino in
zdravnikom, ki imajo na dan uveljavitve tega pravilnika pooblastilo za
izvajanje zdravstvenih pregledov letalskega osebja in drugega strokovnega
osebja, se v roku 60 dni od uveljavitve tega pravilnika po uradni dolžnosti
izdajo nova pooblastila na podlagi prvega odstavka 50. člena zakona o letalstvu
(Uradni list RS, št. 18/01).
9. člen
(prenehanje
uporabe predpisa)
Z dnem uveljavitve tega pravilnika se
preneha uporabljati Pravilnik o zdravstvenih pogojih za opravljanje del
letalskega in drugega strokovnega osebja in o posebnih pogojih za opravljanje
zdravniških pregledov letalskega in drugega strokovnega osebja, ki jih morajo
izpolnjevati zdravstvene organizacije združenega dela (Uradni list SFRJ, št.
81/89).
10. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o
zdravstvenih zahtevah, ki jih mora izpolnjevati letalsko osebje in drugo
strokovno osebje ter o preverjanju zdravstvene sposobnosti in vodenju evidenc o
zdravstveni sposobnosti (Uradni list RS, št. 62/08) vsebuje naslednje prehodne in
končne določbe:
»PREHODNE IN KONČNE DOLOČBE
9. člen
(prehodna
določba)
(1) Zdravniška spričevala za 1. in 2.
razred ter zdravniška spričevala drugega osebja, izdana v skladu s Pravilnikom
o zdravstvenih zahtevah, ki jih mora izpolnjevati letalsko osebje in drugo
strokovno osebje ter o preverjanju zdravstvene sposobnosti in vodenju evidenc o
zdravstveni sposobnosti (Uradni list RS, št. 72/02), ostanejo veljavna do
poteka njihove veljavnosti. 
(2) Kandidat, ki ima veljavno zdravniško
spričevalo za 1. ali 2. razred ali zdravniško spričevalo drugega osebja, ki je
bilo izdano na podlagi Pravilnika o zdravstvenih zahtevah, ki jih mora
izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02), mora pri izdaji zdravniškega spričevala po tem pravilniku
izpolnjevati zdravstvene zahteve za podaljšanje veljavnosti zdravniškega
spričevala za 1. oziroma 2. razred oziroma za podaljšanje veljavnosti
zdravniškega spričevala drugega osebja iz tega pravilnika. 
(3) Do ureditve izdajanja zdravniških
spričeval za kontrolorje zračnega prometa in učence kontrolorje zračnega
prometa v posebnem predpisu, se zanje še naprej uporablja Pravilnik o
zdravstvenih zahtevah, ki jih mora izpolnjevati letalsko osebje in drugo
strokovno osebje ter o preverjanju zdravstvene sposobnosti in vodenju evidenc o
zdravstveni sposobnosti (Uradni list RS, št. 72/02). 
(4) Pooblastila za izvajanje zdravstvenih
pregledov letalskega osebja in drugega strokovnega osebja, izdana centrom za
letalsko medicino in zdravnikom, ki so veljavna na dan uveljavitve tega
pravilnika, veljajo do poteka njihove veljavnosti.
10. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o licenci kontrolorja zračnega
prometa (Uradni list RS, št. 7/09) v zvezi z delnim prenehanjem
veljavnosti tega pravilnika določa:
17. člen
(prenehanje veljavnosti)
[…]
(2) Z dnem uveljavitve tega pravilnika
prenehajo veljati določbe Pravilnika o zdravstvenih zahtevah, ki jih mora
izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02 in 62/08) glede zdravstvenih zahtev za osebje iz drugega in
tretjega odstavka 1. člena tega pravilnika.«;
ter vsebuje naslednjo končno določbo:
»18. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Uredba o izvajanju Uredbe Komisije (EU) o
tehničnih zahtevah in upravnih postopkih za letalsko osebje v civilnem
letalstvu (Uradni list RS, št. 41/14) v zvezi z delnim prenehanjem
veljavnosti tega pravilnika določa:
»17. člen
(prenehanje
veljavnosti)
[…]
(2) Z dnem uveljavitve te uredbe prenehajo
veljati določbe Pravilnika o zdravstvenih zahtevah, ki jih mora izpolnjevati
letalsko osebje in drugo strokovno osebje, ter o preverjanju zdravstvene
sposobnosti in vodenju evidenc o zdravstveni sposobnosti (Uradni list RS, št.
72/02, 62/08 in 7/09), v delu, ki se nanaša na prometne pilote letal,
helikopterjev in letal z vertikalnim vzletanjem oziroma pristajanjem, poklicne
pilote letal, zračnih ladij, helikopterjev in letal z vertikalnim vzletanjem
oziroma pristajanjem, pilote letal z veččlansko letalsko posadko, učence
pilote, zasebne (športne) pilote letal, zračnih ladij, helikopterjev in letal z
vertikalnim vzletanjem oziroma pristajanjem, letalce – navigatorje, letalce –
inženirje, pilote jadralnih letal, pilote prostoletečih balonov in kabinsko
osebje.«;
ter vsebuje naslednjo končno določbo:
»18. člen
(veljavnost)
Ta uredba začne veljati petnajsti dan po
objavi v Uradnem listu Republike Slovenije.«.

Pravilnik o padalstvu (Uradni list RS, št. 32/16) v
zvezi z delnim prenehanjem veljavnosti tega pravilnika določa:
»73. člen
(prenehanje
veljavnosti in uporabe)
[…]
(2) Z dnem uveljavitve tega pravilnika
prenehata veljati:
-      
[…]
-      
Pravilnik o zdravstvenih zahtevah, ki jih mora
izpolnjevati letalsko osebje in drugo strokovno osebje ter o preverjanju
zdravstvene sposobnosti in vodenju evidenc o zdravstveni sposobnosti (Uradni
list RS, št. 72/02, 62/08, 7/09) v delu, ki se nanaša na padalce.«;
ter vsebuje naslednjo končno določbo:
»76. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.