1. člen
S to odredbo se določata videz in uporaba certifikacijskega znaka
(v nadaljnjem besedilu: znak) za označevanje proizvodov, za katere je
certificiranje predpisano s tehničnim ali drugim predpisom (v nadaljnjem
besedilu: predpis).
2. člen
Proizvodi morajo biti označeni z znakom, preden so dani v
promet. Za označitev je zadolžen proizvajalec, zastopnik tujega proizvajalca
oziroma uvoznik (v nadaljnjem besedilu: dobavitelj).
3. člen
Dobavitelj z označitvijo certificiranega proizvoda
zagotavlja, da je bil proizvod preskušen in certificiran na predpisan način, da
ima v trenutku označitve za proizvod veljaven certifikat in da je proizvod v
skladu z zahtevami predpisov, ki se nanj nanašajo.
4. člen
Znak ima obliko pravilnega šesterokotnika, vrisanega v krog s
premerom 1, s tem da krog ni njegov sestavni del. Vodoravno postavljeni znak je
razdeljen na tri dele, pri čemer je višina srednjega dela enaka polovici
premera kroga, zgornji in spodnji del pa sta enako velika. V sredini srednjega dela
je napis "SVN" v velikosti 3/10 premera kroga, ki je mednarodna
tričrkovna oznaka Republike Slovenije v skladu s standardom SIST ISO 3166.
Napis je v pisavi Futura medium, debelina črk napisa pa je enaka debelini črt v
znaku in znaša 1/40 premera kroga.
V zgornji del znaka se vpišeta zadnji dve številki letnice izdaje
certifikata o skladnosti, ki je bil izdan za proizvod, ki je označen z znakom.
V spodnji del znaka se vpiše akreditacijska številka certifikacijskega organa.
Če certificiranje proizvoda ureja več predpisov in je certificiranje
izvedlo več certifikacijskih organov, se v spodnji del znaka vpiše številka
tistega izmed njih, ki ga izbere dobavitelj, ki mora pri njem shraniti tudi
kopije certifikatov o skladnosti, ki so jih izdali drugi certifikacijski
organi. 
Znak ima videz, prikazan na risbi, ki je v prilogi k tej odredbi
in je njen sestavni del.
5. člen
Znak mora biti viden, čitljiv in neizbrisen.
Če ni s posameznim predpisom določeno drugače, mora biti znak
visok najmanj 5 mm.
6. člen
Označevanje se opravi praviloma tako, da se znak vtisne na
proizvode, na katere ga je mogoče vtisniti in trajno ohraniti, ne da bi se
proizvodi pri tem poškodovali. Znak se lahko vtisne tudi na ploščice s podatki,
ki so trajno nameščene na proizvodih.
Proizvodi, na katere ni mogoče vtisniti znaka, se označijo
tako, da se znak odtisne z neizbrisno barvo.
Proizvodi, na katere ni mogoče vtisniti ali odtisniti znaka,
se označijo tako, da se znak vtisne ali odtisne na nalepko, privesek,
garancijski list ali navodilo za uporabo.
7. člen
Znak mora biti na proizvodih praviloma na mestu, ki je po
njihovi vgraditvi v objekte ali naprave dostopno za pregled. Na proizvodih,
namenjenih nadaljnji obdelavi, pa mora biti znak na mestu, ki se ne bo več
obdelovalo. 
Pri vgraditvi proizvodov v objekte ali naprave in pri obdelavi
proizvodov se mora znak ohraniti.
8. člen
Ob desni strani znaka je dovoljeno dodati logotip
certifikacijskega organa, ki je izdal certifikat o skladnosti za proizvod.
Višina logotipa ne sme presegati višine znaka.
Logotip iz prejšnjega odstavka se mora razlikovati od znakov
o skladnosti iz četrtega odstavka 18. člena zakona o standardizaciji (Uradni
list RS, št. 1/95) oziroma jim ne sme biti podoben do te mere, da bi lahko
ustvaril zmedo na trgu ali zavedel potrošnike.
9. člen
Dobavitelj mora hraniti sredstva za označevanje tako, da je
izključena njihova zloraba.

Priloga:Certifikacijski
znak

Odredba o videzu in uporabi certifikacijskega
znaka za označevanje proizvodov, ki jih je treba certificirati (Uradni list RS,
št. 55/96) vsebuje naslednjo prehodno in
končni določbi:
»10. člen
Z dnem uveljavitve te odredbe se preneha uporabljati odredba
o videzu in uporabi atestnega znaka (Uradni list SFRJ, št. 4/79 in 31/81). 
11. člen
Proizvodi, za katere je bila skladnost s predpisi ugotovljena
pred uveljavitvijo te odredbe oziroma bo ugotovljena v roku treh mesecev po
njeni uveljavitvi, so lahko označeni v skladu z odredbo o videzu in uporabi
atestnega znaka (Uradni list SFRJ, št. 4/79 in 31/81) in se lahko dajejo v
promet v Republiki Sloveniji najpozneje do 31. 12. 1997.
12. člen
Ta odredba začne veljati petnajsti dan po objavi v Uradnem listu
Republike Slovenije.«.

Odredba o dopolnitvi odredbe o videzu in
uporabi certifikacijskega znaka za označevanje proizvodov, ki jih je treba
certificirati (Uradni list RS, št. 40/97) vsebuje naslednjo končno določbo:
»2. člen
Ta odredba začne veljati naslednji dan po objavi v Uradnem
listu Republike Slovenije.«.

Uredba o načinu določanja organov za
ugotavljanje skladnosti (Uradni list RS, št. 24/00) v zvezi s spremembo izpolnjevanja
certifikacijskega znaka določa: 
»20. člen
[…]
Z dnem uveljavitve te uredbe se v spodnji del
certifikacijskega znaka po drugem odstavku 4. člena odredbe o videzu in uporabi
certifikacijskega znaka za označevanje proizvodov, ki jih je treba
certificirati (Uradni list RS, št. 55/96), namesto akreditacijske številke
organa za ugotavljanje skladnosti vpiše identifikacijska številka organa za
ugotavljanje skladnosti v skladu s četrto alineo prvega odstavka 10. člena te
uredbe.«;
ter vsebuje naslednjo končno določbo:
»22. člen
Ta uredba začne veljati petnajsti dan po objavi v Uradnem
listu Republike Slovenije.«.