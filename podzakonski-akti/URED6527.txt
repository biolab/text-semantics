1. člen
(vsebina)
(1) Ta uredba v skladu z Direktivo
2011/92/EU Evropskega parlamenta in Sveta z dne 13. decembra 2011 o presoji
vplivov nekaterih javnih in zasebnih projektov na okolje (UL L št. 26 z dne
28. 1. 2012, str. 1), zadnjič spremenjeno z
Direktivo 2014/52/EU Evropskega parlamenta in Sveta z dne 16. aprila 2014
o spremembi Direktive 2011/92/EU o presoji vplivov nekaterih javnih in zasebnih
projektov na okolje (UL L št. 124 z dne 25. 4. 2014, str. 1), določa:
-       
vrste posegov v okolje, za katere je presoja vplivov na okolje obvezna;
-       
vrste posegov v okolje, za katere je presoja vplivov na okolje obvezna,
če se zanje v predhodnem postopku ugotovi, da bi lahko imeli pomembne vplive na
okolje;
-       
podrobnejša merila, na podlagi katerih se v predhodnem postopku
ugotavlja, ali je za nameravani poseg v okolje treba izvesti presojo vplivov na
okolje.
(2) Ta uredba določa tudi vrsto in
obseg podatkov, ki jih mora vsebovati zahteva za začetek predhodnega postopka.
1.a člen
(pomen izrazov)
Izrazi, uporabljeni v tej uredbi, pomenijo:
1.     
bistvena lastnost posega v okolje je lastnost posega v okolje, zaradi
katere ima lahko poseg v okolje pomembne vplive na okolje oziroma se pomembni
vplivi na okolje lahko pričakujejo; bistveno lastnost posega v okolje izraža
zlasti njegova zmogljivost;
2.     
kumulativni poseg v okolje je poseg v okolje, ki je sestavljen iz dveh
ali več posegov v okolje iste vrste, ki so med seboj funkcionalno in ekonomsko
povezani; posegi v okolje so funkcionalno povezani, če se meje posegov v okolje
dotikajo, prekrivajo ali so v neposredni bližini, zlasti če so del iste
industrijske, obrtne, trgovske, poslovne cone, logističnega centra ali drugega
zaokroženega urbanističnega projekta ali če eden od posegov v okolje omogoča
dejavnost, ki je vzrok ali pogoj oziroma podpora izvedbi ali obratovanju
drugega posega v okolje, ali so posegi v okolje povezani s skupnimi
tehnološkimi procesi; posegi v okolje so ekonomsko povezani, če je njihov
nosilec ista oseba ali več oseb, ki so medsebojno povezane kot povezane družbe
v skladu s predpisi, ki urejajo gospodarske družbe;
3.     
poseg v okolje, za katerega je presoja vplivov obvezna, je poseg v
okolje, ki ima lahko zaradi svojih bistvenih lastnosti pomembne vplive na
okolje;
4.     
poseg v okolje, za katerega se izvede predhodni postopek, je poseg v
okolje, za katerega se lahko pričakuje, da ima zaradi svojih bistvenih
lastnosti pomembne vplive na okolje;
5.     
prag je številčno izražena mejna vrednost lastnosti vrste posega v
okolje, izražena zlasti kot zmogljivost (npr. zmogljivost rabe naravnih virov,
rabe surovin, zmogljivost proizvodnje, skladiščenja, obdelave, čiščenja,
pretovora ali prepeljanih oseb), površina, dolžina, globina, višina,
prostornina, masa, premer, pretok, moč, električna napetost;
6.     
sprememba posega v okolje je sprememba posega, ki je bil v skladu s
predpisi dovoljen, se izvaja ali je že izveden, in vpliva na bistvene lastnosti
posega v okolje tako, da se njegovi vplivi na okolje pomembno povečajo oziroma
se pomembno povečanje njegovih vplivov okolje zaradi spremembe lahko pričakuje.
2. člen
(vrste posegov v okolje, za katere je
presoja vplivov na okolje obvezna)
(1) Vrste posegov v okolje, za katere
je presoja vplivov na okolje obvezna, so navedene v prilogi 1, ki je sestavni
del te uredbe, in označene z oznako X v stolpcu z naslovom PVO.
(2) Presoja vplivov na okolje je
obvezna tudi za spremembo posega v okolje ne glede na to, ali je bilo za poseg
v okolje pred njegovo spremembo že pridobljeno okoljevarstveno soglasje ali
sklep v predhodnem postopku v skladu z zakonom, ki ureja varstvo okolja, če gre
za spremembo posega v okolje iz:
-       
prejšnjega odstavka, ki sama po sebi dosega ali presega višino pragu ali večkratnik višine pragu, ki je za
to vrsto posega določen v prilogi 1 te uredbe;
-       
3. člena te uredbe, s katero bo dosežena ali
presežena višina pragu ali večkratnik višine pragu, ki je za to vrsto
posega določen pri opisu vrste posega, označenega z oznako X v stolpcu z
naslovom PVO v prilogi 1 te uredbe.
(3) (črtan).
(4) (črtan).
3. člen
(vrste posegov v okolje, za katere se
izvede predhodni postopek)
(1) Vrste
posegov v okolje, za katere se izvede predhodni postopek, so navedene v prilogi
1 te uredbe in označene z oznako X v stolpcu z naslovom PP.
(2) Za
spremembo posega v okolje iz prvega odstavka prejšnjega člena, za katerega je
bilo pred spremembo že pridobljeno okoljevarstveno soglasje, se izvede
predhodni postopek, če gre za spremembo posega v okolje:
-       
ki sama po sebi dosega ali presega višino pragu, pri kateri je v prilogi
1 te uredbe za to vrsto posega treba izvesti predhodni postopek;
-       
s katero bi poseg v okolje skupaj s predhodnimi spremembami prvič
dosegel ali presegel višino pragu, pri kateri je v prilogi 1 te uredbe za to
vrsto posega treba izvesti predhodni postopek, ali večkratnik višine pragu.
(3) Za
spremembo posega v okolje iz prvega odstavka tega člena se izvede predhodni
postopek, če gre za spremembo:
-       
ki sama po sebi dosega ali presega višino pragu, pri kateri je v prilogi
1 te uredbe za to vrsto posega treba izvesti predhodni postopek;
-       
s katero bi poseg v okolje skupaj s predhodnimi spremembami prvič
dosegel ali presegel višino pragu, pri kateri je v prilogi 1 te uredbe za to
vrsto posega treba izvesti predhodni postopek, ali večkratnik višine pragu.
(4) Predhodni
postopek se izvede tudi za spremembo posega iz prvega odstavka prejšnjega člena
ali prvega odstavka tega člena, za katerega v prilogi 1 te uredbe prag ni
določen.
(5) Za
spremembe posega v okolje iz prvega odstavka prejšnjega člena ali prvega
odstavka tega člena se ne štejejo vzdrževanje in vzdrževalna dela v javno
korist, razen če so v prilogi 1 te uredbe določena kot poseg, za katerega je
presoja vplivov na okolje obvezna, ali kot poseg, za katerega se izvede
predhodni postopek.
(6) Predhodni
postopek se izvede tudi za poseg v okolje iz priloge 1 te uredbe, označen z
oznako * v stolpcu z naslovom Opis poglavja in vrste posega, če nosilec posega
v okolje prilogam iz 7. člena te uredbe priloži tudi dokazila, da je tak poseg
v okolje namenjen izključno ali večinoma razvijanju ali preskušanju novih metod
ali izdelkov in ne bo trajal več kot dve leti.
3.a člen
(obravnava kumulativnih posegov v okolje)
(1) Predhodni
postopek se izvede za poseg v okolje iz prvega odstavka prejšnjega člena, ki
sam po sebi ne dosega višine pragu, ki je za to vrsto posega določena v prilogi
1 te uredbe, če skupaj z drugimi že izvedenimi ali nameravanimi posegi v okolje
tvori kumulativni poseg v okolje, ki višino tega pragu ali njen večkratnik
prvič doseže ali preseže.
(2) Presoja
vplivov na okolje se izvede za poseg v okolje iz prvega odstavka prejšnjega
člena, ki sam po sebi ne dosega višine pragu, ki je za to vrsto posega določen
v prilogi 1 te uredbe, če skupaj z drugimi že izvedenimi ali nameravanimi
posegi v okolje, za katere presoja vplivov na okolje še ni bila izvedena, tvori
kumulativni poseg, ki ustreza posegu v okolje iz prvega odstavka 2. člena te
uredbe.
(3) Ne
glede na prvi odstavek tega člena se za nameravano novogradnjo gradbeno
inženirskih objektov gospodarske javne infrastrukture, navedenih v prilogi 1 te
uredbe, razen posegov v okolje iz točke E.I.3 priloge 1 te uredbe, šteje, da ne
tvori kumulativnega posega v okolje, če se nameravani poseg v okolje navezuje
na že izvedene posege v okolje iste vrste, ki so se začeli uporabljati pred več
kot sedmimi leti.
4. člen
(izjema)
Ne glede na določbe 2. in 3. člena te
uredbe lahko Vlada Republike Slovenije na pisno pobudo ministrstva, pristojnega
za obrambo, odloči, da se za določen poseg v okolje iz priloge 1 te uredbe, ki
je namenjen izključno obrambi države, presoja vplivov na okolje ne izvede, če
na podlagi pobude ugotovi, da bi to škodovalo obrambi države.
5. člen
(merila)
Merila, na podlagi katerih se v predhodnem
postopku ugotavlja, ali je za nameravani poseg v okolje treba izvesti presojo
vplivov na okolje, so določena v prilogi 2, ki je sestavni del te uredbe.
6. člen
(zahteva za začetek predhodnega postopka)
(1) Nosilec posega v okolje iz 3. člena te
uredbe vloži na ministrstvo, pristojno za varstvo okolja, v fizični ali
elektronski obliki zahtevo za začetek predhodnega postopka, ki vsebuje:
1.     
opis posega v okolje:
- 
opis značilnosti celotnega posega v okolje v času gradnje, izvajanja in
obratovanja posega v okolje, vključno z deli za odstranitev obstoječih
objektov, kadar so ti del posega v okolje,
- 
opredelitev bistvenih lastnosti posega v okolje, zlasti njegove
zmogljivosti,
- 
podatke o lokaciji posega v okolje, zlasti podatke o stanju okolja na
območjih, na katera bo poseg verjetno vplival;
2.     
če obstaja, opis funkcionalne povezanosti z že dovoljenimi posegi,
posegi, ki se izvajajo, ali že izvedenimi posegi in podatke o ekonomski
povezanosti nosilca posega v okolje z nosilci dovoljenih posegov, posegov, ki
se izvajajo, ali že izvedenih posegov;
3.     
opis vseh pomembnih vplivov na okolje, ki se lahko pričakujejo v času
gradnje, izvajanja in obratovanja posega v okolje, in sicer opis:
- 
rabe naravnih virov,
- 
vpliva na biotsko raznovrstnost in naravne vrednote,
- 
emisij,
- 
pričakovanih ostankov iz proizvodnje in nastalih odpadkov,
- 
sprememb dejanske rabe zemljišč,
- 
vplivov na kulturno dediščino.
(2) Pri
navajanju informacij iz 1. do 3. točke prvega odstavka tega člena se smiselno
upoštevajo tudi razpoložljive informacije drugih relevantnih že izvedenih
presoj, zlasti tistih, izvedenih v skladu s predpisi, ki urejajo varstvo
okolja, vode ali ohranjanje narave. Pri zbiranju informacij se smiselno
upoštevajo merila iz priloge 2 te uredbe. 
(3) Nosilec
posega v okolje iz 3. člena te uredbe lahko poleg informacij iz prvega in drugega odstavka tega člena zahtevi iz prvega
odstavka tega člena priloži tudi opis ukrepov, ki jih že predvideva in so
namenjeni preprečitvi ali zmanjšanju pomembnih škodljivih vplivov na okolje.
Kot ukrepi so lahko navedeni tudi omilitveni ukrepi v skladu s predpisi, ki
urejajo ohranjanje narave, in omilitveni ali sorazmerni ukrepi v skadu s
predpisi, ki urejajo vode.
7. člen
(priloge zahteve za začetek predhodnega
postopka)
(1) Če je za izvedbo nameravanega
posega v okolje treba pridobiti gradbeno dovoljenje, nosilec posega v okolje k
zahtevi za začetek predhodnega postopka priloži skico z označeno lokacijo
nameravanega posega najmanj v merilu 1:25.000.
(2) Če gre za poseg v okolje, ki se
izvaja po predpisih, ki urejajo kmetijska zemljišča, nosilec posega v okolje
zahtevi za začetek predhodnega postopka priloži grafično prilogo, vrisano v
zemljiškokatastrskem prikazu oziroma načrtu v merilu 1:2500 ali 1:5000 z
razvidnimi mejami parcel in parcelnimi številkami. Nosilec lahko predloži tudi
predpisana soglasja ali dovoljenja pristojnih organov, če se predlaga uvedba
melioracije na območju varovanj in omejitev po posebnih predpisih.
(3) Če gre za poseg v okolje, ki se
izvaja po predpisih, ki urejajo rudarstvo, mora nosilec posega v okolje k
zahtevi za začetek predhodnega postopka priložiti:
-       
rudarski projekt za pridobitev dovoljenja za raziskovanje v skladu s
predpisi, ki urejajo rudarstvo, če gre za raziskovanje mineralnih surovin, ali
-       
rudarski projekt za pridobitev koncesije za izkoriščanje, s katerim se
načrtuje izkoriščanje mineralnih surovin kot poseg v prostor.
(4) Če gre za poseg v okolje, ki se
izvaja po predpisih, ki urejajo umeščanje prostorskih ureditev državnega pomena
v prostor, mora nosilec posega v okolje k zahtevi za začetek predhodnega
postopka priložiti pobudo ali študijo variant s predlogom najustreznejše
variante ali rešitve ali predlog državnega prostorskega načrta.
(5) (črtan).
8. člen
(predhodni postopek po uradni dolžnosti)
(1) Predhodni postopek se izvede po
uradni dolžnosti, če ministrstvo, pristojno za varstvo okolja, izve ali je obveščeno
o nameravani izvedbi posega v okolje ali spremembe posega v okolje, pa zahteva za začetek predhodnega postopka ali vloga za
pridobitev okoljevarstvenega soglasja ni bila vložena.
(2) V primeru iz prejšnjega odstavka
ministrstvo, pristojno za varstvo okolja, pisno zahteva, da mu nosilec posega
iz prejšnjega odstavka v določenem roku pošlje podatke in dokumente iz 6. in 7.
člena te uredbe, ki jih potrebuje za ugotavljanje v predhodnem postopku.
(3) Če nosilec posega iz prejšnjega
odstavka podatkov in dokumentov iz prejšnjega odstavka ne pošlje v določenem
roku, se izda sklep, da je za poseg iz prvega odstavka tega člena treba izvesti
presojo vplivov na okolje.

Priloga
1: Vrste posegov v okolje
Priloga
2: Merila, s katerimi se določi, ali je za posege v okolje iz priloge 1 te uredbe treba opraviti presojo vplivov na okolje
Priloga 3: (črtana)

Uredba o posegih v okolje, za katere je treba
izvesti presojo vplivov na okolje (Uradni list RS, št. 51/14) vsebuje naslednji prehodni in
končni določbi:
»PREHODNI IN KONČNI DOLOČBI
9. člen
(dokončanje
postopkov)
(1) Postopki presoje vplivov na
okolje, ki so se začeli pred uveljavitvijo te uredbe, se končajo v skladu z
dosedanjimi predpisi.
(2) Upravni postopki, ki se nanašajo
na izdajo dovoljenj za izvedbo posegov v okolje po tej uredbi in so bili začeti
pri pristojnih organih po predpisih, ki urejajo graditev objektov, ceste,
železniški promet, posege v gozd in gozdni prostor, varstvo okolja, upravljanje
voda, energetiko, rudarstvo ali rabo kmetijskih zemljišč, se končajo v skladu z
dosedanjimi predpisi.
(3) Kadar gre za posege v okolje,
sofinancirane iz evropskih strukturnih in investicijskih skladov, glede katerih
so bili postopki presoje vplivov na okolje začeti pred uveljavitvijo te uredbe,
se ne glede na prvi odstavek tega člena končajo v skladu s to uredbo.
(4) Sklepi, izdani na podlagi tretjega
odstavka 77. člena in drugega odstavka 85. člena v zvezi s 77. členom ter ugotovitve
iz prvega odstavka 51.b člena Zakona o varstvu okolja (Uradni list RS, št.
39/06 – uradno prečiščeno besedilo, 49/06 – ZMetD, 66/06 – odl. US, 33/07 –
ZPNačrt, 57/08 – ZFO-1A, 70/08, 108/09, 108/09 – ZPNačrt-A, 48/12, 57/12 in
92/13) do uveljavitve te uredbe, se štejejo za sklep o ugotovitvi, ali je za
nameravani poseg v okolje treba izvesti presojo vplivov na okolje v skladu s to
uredbo.
10. člen
(dokončanje
postopkov okoljevarstvenih dovoljenj)
Ta uredba se ne uporablja za obstoječe
naprave:
-       
iz 68. in 82. člena ter obrate iz 86. člena Zakona o varstvu okolja
(Uradni list RS, št. 39/06 – uradno prečiščeno besedilo, 49/06 – ZMetD, 66/06 –
odl. US, 33/07 – ZPNačrt, 57/08 – ZFO-1A, 70/08, 108/09, 108/09 – ZPNačrt-A,
48/12, 57/12 in 92/13), katerih upravljavci so do uveljavitve te uredbe vložili
zahtevo za pridobitev okoljevarstvenega dovoljenja, če se na napravi ali obratu
ne bo izvedla tudi sprememba naprave ali obrata;
-       
ki morajo na podlagi 85. člena Zakona o spremembah in dopolnitvah Zakona
o varstvu okolja (Uradni list RS, št. 92/13) pridobiti okoljevarstveno
dovoljenje do 7. julija 2015, če se na napravi ne bo izvedla tudi
sprememba naprave.
11. člen
(prenehanje
veljavnosti)
Z dnem uveljavitve te uredbe preneha
veljati Uredba o vrstah posegov v okolje, za katere je treba izvesti presojo
vplivov na okolje (Uradni list RS, št. 78/06, 72/07, 32/09, 95/11 in 20/13).
12. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o posegih v okolje,
za katere je treba izvesti presojo vplivov na okolje (Uradni list RS, št. 57/15) vsebuje naslednjo končno določbo:
»5. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
posegih v okolje, za katere je treba izvesti presojo vplivov na okolje (Uradni
list RS, št. 26/17) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
(začeti
postopki)
Postopki za izvedbo predhodnega postopka,
postopki za pridobitev informacije o obsegu in vsebini poročila o vplivih
nameravanega posega v okolje in postopki za pridobitev okoljevarstvenega
soglasja, začeti pred uveljavitvijo te uredbe, se končajo v skladu z Uredbo o
posegih v okolje, za katere je treba izvesti presojo vplivov na okolje (Uradni
list RS, št. 51/14 in 57/15). 
8. člen
(začetek
veljavnosti)
Ta uredba začne veljati naslednji dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
posegih v okolje, za katere je treba izvesti presojo vplivov na okolje (Uradni
list RS, št. 105/20) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(ustavitev
postopkov)
(1) Predhodni
postopki za posege v okolje ali spremembe posegov v okolje, ki so se začeli na
podlagi Uredbe o posegih v okolje, za katere je treba izvesti presojo vplivov
na okolje (Uradni list RS, št. 51/14, 57/15 in 26/17), ki v skladu s
spremenjenim 3. členom, novim 3.a členom ali novo prilogo 1 uredbe niso posegi
v okolje, za katere se izvede predhodni postopek, se ustavijo.
(2) Postopki
izdaje okoljevarstvenega soglasja za posege v okolje ali spremembe posegov v
okolje, ki so se začeli na podlagi Uredbe o posegih v okolje, za katere je
treba izvesti presojo vplivov na okolje (Uradni list RS, št. 51/14, 57/15 in
26/17), ki v skladu s spremenjenim 2. členom, novim 3.a členom ali novo prilogo
1 uredbe niso posegi v okolje, za katere je presoja vplivov na okolje obvezna,
se ustavijo.
10. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.