I. SPLOŠNE DOLOČBE
1. člen
(namen pravilnika)
(1) Ta pravilnik ureja organizacijske, kadrovske,
tehnične in druge pogoje za izvajanje nujne medicinske pomoči s pomočjo
helikopterskih prevozov – helikopterske nujne medicinske pomoči (v nadaljnjem
besedilu: HNMP).
(2) Za vprašanja glede sestave in usposobljenosti ekip,
oblačil in oznak zdravstvenega osebja, delovanja v primeru naravnih ali drugih
množičnih nesreč, financiranja in nadzora ter za vsa vprašanja, ki niso posebej
urejena s tem pravilnikom, se smiselno uporablja pravilnik, ki ureja službo
nujne medicinske pomoči (v nadaljnjem besedilu: Pravilnik NMP).
2. člen
(HNMP)
(1) HNMP se uporablja, kadar:
-       
je helikopterski prevoz pacienta hitrejši oziroma primernejši od prevoza
z nujnimi reševalnimi vozili ali drugimi načini prevoza,
-       
je mesto dogodka na težko dostopnem terenu ali oddaljeno od najbližje
enote nujne medicinske pomoči (v nadaljnjem besedilu: NMP) ali
-       
dogodek presega zmogljivost, usposobljenost ali opremo drugih enot NMP
in ob dogodkih z večjim številom poškodovanih ali obolelih.
(2) HNMP se izvaja na celotnem območju Republike
Slovenije in v mejnem pasu sosednjih držav, če je z njimi sklenjen ustrezni
sporazum.
(3) HNMP izvajata enota helikopterske nujne medicinske
pomoči (v nadaljnjem besedilu: enota HNMP) in helikopterski prevoznik, ki
izpolnjujejo pogoje iz III. poglavja tega pravilnika.
(4) Helikopterske prevoznike določi Vlada Republike
Slovenije na predlog ministra, pristojnega za zdravje.
3. člen
(posredovanje HNMP)
(1) HNMP aktivira dispečer pristojnega dispečerskega
centra zdravstva (v nadaljnjem besedilu: DCZ) na podlagi dispečerskih meril za
posredovanje na področju, za katerega je pristojen.
(2) Posredovanje HNMP prek DCZ lahko zahteva tudi enota
NMP, ki je na mestu dogodka, ali zdravnik v bolnišnici, kadar ugotovi, da je potrebno
takojšnje zdravljenje pacienta v drugi bolnišnici.
(3) V primeru sočasne aktivacije ali pri nesrečah v
gorah ali na drugih težko dostopnih terenih lahko posredovanje HNMP zahteva
Regijski center za obveščanje prek DCZ v skladu z Načrtom aktivacije in uporabe
državnih zrakoplovov za nujne naloge zaščite, reševanja in pomoči ob naravnih
in drugih nesrečah, za nujno medicinsko pomoč, medbolnišnične prevoze, prevoze
otrok z inkubatorji ter za iskanje in reševanje zrakoplovov. HNMP mora v
primerih tovrstnega posredovanja izpolnjevati pogoje iz tretjega odstavka
16. člena tega pravilnika.
(4) Merila za aktivacijo in posredovanje HNMP so v
Prilogi 1, ki je sestavni del tega pravilnika.
(5) Načrti aktivacije HNMP so v Prilogi 2 in Prilogi 3,
ki sta sestavna dela tega pravilnika.
II. ENOTA HNMP
4. člen
(enota HNMP)
(1) Enota HNMP je samostojna enota NMP znotraj javnega
zdravstvenega zavoda v skladu z določbami Pravilnika NMP in je sestavni del
mreže javne zdravstvene službe.
(2) Število enot HNMP, njihovo razporeditev in način
financiranja določi Vlada Republike Slovenije na predlog ministra, pristojnega
za zdravje, glede na mednarodne in nacionalne standarde dostopnih časov.
(3) Lokacija baze HNMP se glede na sezonske potrebe v
soglasju med vodstvom enote HNMP in helikopterskim prevoznikom lahko spremeni
(bližje gora, smučiščem, izogib pričakovani megli v kotlinah v zimskem delu
leta ipd.). S spremembo lokacije se seznani DCZ. Zahteve, ki jih mora
izpolnjevati baza HNMP, so v Prilogi 4, ki je sestavni del tega pravilnika.
5. člen
(ekipa za izvajanje HNMP)
(1) Člani enote HNMP morajo izpolnjevati pogoje iz
Pravilnika NMP ter dodatne pogoje za delo v službi NMP: imajo opravljen tečaj
usposabljanja za delo s helikopterjem v skladu s programom usposabljanja
helikopterskega prevoznika in veljavno zdravniško potrdilo v skladu s predpisi,
ki določajo zdravstvene zahteve za letalsko osebje in drugo strokovno osebje.
(2) V enoti HNMP iz prejšnjega odstavka lahko sodeluje
tudi reševalec letalec Gorske reševalne zveze Slovenije (v nadaljnjem besedilu:
združena ekipa HNMP). Združena ekipa HNMP lahko posreduje v primeru HNMP v
gorah in na drugih težko dostopnih terenih.
6. člen
(vodenje enote HNMP)
Enoto HNMP vodi zdravnik, ki izpolnjuje pogoje iz Pravilnika
NMP.
III. HELIKOPTERSKI PREVOZNIK
7. člen
(obveznosti helikopterskega prevoznika)
Helikopterski prevoznik enoti HNMP zagotavlja:
-       
helikoptersko bazo,
-       
helikopter,
-       
helikoptersko posadko in
-       
izvedbo helikopterskega prevoza v skladu z dovoljenjem za izvajanje
letalske dejavnosti.
8. člen
(organiziranost helikopterskega prevoznika)
(1) Helikopterski prevoznik je organiziran tako, da za
namene HNMP zagotavlja delujoči helikopter s posadko in nadomestni helikopter s
posadko.
(2) Helikopterski prevoznik zagotovi takšno organizacijo
dela, da bo čas aktivacije (od sprejema klica do poleta helikopterja) do največ
5 minut v normalnih vremenskih pogojih in da bo takšno organiziranost dela
zagotavljal vse dni v letu. Če je za varno izvedbo intervencije HNMP potreben
daljši aktivacijski čas, ima zagotavljanje varnosti prednost.
(3) Zahteve, ki jih mora izpolnjevati helikopterski
prevoznik, so v Prilogi 5, ki je sestavni del tega pravilnika.
9. člen
(večje nesreče)
Ne glede na določbo prvega odstavka prejšnjega člena se v
primerih nesreč, v katerih je večje število poškodovanih, zagotovi dodatna
pomoč vseh razpoložljivih državnih zrakoplovov.
10. člen
(sestava helikopterske posadke za HNMP)
Helikoptersko posadko glede na tip helikopterja in zahtevnost
reševanja določi prevoznik.
11. člen
(opremljenost helikopterja HNMP)
Helikopter HNMP je opremljen v skladu s Prilogo 6, ki je
sestavni del tega pravilnika in se lahko uporablja zgolj za namene HNMP ali
gorskega reševanja.
IV. OPREMA ZA IZVAJANJE HNMP IN DOKUMENTACIJA
12. člen
(medicinska oprema)
(1) Helikopterski prevoznik zagotovi helikopter v
konfiguraciji za izvajanje HNMP v skladu s 1. točko I. dela Priloge 6 tega
pravilnika.
(2) Medicinsko opremo, ki je opredeljena v 2. točki
I. dela Priloge 6 tega pravilnika, zagotovi enota HNMP.
13. člen
(zaščitna in komunikacijska oprema)
(1) Enota HNMP in helikopterski prevoznik zagotovita
zaščitno opremo v skladu s Prilogo 7, ki je sestavni del tega pravilnika.
(2) Enota HNMP uporablja komunikacijsko opremo v skladu s
pravilnikom, ki ureja dispečersko službo zdravstva.
14. člen
(oznake HNMP)
Zdravstveni delavci nosijo oblačila in oznake v skladu s
Pravilnikom NMP.
15. člen
(dokumentacija)
(1) O delu enote HNMP se vodi naslednja dokumentacija:
-       
sprejem klica,
-       
spremljanje intervencije,
-       
povzetek intervencije,
-       
protokol nujne intervencije HNMP,
-       
protokol zunajbolnišničnega oživljanja HNMP,
-       
dnevna poročila,
-       
obrazec za dnevni pregled medicinske opreme,
-       
obrazec za zapis tveganega dogodka.
(2) Obrazca iz četrte in pete alineje prejšnjega
odstavka sta določena v Prilogi 8, ki je sestavni del tega pravilnika, druge
obrazce oblikuje enota HNMP tako, da je nedvomno jasen potek celotne
intervencije HNMP. Obrazec za dnevni pregled medicinske opreme vsebuje seznam
vse medicinske opreme, ki se uporablja v HNMP ter rubriko za oznako prisotnosti
opreme, zaporedni datum in podpis zdravstvenega delavca, ki je opremo
pregledal.
V. HNMP V GORAH IN NA DRUGIH TEŽKO DOSTOPNIH TERENIH
16. člen
(HNMP v gorah in na drugih težko dostopnih terenih)
(1) HNMP v gorah ali na drugem težko dostopnem terenu v
obdobju dežurstva helikopterske ekipe Gorske reševalne zveze Slovenije (v
nadaljnjem besedilu: GRZS) (prisotnost celotne ekipe GRZS in prevoznika v bazi)
izvede slednja. V času dežurstva sodeluje v ekipi GRZS tudi policist, pripadnik
Gorske enote Policije.
(2) Izven obdobja dežurstva helikopterske ekipe GRZS se
za HNMP v gorah ali drugih težko dostopnih terenih lahko aktivira tudi enota
HNMP. V primeru zasedenosti enote HNMP z drugo intervencijo, se aktivira
helikopterska ekipa GRZS, ki je v pripravljenosti, ali druga enota HNMP z
ustreznimi znanji iz sosednje baze HNMP, če je ta prosta.
(3) V HNMP v gorah in na drugih težko dostopnih terenih
se enota HNMP vključi, če je:
-       
ekipa HNMP za to usposobljena in primerno opremljena in
-       
zagotovljen ustrezen helikopter in helikopterska posadka, ki omogočata
izvedbo tehničnega reševanja z vitlom.
(4) HNMP v gorah in na drugih težko dostopnih terenih se
izvaja v skladu z Načrtom aktivacije in uporabe državnih zrakoplovov za nujne
naloge zaščite, reševanja in pomoči ob naravnih in drugih nesrečah, za nujno
medicinsko pomoč, medbolnišnične prevoze, prevoze otrok z inkubatorji ter za
iskanje in reševanje zrakoplovov.
VI. NADZOR
17. člen
(nadzor)
(1) Za nadzor nad enoto HNMP se uporabljajo določbe
Pravilnika NMP.
(2) Nadzor nad delom helikopterskega prevoznika se
opravlja v skladu z letalskimi predpisi.
VII. FINANCIRANJE HNMP
18. člen
(financiranje HNMP)
(1) Sredstva za financiranje, delovanje in opremo HNMP
se za posamezno proračunsko leto zagotovijo iz državnega proračuna ob pripravi
slednjega. Razrez finančnih sredstev se za posamezno leto določi z dogovorom
med ministrstvi, pristojnimi za policijo, za obrambo in za finance.
(2) Ministrstvo, pristojno za zdravje, v okviru vsakoletnega
sprejemanja splošnega dogovora določi obseg programa HNMP in potrebna finančna
sredstva, povezana z delovanjem enote HNMP (zdravstveno osebje, storitve,
oprema in material).
VIII. POSEBNA DOLOČBA
19. člen
(medbolnišnični prevozi)
Helikopterski prevoznik zagotavlja tudi izvajanje
medbolnišničnih helikopterskih prevozov in prevozov otrok v inkubatorjih, ki
niso del nalog enot HNMP.
IX. PREHODNE IN KONČNE DOLOČBE
20. člen
(usposabljanje)
Zdravstveni delavci, ki na dan uveljavitve tega pravilnika
opravljajo delo v enotah HNMP, v enem letu po vzpostavitvi dispečerske službe
zdravstva uskladijo delovanje s tem pravilnikom.
21. člen
(aktivacija HNMP)
Do vzpostavitve DCZ se HNMP aktivira prek pristojnega
Regijskega centra za obveščanje.
22. člen
(izvajanje HNMP)
(1) Do začetka uporabe namenskih helikopterjev zgolj za
namen izvajanje HNMP in vzpostavitve DCZ:
-       
je v normalnih vremenskih pogojih dopusten aktivacijski čas daljši od 5
minut, vendar ne več kot 10 minut, če je razlog tehnične (npr. helikopter) ali
organizacijske narave (sprejem in posredovanje klica s strani ekipe HNMP) in
-       
so zahteve za helikopterskega prevoznika določene v Pravilniku o
plovnosti, letalskih operacijah, letalskem osebju ter določenih pravilih
letenja policijskih in carinskih zrakoplovov (Uradni list RS, št. 76/14 in
99/15), Pravilniku o letenju vojaških zrakoplovov (Uradni list RS,
št. 82/09) in Pravilniku o registraciji, označevanju, plovnosti ter
listinah in knjigah vojaških zrakoplovov (Uradni list RS, št. 42/16).
(2) Po začetku uporabe namenskega helikopterja prevoznik
zagotovi delovanje v skladu s prvo in drugo alinejo III. dela Priloge 6
tega pravilnika.
(3) Ekipe HNMP in prevoznika so do izgradnje nove baze
HNMP ali njene sezonske selitve lahko v ločenih prostorih oziroma stavbah, če
je helikopterska baza že vzpostavljena in to bistveno ne podaljšuje
aktivacijskega časa.
(4) Do začetka uporabe namenskega helikopterja se s
helikopterji HNMP izvajajo tudi naloge iz 19. člena tega pravilnika.
23. člen
(uskladitev dokumentov)
Načrt aktiviranja in uporabe državnih zrakoplovov za nujne
naloge zaščite, reševanja in pomoči ob naravnih in drugih nesrečah, za nujno
medicinsko pomoč, medbolnišnične prevoze, prevoze otrok z inkubatorji ter za
iskanje in reševanje zrakoplovov se uskladi z določbami tega pravilnika
najpozneje v treh mesecih od dneva uveljavitve tega pravilnika.
24. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o pogojih izvajanja helikopterske nujne medicinske pomoči (Uradni list RS,
št. 127/06).
25. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-16/2016/36
Ljubljana, dne 21. novembra 2016
EVA 2016-2711-0020
Milojka Kolar Celarc l.r.
Ministrica
za zdravje

Priloga 1: Merila za
aktivacijo in posredovanje HNMP
Priloga 2: Načrti
aktivacije HNMP
Priloga 3: Načrti
aktivacije HNMP
Priloga 4: Zahteve,
ki jih mora izpolnjevati baza HNMP
Priloga 5: Zahteve,
ki jih mora izpolnjevati helikopterski prevoznik
Priloga 6:
Helikopter HNMP
Priloga 7: Zaščitna
oprema
Priloga 8: Protokol
HNMP