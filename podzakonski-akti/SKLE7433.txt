1. člen
(vsebina sklepa)
(1) Ta sklep podrobneje določa vrste
in lastnosti naložb zavarovalnic, ki so financirane iz zavarovalno-tehničnih
rezervacij (v nadaljevanju naložbe kritnega premoženja in premoženja kritnega
sklada zavarovalnic), omejitev teh naložb, njihovo vrednotenje ter način in
roke poročanja.
(2) Ta sklep določa tudi način in roke poročanja o vrstah in vrednosti naložb
zavarovalnic, ki niso financirane iz zavarovalno-tehničnih rezervacij.
(3) Določila tega sklepa se smiselno
uporabljajo tudi za zavarovalne in pozavarovalne poole ter pokojninske družbe,
ustanovljene po zakonu, ki ureja pokojninsko in invalidsko zavarovanje.
2. člen
(vrste in lastnosti kritnega premoženja)
(1) Kritno premoženje lahko
predstavljajo samo naložbe:
1.     
iz 1. do 18. točke prvega odstavka 121. člena ZZavar,
2.     
kratkoročne terjatve iz naslova obresti od naložb kritnega premoženja iz
1., 2., 3. in 13. točke prvega odstavka 121. člena ZZavar ter kratkoročne
terjatve iz naslova drugih donosov od naložb kritnega premoženja,
3.     
terjatve do zavarovalcev za zavarovalne premije iz naslova premoženjskih
zavarovanj, kjer je od pripoznanja terjatve do presečnega datuma za poročanje
(zadnji dan tromesečja) preteklo manj kot tri mesece,
4.     
terjatve do zavarovalnic in pozavarovalnic za pozavarovalne premije z
dospelostjo do treh mesecev in
5.     
terjatve iz naslova prodaje ali nakupa vrednostnih papirjev, prodanih
oziroma kupljenih na datum ali dan pred datumom poročanja, nastale zaradi
zamika pri poravnavi.
(2) Za druge dolžniške vrednostne
papirje iz 2. in 3. točke prvega odstavka 121. člena ZZavar se štejejo tudi
sestavljeni vrednostni papirji, ki izpolnjujejo naslednje pogoje:
-       
glavnica oziroma osnova vrednostnega papirja je dolžniški vrednostni
papir;
-       
donos vrednostnega papirja je lahko vezan na gibanje obrestnih mer,
gibanje lastniških vrednostnih papirjev, gibanje indeksov, gibanje vrednosti
točk skladov, gibanje valutnih tečajev;
-       
izdajatelj vrednostnega papirja je pravna oseba s sedežem v Republiki
Sloveniji, državi podpisnici Sporazuma o Evropskem gospodarskem prostoru
oziroma državi članici OECD oziroma se z vrednostnim papirjem trguje na organiziranem
trgu vrednostnih papirjev v Republiki Sloveniji, državi podpisnici Sporazuma o
Evropskem gospodarskem prostoru oziroma državi članici OECD;
-       
vrednostni papir oziroma izdajatelj vrednostnega papirja mora imeti
primerno bonitetno oceno oziroma mora za vrednostni papir jamčiti tretja oseba,
ki je pravna oseba s sedežem v Republiki Sloveniji, državi podpisnici Sporazuma
o Evropskem gospodarskem prostoru oziroma državi članici OECD s primerno
bonitetno oceno;
-       
zagotovljeno mora biti najmanj 100% vračilo glavnice vrednostnega
papirja ob zapadlosti.
Za primerno bonitetno oceno vrednostnega
papirja in izdajatelja vrednostnega papirja iz drugega odstavka tega člena
oziroma tretje osebe, ki za ta papir jamči, se šteje ocena, ki ni nižja od
ocene BBB- pri Standard & Poor's oziroma Fitch-IBCA oziroma Baa3 pri
Moody's.
Med sestavljene dolžniške vrednostne
papirje ne štejemo dolžniških vrednostnih papirjev s spremenljivo obrestno
mero, dolžniških vrednostnih papirjev, ki se revalorizirajo z inflacijo in
dolžniških vrednostnih papirjev, ki vsebujejo opcije odpoklica.
(3) Med dovoljene naložbe kritnega
premoženja in kritnega sklada se štejejo tudi vlaganja v sklade zasebnega
lastniškega kapitala, vendar skupni znesek vlaganj ne sme presegati 1%
zavarovalno tehničnih rezervacij. Vložek v hedge sklad, kot obliko skladov
zasebnega lastniškega kapitala ni dovoljena naložba.
(4) Za zavarovanje terjatev iz naslova
posojil iz 9. točke prvega odstavka 121. člena ZZavar se lahko upoštevajo le
likvidni vrednostni papirji iz 1. in 2. točke prvega odstavka 121. člena
ZZavar, ocenjeni s primerno bonitetno oceno, kot je opredeljena v drugem
odstavku tega člena ter likvidni vrednostni papirji iz 4. točke prvega odstavka
121. člena ZZavar. 
(5) Posojila iz 10. točke prvega odstavka
121. člena ZZavar so ustrezno zavarovana, kadar vrednost zavarovanja presega
vrednost odobrenega posojila skupaj z obračunanimi obrestmi, morebitnimi
sodnimi stroški in zamudnimi obrestmi, kot tudi morebitnimi stroški izvedbe
odprodaje zastavljenega ali pridržanega premoženja.
3. člen
(kritni sklad)
(1) Za naložbe kritnih skladov se
uporabljajo določbe 2. člena tega sklepa, razen za naložbe kritnega sklada
iz 2. in 3. točke drugega odstavka 127. člena ZZavar v delu, v katerem niso
vezane na minimalno zajamčeno izplačilo.
(2) Naložbe kritnega sklada iz 3.
točke drugega odstavka 127. člena ZZavar lahko obsegajo samo tržne vrednostne
papirje in investicijske kupone vzajemnih skladov, ki so usklajeni z Direktivo
o investicijskih skladih ter kratkoročne depozite in denarna sredstva. Navedene
naložbe so tudi edine vrste naložb, ki jih zavarovalnica lahko opredeli v
zavarovalni pogodbi ali v prospektu kritnega sklada iz 3. točke drugega
odstavka 127. člena ZZavar. Za navedene naložbe mora biti zagotovljen delujoč
trg, ki bo omogočal zanesljivo vrednotenje po pošteni vrednosti, ki predstavlja
vrednost, po kateri bi si takšno naložbo izmenjali dobro obveščeni in voljni
stranki, ki sta medsebojno neodvisni in enakopravni.
(3) Zavarovalnica mora oblikovati ločene
kritne sklade iz 3. točke drugega odstavka 127. člena ZZavar za zavarovalne
pogodbe ali prospekte, če le-ti opredeljujejo različno naložbeno politiko. V
pravilih upravljanja kritnega sklada, zavarovalnih pogojih in v prospektu mora
biti zapisan način izračuna čiste vrednosti sredstev (ČVS), vrednosti enote
premoženja kritnega sklada, postopek vplačil premij in izplačil iz kritnega
sklada (vključno s pogoji in omejitvami le-teh), kot tudi določitev datuma konverzije
vplačil in izplačil iz kritnega sklada.
4. člen
(vrednotenje naložb)
(1) Naložbe iz 2. člena tega sklepa ter
naložbe, ki niso financirane iz zavarovalno-tehničnih rezervacij, se vrednotijo
v skladu z veljavnimi mednarodnimi standardi računovodskega poročanja (Uredba
1606/2002/ES in Uredba 1725/2003/ES s spremembami, v nadaljevanju: MRSP),
sklepom, ki ureja podrobnejši način vrednotenja knjigovodskih postavk in
sestavljanja računovodskih izkazov ter tem sklepom. 
(2) Vrednost vseh posojil in terjatev, ki
se lahko vključijo med naložbe kritnega premoženja in premoženja kritnega
sklada, je potrebno vrednotiti preudarno, ter pri tem upoštevati tveganje
zneskov, ki niso unovčljivi. Kritno premoženje se vrednoti brez obveznosti, ki
so nastale za njihovo pridobitev. Terjatve do tretjih oseb se upoštevajo kot
naložbe kritnega premoženja in kritnega sklada le v znesku, zmanjšanem za
pripoznane obveznosti tem istim tretjim osebam. 
(3) Pri odločanju o tem, ali je trg za nek finančni
instrument delujoč, se poleg meril in sodil navedenih v prvem odstavku tega
člena, uporabijo tudi merila in sodila, ki so predpisana za določanje likvidnih
finančnih instrumentov v skladu z zakonom, ki ureja trg finančnih instrumentov,
Direktivo o trgih finančnih instrumentov in Uredbo Komisije ES o izvajanju
direktive o trgih finančnih instrumentov. Če se na podlagi navedenih meril in
sodil ugotovi, da trg za finančni instrument ni delujoč, določi zavarovalnica
pošteno vrednost z uporabo ustrezne tehnike ocenjevanja vrednosti (modela
vrednotenja), ki je skladna z MRSP in navodilom Sveta za mednarodne
računovodske standarde (International Accounting Standards Board, IASB) o
uporabi poštene vrednosti v razmerah, ko so finančni trgi neaktivni, z naslovom
»Measuring and disclosing the fair value of financial instruments in markets
that are no longer active« (v nadaljevanju: navodilo), objavljeno v oktobru
2008 na spretni strani IASB. 
(4) Kadar zavarovalnica za merjenje poštene
vrednosti finančnega sredstva, za katerega ne obstaja delujoč trg, uporabi
model vrednotenja in predstavlja to finančno sredstvo za zavarovalnico pomembno
naložbo, mora model vrednotenja pregledati pooblaščeni revizor, ki revidira
njeno letno poročilo. Zavarovalnica v roku osmih dni po prejetju mnenja
pooblaščenega revizorja le-tega skupaj z modelom vrednotenja predloži Agenciji
za zavarovalni nadzor. Zavarovalnica mora v letnem poročilu razkriti vsa
pojasnila v zvezi z uporabljenim modelom vrednotenja, navedena v MRS 32, MRS 39
in MSRP 7.
5. člen
(način in roki poročanja)
(1) Zavarovalnica mora Agenciji za
zavarovalni nadzor posredovati poročilo o vrstah, lastnostih, vrednosti in
lokalizaciji naložb kritnega premoženja in premoženja kritnega sklada ter o
naložbah, ki niso financirane iz zavarovalno-tehničnih rezervacij (v
nadaljevanju: poročilo) po stanju na zadnji dan vsakega trimesečja, v roku
enega meseca po izteku posameznega obdobja, v obliki, predpisani z Navodilom o
načinu elektronskega poročanja zavarovalnice o naložbah kritnega premoženja in
premoženja kritnega sklada ter o naložbah, ki niso financirane iz
zavarovalno-tehničnih rezervacij (v nadaljevanju: navodilo). Zavarovalnice, ki
opravljajo zavarovalne posle sklepanja in izvrševanja pogodb o pozavarovanju
(pozavarovalnice) in pozavarovalni pooli, predložijo poročilo z enomesečnim
zamikom glede na navedeni rok.
(2) Če obstaja bonitetna ocena
izdajatelja oziroma vrednostnega papirja, je zavarovalnica dolžna v poročilu o
naložbah izkazati tudi bonitetno oceno izdajatelja oziroma vrednostnega
papirja, skupaj z imenom bonitetne agencije, ki je izdala oceno. Hkrati je
zavarovalnica dolžna nemudoma obvestiti Agencijo za zavarovalni nadzor, če
bonitetna ocena izdajatelja oziroma vrednostnega papirja iz 2. točke drugega
člena, pade pod dovoljeno mejo. Hkrati s prvim vpisom bonitetne ocene v
poročilo o naložbah in ob vsaki spremembi le-te pošlje zavarovalnica na
Agencijo za zavarovalni nadzor tudi dokazilo o bonitetni oceni izdajatelja
oziroma vrednostnega papirja (na primer izpis iz informacijskega sistema Bloomberg).
(3) V primeru nakupa dolžniškega
vrednostnega papirja iz drugega odstavka 2. člena tega sklepa pošlje zavarovalnica
na Agencijo za zavarovalni nadzor v roku 15 delovnih dni od dneva nakupa
naslednje listine in podatke:
-       
prospekt vrednostnega papirja (v slovenskem oziroma angleškem jeziku);
-       
kupoprodajno pogodbo s podpisi odgovornih oseb zavarovalnice;
-       
dokazilo o bonitetni oceni vrednostnega papirja, izdajatelja oziroma
tretje osebe, ki jamči za vrednostni papir (na primer izpis iz informacijskega
sistema Bloomberg);
-       
opis vrednostnega papirja: vrsta dolžniškega vrednostnega papirja iz
drugega odstavka drugega člena tega sklepa, njegove osnovne značilnosti (med
temi tudi dokazilo, da je zagotovljeno 100% vračilo glavnice), opredelitev
glavnice ali degresivnega dela ter njegovega potencialnega donosa ali
agresivnega dela;
-       
popolni pregled in ovrednotenje glavnih tveganj, ki se jim bo pri
poslovanju z dolžniškimi vrednostnimi papirji iz drugega odstavka 2. člena tega
sklepa izpostavljala zavarovalnica, to je tveganja, povezanega s tržno ceno,
obrestnega tveganja, valutnega tveganja, likvidnostnega tveganja in kreditnega
tveganja;
-       
navedbo borze, kjer vrednostni papir kotira;
-       
vrednost celotne izdaje in število lotov v izdaji;
-       
organizator izdaje ali »market maker«;
-       
namen investicije v vrednostni papir (imetništvo do zapadlosti,
trgovanje …);
-       
morebitne druge bistvene informacije v zvezi z vrednostnim papirjem in
njegovim nakupom.
(4) V primeru, da se podatki v času
imetništva dolžniškega vrednostnega papirja iz drugega odstavka drugega člena
tega sklepa pomembno spremenijo oziroma da nastopi dogodek, ki resno ogrozi
kreditno sposobnost izdajatelja, mora zavarovalnica o tem v roku 8 delovnih dni
obvestiti Agencijo za zavarovalni nadzor.
(5) Zavarovalnica mora na Agencijo za
zavarovalni nadzor skupaj s poročilom o naložbah v posameznem koledarskem letu
(letnim poročilom), poslati tudi poročilo o realizirani donosnosti sestavljenih
vrednostnih papirjev.
(6) Zavarovalnica, ki je vložila sredstva
v sklade zasebnega lastniškega kapitala, za namen poročanja smiselno uporabi
določbe iz tretjega odstavka tega člena.

Sklep o podrobnejših pravilih naložb kritnega
premoženja in premoženja kritnega sklada ter naložb, ki niso financirane iz
zavarovalno-tehničnih rezervacij (Uradni list RS, št. 115/07) vsebuje naslednji končni določbi:
»6. člen
(prenehanje
uporabe sklepa)
Z dnem začetka veljavnosti tega sklepa
prenehata veljati Sklep o podrobnejših pravilih naložb kritnega premoženja in
premoženja kritnega sklada ter načinu in rokih poročanja (Uradni list RS, št.
3/05) in Sklep o poročilu glede vrst in vrednosti naložb, ki niso financirane
iz zavarovalno-tehničnih rezervacij (Uradni list RS, št. 118/05 in 31/06).
7. člen
(uveljavitev
sklepa)
Sklep začne veljati naslednji dan po objavi
v Uradnem listu Republike Slovenije.«.

Sklep o spremembah in dopolnitvah Sklepa o
podrobnejših pravilih naložb kritnega premoženja in premoženja kritnega sklada
ter naložb, ki niso financirane iz zavarovalno-tehničnih rezervacij (Uradni
list RS, št. 99/12) vsebuje naslednjo končno določbo:
»5. člen
(uveljavitev
sklepa)
Sklep začne veljati naslednji dan po objavi
v Uradnem listu Republike Slovenije.«.