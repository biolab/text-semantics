1. člen
(predmet urejanja)
Ta pravilnik določa materialne in druge
stroške arhivov, ki nastajajo pri uporabi arhivskega gradiva (tarifa),
zavezance za plačilo uporabe arhivskega gradiva in način plačila.
2. člen
(uporaba pravilnika)
Ta pravilnik se uporablja v javnih arhivih.
3. člen
(področja uporabe arhivskega gradiva)
Tarife pri uporabi arhivskega gradiva se
določijo za naslednje storitve ali področja uporabe:
-      
kopiranje arhivskega gradiva s kopirnimi stroji;
-      
mikrofilmanje, skeniranje, fotografiranje ali drugačno reproduciranje
arhivskega gradiva;
-      
uporaba in kopiranje filmskega arhivskega gradiva in arhivskega gradiva z
magnetnimi, optičnimi in drugimi napravami;
-      
uporaba arhivskega gradiva za razstavne in podobne namene;
-      
konzervacija in restavracija arhivskega gradiva.
4. člen
(cenik)
(1) Cene storitev, ki obsegajo
materialne in druge stroške uporabe arhivskega gradiva, so določene v prilogi
1, ki je sestavni del tega pravilnika. Cene ne vključujejo davka na dodano
vrednost.
(2) Za storitve uporabe arhivskega
gradiva, ki so enake storitvam posredovanja javnih informacij, določenih v
predpisu, ki ureja posredovanje in ponovno uporabo informacij javnega značaja,
se za zahtevnejše storitve uporabe arhivskega gradiva uporabljajo cene,
določene v tem pravilniku, za manj zahtevne storitve uporabe arhivskega gradiva
pa se uporabljajo cene, določene v predpisu, ki ureja posredovanje in ponovno
uporabo javnih informacij. O vrsti uporabe odloči predstojnik javnega arhiva,
ki upošteva predvsem starost, zvrst, morebitno poškodovanost, obliko, način
zapisa in druge lastnosti arhivskega gradiva.
(3) Za nujno uporabo filmskega
arhivskega gradiva (priprava gradiva na dan naročila) se cenam, določenim v
III. točki priloge 1 tega pravilnika, doda 50% pribitek.
5. člen
(uporaba v posebne pridobitne namene)
(1) Za uporabo arhivskega gradiva v
posebne pridobitne namene se določi nadomestilo v višini največ 200 eurov za
eno enoto arhivskega gradiva (npr. dokument). O višini odloči predstojnik
javnega arhiva, pri čemer upošteva starost, zvrst, morebitno poškodovanost,
obliko, način zapisa in druge lastnosti arhivskega gradiva.
(2) Uporaba arhivskega gradiva v
posebne pridobitne namene iz prejšnjega odstavka zajema predvsem uporabo
arhivskega gradiva pri oglaševanju in v druge tržne ter pridobitne namene, ki
očitno niso v nikakršni povezavi z napredkom kulture, zgodovine, znanosti ali
pravne varnosti večjega števila oseb.
(3) Za uporabo arhivskega gradiva v
skladu s tem členom se sklene posebna pogodba.
6. člen
(digitalno fotografiranje arhivskega
gradiva v čitalnici)
Za digitalno fotografiranje arhivskega
gradiva v arhivski čitalnici, ki ga opravijo uporabniki, se določi nadomestilo
največ 250 eurov letno, pri čemer cena za posamezni posnetek ne sme preseči
cene barvne enostranske fotokopije formata A4, določene v prilogi 1 tega
pravilnika.
7. člen
(izjeme od plačila uporabe in popusti)
(1) Državni organi, organi samoupravnih
lokalnih skupnosti in nosilci javnih pooblastil za uporabo arhivskega gradiva
za potrebe uradnih postopkov ne plačajo kopij arhivskega gradiva.
(2) Za javnopravne organizacije na
področju kulturne dediščine se tarife uporabe arhivskega gradiva v prilogi 1
tega pravilnika, označene z I.A (fotokopiranje in ostali izpisi arhivskega
gradiva), I.B (zahtevnejša reprodukcija in izdelava drugih izpisov arhivskega
gradiva glede na starost, zvrst, morebitno poškodovanost, obliko, način zapisa
in druge lastnosti arhivskega gradiva ), II.A (mikrofilmske storitve), II.B
(fotografske storitve) in II. C (računalniške storitve), znižajo za 50%.
(3) Za učence, dijake in študente z
veljavnim šolskim ali študentskim statusom se za gradivo, ki ga potrebujejo za
izobraževalne ali raziskovalne namene, tarife uporabe arhivskega gradiva
znižajo za 30%.
8. člen
(plačilo storitev pošiljanja kopij
arhivskega gradiva)
Javni arhivi zaračunavajo pri pošiljanju
kopij arhivskega gradiva uporabnikom, razen uporabnikom iz prvega in drugega
odstavka prejšnjega člena, tudi poštne stroške.
9. člen
(nezmožnost zagotavljanja storitev zaradi
tehničnih razlogov)
Javnim arhivom uporabnikom ni treba
zagotavljati storitev, ki jih določa ta pravilnik, če tehnično niso
usposobljeni za izvajanje določenih storitev.
10. člen
(način plačila)
Javni arhivi v svojih notranjih aktih
določijo način plačila storitev uporabe arhivskega gradiva v skladu s predpisi
o finančnem poslovanju.

Priloga
1: Tarifa uporabe arhivskega gradiva

Pravilnik o določitvi tarif pri uporabi
arhivskega gradiva (Uradni list RS, št. 48/08)
vsebuje naslednjo končno določbo:
»11. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o določitvi
tarif pri uporabi arhivskega gradiva (Uradni list RS, št. 87/08)
vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po
objavi v Uradnem listu Republike Slovenije.«.