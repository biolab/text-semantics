I. SPLOŠNE DOLOČBE
1. člen
Ta pravilnik določa obvezne vsebine
lokalnega energetskega koncepta, način njegove priprave in načine spremljanja
in vrednotenja dejavnosti, ki izhajajo iz lokalnega energetskega koncepta.
2. člen
Izrazi uporabljeni v tem pravilniku
pomenijo:
-      
lokalni energetski koncept je koncept razvoja samoupravne lokalne
skupnosti ali več samoupravnih lokalnih skupnosti pri oskrbi in rabi energije,
ki poleg načrtov oskrbe z energijo vključuje tudi ukrepe za učinkovito rabo
energije, soproizvodnjo toplote in električne energije ter uporabo obnovljivih
virov energije;
-      
raba energije pomeni pridobivanje, pretvorbo, prenos in
distribucijo ter uporabo vseh vrst energije;
-      
izvajanje lokalnega energetskega koncepta pomeni izvajanje
ukrepov, predlogov in projektov, ki so opredeljeni v akcijskem načrtu tega
koncepta;
-      
lokalna energetska agencija je pravna oseba, ki jo samoupravna
lokalna skupnost ustanovi ali za določeno obdobje pooblasti, da na zaokroženem
območju najmanj ene občine skrbi za izvajanje lokalnega energetskega koncepta,
za uveljavljanje in spodbujanje energetske učinkovitosti ter za uvajanje
obnovljivih virov energije;
-      
občinski energetski upravljavec je odgovorna oseba v občini, ki
je določena kot nosilec izvajanja akcijskega načrta lokalnega energetskega
koncepta, če v samoupravni lokalni skupnosti ni lokalne energetske agencije;
-      
usmerjevalna skupina je skupina, ki pripravlja lokalni energetski
koncept, če ga samoupravna lokalna skupnost pripravlja sama, oziroma skupina,
ki usmerja delo, če samoupravna lokalna skupnost sklene pogodbo z zunanjim
izvajalcem;
-      
akcijski načrt je načrt dejavnosti samoupravne lokalne skupnosti
pri učinkoviti rabi energije, uporabi obnovljivih virov energije, oskrbi z
energijo ter ozaveščanju širše javnosti, ko velja lokalni energetski koncept.
II. OBVEZNE VSEBINE LOKALNEGA ENERGETSKEGA KONCEPTA
3. člen
Lokalni energetski koncept mora vsebovati:
1.    
analizo porabe energije in energentov po posameznih področjih in za
samoupravno lokalno skupnost kot celoto;
2.    
analizo oskrbe z energijo;
3.    
analizo emisij;
4.    
opredelitev šibkih točk oskrbe in porabe energije z vidika stabilnosti
in okoljske sprejemljivosti;
5.    
oceno predvidene porabe energije in napotke za prihodnjo oskrbo z
energijo;
6.    
analizo možnosti učinkovite rabe energije in analizo potencialov
obnovljivih virov energije;
7.    
določitev ciljev energetskega načrtovanja v samoupravni lokalni
skupnosti;
8.    
analizo možnih ukrepov;
9.    
akcijski načrt;
10.  povzetek;
11.  napotke
za izvajanje.
4. člen
(1) Analiza rabe energije in porabe
goriv (energentov) po posameznih področjih in za samoupravno lokalno skupnost
kot celoto vsebuje: pregled in analizo rabe energije po posameznih skupinah
porabnikov (stanovanjski odjem, javne stavbe, industrija, storitve, promet) po
energentih v obravnavani samoupravni lokalni skupnosti; poseben pregled in analizo
porabe električne energije po posameznih skupinah porabnikov (gospodinjski
odjem, javna razsvetljava, preostali odjem) ter prikaz količin in strukture po
področjih (strnjena poselitev, razpršena poselitev) in za samoupravno lokalno
skupnost kot celoto.
(2) Lokalne samoupravne skupnosti ki
imajo na svojem območju organiziran javni mestni oziroma krajevni in primestni
oziroma medkrajevni javni promet, morajo to dejavnost vključiti v analizo iz
prvega odstavka tega člena. Če je analizi dodana tudi poraba energije v
prometu, analiza vsebuje mestni oziroma krajevni in primestni oziroma
medkrajevni javni promet, če tak promet obstaja. Zajema število vozil javnega
cestnega prometa, njihovo stanje ter letno porabo goriva za ta vozila.
5. člen
Analiza oskrbe z energijo vsebuje analizo
večjih kotlovnic, daljinskih sistemov ogrevanja, oskrbe z električno energijo,
oskrbe z zemeljskim plinom in utekočinjenim naftnim plinom ter analizo oskrbe z
energijo v individualnih gradnjah.
6. člen
Analiza emisij vsebuje analizo količin
emisij plinov, ki nastajajo v obravnavani samoupravni lokalni skupnosti kot
posledica ugotovljenih količin porabljenih goriv v obravnavanem obdobju.
7. člen
Opredelitev šibkih točk oskrbe z energijo
in njene rabe pomeni ugotovitev šibkih točk na podlagi analize podatkov o
oskrbi in rabi energije, pri porabi energije po posameznih področjih in oskrbi
z energijo iz posameznih virov. Šibke točke morajo biti opredeljene s kazalniki
odmikov trenutnega stanja od zaželenega oziroma pričakovanega stanja.
8. člen
(1) Ocena predvidene prihodnje porabe
energije in napotki za prihodnjo oskrbo z energijo vsebujejo:
-      
predvideno količinsko opredeljeno prihodnjo porabo energije na podlagi
načrtov o novogradnjah iz veljavnih prostorskih aktov;
-      
napotke za oskrbo z energijo v novogradnjah v skladu s podzakonskim
predpisom, ki določa učinkovito rabo energije v stavbah in uporabo obnovljivih
virov energije;
-      
kartografski prikaz tras plinovoda in toplovoda (če obstajajo) z
vrisanimi načrti razvoja omrežja;
-      
kartografski prikaz večjih kotlovnic;
-      
določitev prostorskih območij primernih za postavitev elektrarn na
obnovljive vire energije;
-      
izsledke analize o možnosti uvedbe posameznih novih sistemov daljinskega
ogrevanja in hlajenja z lesno biomaso in/ali bioplinom ter oskrbe z električno
in drugo energijo iz drugih obnovljivih virov energije;
-      
usmeritve za območja, ki jih ni mogoče oskrbovati z energijo iz lokalnih
energetskih sistemov, pri čemer je potrebno za ta območja konkretno opredeliti
možnosti oskrbe: spodbujanje kotlov na lesno biomaso, mikrosistemov na lesno
biomaso ali bioplin, uporabe geotermalne, sončne energije in podobno;
-      
rezultate študij izvedljivosti alternativnih sistemov za oskrbo z
energijo, ki se morajo izdelati pred graditvijo novih stavb, katerih uporabna
tlorisna površina presega 1000 m2 in pri rekonstrukciji stavb,
katerih uporabna tlorisna površina presega 1000 m2 in se zamenjuje sistem oskrbe z energijo.
(2) Če samoupravna lokalna skupnost še
nima toplovoda, ima pa v razvojnih dokumentih opredeljene načrte v zvezi s tem,
je treba vrisati tudi načrte, ki naj bi bili izvedeni po uveljavitvi lokalnega
energetskega koncepta in vključujejo obnovljive vire energije ali kogeneracijo.
9. člen
Pred določitvijo ciljev energetskega
načrtovanja v samoupravni lokalni skupnosti in določitvijo ukrepov za
učinkovito rabo energije in uporabo obnovljivih virov, je treba pregledati
stanje na teh dveh področjih. Analizirati je potrebno možnosti za učinkovito
rabo energije po področjih s poudarkom na javnem sektorju, možnosti
izkoriščanja vsakega posameznega obnovljivega vira energije in tudi morebitne
posebnosti samoupravne lokalne skupnosti, pomembne za energetsko načrtovanje.
10. člen
(1) Določitev ciljev energetskega
načrtovanja v samoupravni lokalni skupnosti je orodje za spremljanje uspešnosti
izvajanja ukrepov iz akcijskega načrta lokalnega energetskega koncepta. Cilji
samoupravne lokalne skupnosti morajo biti usklajeni s cilji nacionalnega
energetskega programa, kar potrjuje minister, pristojen za energijo, z izdajo
soglasja k lokalnemu energetskemu konceptu.
(2) Predlog
lokalnega energetskega koncepta posreduje lokalna skupnost z obrazloženim
mnenjem na ministrstvo. Soglasje iz prejšnjega odstavka izda minister, pristojen
za energijo, v roku 45 dni od prejema dokumenta. V primeru molka organa se šteje, da ministrstvo, pristojno za energijo, soglaša z
lokalnim energetskim konceptom.
(3) Cilji, ki si jih postavi samoupravna
lokalna skupnost, morajo biti usklajeni z možnostmi učinkovite rabe energije in
obnovljivih virov na njenem območju. Postavljene cilje lahko skupnost doseže
samostojno ali pa v sodelovanju z drugo samoupravno lokalno skupnostjo.
(4) Za spremljanje učinkovitosti izvajanja
ukrepov se določijo kazalniki, s katerimi samoupravna lokalna skupnost spremlja
izvajanje posameznega ukrepa.
11. člen
(1) Potrebno je analizirati možne
ukrepe za:
-      
oskrbo z energijo,
-      
učinkovito rabo energije,
-      
uporabo obnovljivih virov energije,
-      
zmanjšanje porabe goriv in emisij v prometu,
-      
ozaveščanje, izobraževanje, obveščanje.
(2) Ukrepe mora samoupravna lokalna
skupnost predlagati na podlagi trenutnega stanja porabe in oskrbe z energijo
ter analiziranih možnosti za učinkovito rabo energije in uporabo obnovljivih
virov. Vsi predlagani ukrepi morajo biti konkretno opredeljeni (prostorsko,
časovno, vrednostno, za večje projekte pa tudi njihova rentabilnost).
12. člen
(1) Akcijski načrt lokalnega
energetskega koncepta določa dejavnosti samoupravne lokalne skupnosti namenjene
izvedbi lokalnega energetskega koncepta s časovnim in finančnim načrtom. Za
vsako dejavnost morajo biti določeni:
-      
nosilec,
-      
oseba, odgovorna za usklajevanje,
-      
rok predvidene izvedbe (časovni načrt izvajanja),
-      
pričakovani dosežki (kratek opis projekta in njegovih učinkov),
-      
celotna vrednost (finančni načrt izvajanja dejavnosti), pri čemer se
določijo financiranje, ki ga zagotovi samoupravna lokalna skupnost in drugi
predvideni viri financiranja ter
-      
kazalnik, s katerim se bo spremljala učinkovitost izvajanja dejavnosti.
(2) Akcijski načrt mora določati
dejavnosti za doseganje učinkovite rabe energije v javnem sektorju (na primer
energetsko knjigovodstvo, učinkovitejšo javno razsvetljavo, energetske preglede
občinskih javnih stavb itd.) ter ukrepe in usmeritve za doseganje učinkovite
rabe v zasebnem sektorju. Akcijski načrt mora določati uporabo obnovljivih
virov energije v stavbah javnega sektorja. Vsebovati mora tudi projekte
namenjene ozaveščanju in izobraževanju prebivalstva ter načrt vnašanja
usmeritev iz lokalnega energetskega koncepta v prostorske akte samoupravne
lokalne skupnosti.
(3) Dejavnosti, povezane z učinkovito
rabo energije in uvajanjem obnovljivih virov energije, je treba v akcijskem
načrtu določiti za prvih pet let po sprejetju lokalnega energetskega koncepta.
V prvih dveh letih je treba izvajanje dejavnosti v časovnem načrtu določiti
mesečno, v naslednjih treh letih pa letno. Akcijski načrt mora vsebovati tudi
dejavnosti, ki se izvajajo stalno, torej celotno obdobje veljavnosti koncepta.
Za naslednjih pet let je treba opredeliti dejavnosti, ki predvidoma trajajo
dlje (na primer infrastrukturni projekti ter projekti, ki imajo trajno naravo
in se izvajajo stalno).
(4) Pri pripravi časovnega načrta
izvajanja lokalnega energetskega koncepta mora samoupravna lokalna skupnost
upoštevati posebnosti posameznih letnih časov, kadar vplivajo na izvajanje
posameznih dejavnosti.
(5) Finančni načrt izvajanja
dejavnosti določa:
-      
približen obseg finančnih sredstev, potrebnih za posamezno dejavnost,
-      
možne vire financiranja posamezne dejavnosti z opredelitvijo deleža
samoupravne lokalne skupnosti in opredelitvijo drugih finančnih virov.
(6) Samoupravna lokalna skupnost mora
najkasneje po petih letih od sprejetja lokalnega energetskega koncepta
pripraviti njegove spremembe.
(7) Akcijski načrt mora biti prikazan
za vsako predlagano dejavnost na obrazcu, določenem v PRILOGI 1, ki je
sestavni del tega pravilnika.
13. člen
Povzetek lokalnega energetskega koncepta je
njegova priloga. Vsebuje:
-      
namen in cilje,
-      
povzetek analize sedanjega stanja rabe energije in oskrbe z njo,
-      
povzetek možnosti uporabe obnovljivih virov energije in učinkovitejše
rabe energije,
-      
opredelitev prostorskih območij primernih za postavitev elektrarn na
obnovljive vire energije,
-      
finančne obveznosti za samoupravno lokalno skupnost.
14. člen
Lokalni energetski koncept mora vsebovati
tudi napotke za izvajanje, in sicer glede nosilcev njegove izvedbe, financiranja
posameznih ukrepov ter glede spremljanja izvajanja ukrepov in njihovih učinkov.
15. člen
Za izvajanje lokalnega energetskega
koncepta skrbita:
-      
lokalna energetska agencija ali
-      
občinski energetski upravljavec.
16. člen
(1) Ministrstvo, pristojno za energijo
pripravi in objavi na svojih spletnih straneh informacijski priročnik, ki
vsebuje podrobnejše napotke za izdelavo lokalnega energetskega koncepta.
(2) Lokalni energetski koncept se
izdela za obdobje desetih let. Najkasneje po petih letih ga je potrebno
prirediti, dopolniti ali izboljšati oziroma izdelati nov koncept.
III. NAČIN PRIPRAVE LOKALNEGA ENERGETSKEGA KONCEPTA
17. člen
(1) Energetske dejavnosti, ki izhajajo
iz koncepta, morajo minimalno dosegati cilje iz:
-      
Nacionalnega energetskega programa,
-      
Operativnega programa zmanjševanja emisij TGP do 2012,
-      
Nacionalnega akcijskega načrta za energetsko učinkovitost za obdobje
2008–2016,
-      
Akcijskega načrta za obnovljive vire energije za obdobje 2010-2020 (AN
OVE),
-      
nacionalnih okvirnih ciljev za prihodnjo porabo električne energije
proizvedene v soproizvodnji toplote in električne energije z visokim
izkoristkom,
-      
opredelitve ciljev in predvidenih ukrepov v posamezni samoupravni
lokalni skupnosti.
(2) Če lokalna samoupravna skupnost s
svojim konceptom teh ciljev ne more doseči, se mora povezati z eno ali več
drugimi lokalnimi skupnostmi, da skupaj dosežejo zastavljene cilje.
18. člen
Samoupravna lokalna skupnost lahko lokalni
energetski koncept pripravi sama ali na podlagi javnega razpisa izbere
zunanjega izvajalca. Samoupravne lokalne skupnosti se lahko tudi interesno
povežejo in izdelajo skupen energetski koncept, v katerem pa morajo biti cilji
in akcijski načrti izdelani in prikazani za vsako skupnost posebej.
19. člen
(1) Samoupravna lokalna skupnost
praviloma imenuje usmerjevalno skupino, katere naloga je priprava ali spremljanje
priprave lokalnega energetskega koncepta.
(2) Usmerjevalna skupina ima praviloma
najmanj štiri člane. Za člane skupine se imenujejo predstavniki gospodarstva,
javne infrastrukture, prostorskega načrtovanja, kmetijstva, energetike in
drugih področij delovanja lokalne skupnosti. Če je na območju samoupravne
lokalne skupnosti ustanovljena energetska agencija, je lahko en član skupine
predstavnik agencije.
(3) Usmerjevalna skupina praviloma
izmed svojih članov imenuje vodjo skupine in sprejme poslovnik o svojem delu.
IV. NAČIN SPREMLJANJA IN VREDNOTENJA DEJAVNOSTI
20. člen
Izvajalec lokalnega energetskega koncepta
mora najmanj enkrat letno pripraviti pisno poročilo o njegovem izvajanju in ga
predložiti pristojnemu organu samoupravne lokalne skupnosti.
21. člen
(1) Samoupravna lokalna skupnost mora
enkrat letno poročati o izvajanju lokalnega energetskega koncepta ministrstvu,
pristojnemu za energijo, na obrazcu določenem v PRILOGI 2, ki je sestavni del
tega pravilnika. Samoupravna lokalna skupnost mora poročilo za preteklo leto
oddati do 31. januarja naslednjega leta.
(2) Ministrstvo, pristojno za
energijo, lahko v primeru nejasnosti ali v primeru, ko potrebuje še druge
podatke za pripravo poročil in analiz, od samoupravne lokalne skupnosti zahteva
dodatna ali vmesna poročila.
(3) Obrazcu iz prvega odstavka tega
člena morajo biti priloženi izpiski iz zapisnikov tistega dela sej, na katerih
je občinski ali mestni svet obravnaval poročila o izvajanju lokalnega
energetskega koncepta.
V. OBVEŠČANJE O SPREJEMU LOKALNEGA ENERGETSKEGA KONCEPTA
22. člen
Samoupravna lokalna skupnost mora o
sprejemu lokalnega energetskega koncepta obvestiti ministrstvo, pristojno za
energijo in ministrstvo, pristojno za okolje in prostor.
22.a člen
Samoupravna lokalna skupnost sprejet
lokalni energetski koncept in vse njegove spremembe objavi na svoji spletni
strani.
VI. NADZOR
23. člen
Izvajanje tega pravilnika nadzirata
inšpekcija, pristojna za energetiko in ministrstvo, pristojno za energijo.

Priloga
1: Akcijski načrt
Priloga
2: Obrazec letnega poročila

Pravilnik o metodologiji in obveznih vsebinah
lokalnih energetskih konceptov (Uradni list RS, št. 74/09)
vsebuje naslednjo končno določbo:
»VII. KONČNA DOLOČBA
24. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o metodologiji in obveznih vsebinah lokalnih energetskih konceptov
(Uradni list RS, št. 3/11) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
Samoupravne lokalne skupnosti uskladijo
lokalne energetske koncepte z določbami tega pravilnika najkasneje do 31.
decembra 2015.
5. člen
Ta pravilnik začne veljati naslednji dan po
objavi v Uradnem listu Republike Slovenije.«.