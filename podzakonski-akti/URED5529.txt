I. SPLOŠNI DOLOČBI
1. člen
(podlaga za državni prostorski načrt)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04 in 33/07 – ZPNačrt)
in v skladu z Uredbo o prostorskem redu Slovenije (Uradni list RS, št. 122/04
in 33/07 – ZPNačrt) sprejme državni prostorski načrt za ureditev regionalne
ceste R2-428/1249 Radmirje–Luče in zagotavljanje poplavne varnosti naselja Luče
(v nadaljnjem besedilu: državni prostorski načrt). 
(2) Državni prostorski načrt je v januarju 2010 izdelal
Razvojni center PLANIRANJE, d. o. o., Celje, pod številko projekta 417/08.
2. člen
(vsebina)
(1) Ta uredba določa prostorske ureditve po državnem
prostorskem načrtu, območje državnega prostorskega načrta, prostorske izvedbene
pogoje ter dopustna odstopanja. 
(2) Sestavine iz prejšnjega odstavka so obrazložene in
grafično prikazane v državnem prostorskem načrtu, ki je skupaj z obveznimi
prilogami na vpogled na Ministrstvu za okolje in prostor Republike Slovenije,
Direktoratu za prostor, in v službi za urejanje prostora Občine Luče.
II. NAČRTOVANE PROSTORSKE UREDITVE
3. člen
(predmet državnega prostorskega načrta)
Z državnim prostorskim načrtom se načrtujejo naslednje
prostorske ureditve: 
-       
rekonstrukcija ceste R2-428/1249 Radmirje–Luče od km 11+687 do km 12+508
(v nadaljnjem besedilu: obvoznica) in 
-       
ureditev Savinje in Lučnice na delu vodotokov v naselju Luče (v
nadaljnjem besedilu: vodne ureditve).
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega načrta zajema površine, na
katerih so načrtovane prostorske ureditve, vključno s površinami, potrebnimi za
njihovo nemoteno rabo in delovanje. 
(2) Območje državnega prostorskega načrta je v občini Luče in
obsega naslednje parcele ali dele parcel: 
-       
k. o. Raduha (911), parcele št.: *128/4, 506/1, 506/3, 506/6, 514, 515,
516/4, 519/2, 519/3 in deli parcel št.: 506/1, 506/2, 512, 513, 516/3, 518/1,
519/1, 521, 524/3, 525/2, 533/2, 533/9, 541, 542/8; 
-       
k. o. Krnica (925), parcele št.: 283, 274/3, 274/14, 274/17, 274/18,
287/2 in deli parcel št.: 274/3, 274/5, 274/9, 274/10, 274/12, 274/15, 274/16,
283, 284, 287/3, 287/4, 287/6, 297, 311/2, 316, 320/1, 320/2, 648/3; 
-       
k. o. Luče (926), parcele št.: 10/1, 10/4, 133, 134/3, 134/14, 134/15,
134/16, 134/23 in deli parcel št.: 10/1, 10/3, 10/4, 60/2, 60/4, 60/5, 60/6,
63/1, 64/12, 64/13, 64/14, 64/15, 64/25, 64/26, 100/19, 100/20, 100/21, 100/22,
100/23, 100/24, 100/25, 100/26, 100/27, 100/28, 100/29, 100/30, 101/4, 127/4,
130/2, 133, 134/1, 134/2, 134/3, 134/5, 134/6, 134/17, 134/19, 134/20, 134/22,
134/24, 134/25, 134/33, 134/34, 134/35, 134/62, 134/64, 134/65, 134/67, 134/69,
134/72, 137/1, 137/2, 137/3, 148, 149, 156; 
-       
k. o. Podveža (927), del parcele št. 425/12. 
(3) Velikost območja državnega prostorskega načrta je 11,28
ha. 
(4) Parcele iz prvega odstavka tega člena so prikazane v
grafičnem delu državnega prostorskega načrta – Grafični načrt 3: prikaz območja
državnega prostorskega načrta z načrtom parcel.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
5. člen
(namembnost območij)
(1) Območje obvoznice je namenjeno za: 
-       
gradnjo obvoznice od km 11+687 do km 12+508 in 
-       
rekonstrukcijo dela ceste R2-428/1249 Radmirje–Luče na območju križišča
»Luče vzhod« v km 11+700 in na območju krožišča »Luče zahod« v km 12+413. 
(2) Območje vodnih ureditev je namenjeno za: 
-       
ureditev Savinje pod sotočjem z Lučnico, 
-       
ureditev območja sotočja Lučnice in Savinje, 
-       
izgradnjo novega jezu na Savinji v profilu 28 in ureditev odseka struge
do obstoječega mostu, 
-       
sanacijo nasipa na desnem bregu Savinje pod izlivom Struge in 
-       
sanacijo nasipa nad izlivom Struge.
6. člen
(območje obvoznice)
(1) Območje obvoznice obsega naslednje ureditve: 
-       
nova trasa obvoznice, od km 11+687 do km 12+508, 
-       
križišče »Luče vzhod« v km 11+700 z navezavo na obstoječo cesto v
dolžini 80 m, 
-       
krožno križišče »Luče zahod« v km 12+413 s štirimi priključnimi kraki z
navezavo na obstoječo cesto R2-428/1249 Radmirje–Luče in preurejenim dovozom do
stanovanjskega objekta, 
-       
dovozi z obvoznice do obstoječih objektov v km 12+170 in v km 12+325, 
-       
hodniki za pešce skozi predor Breznica in preko mostu čez Savinjo, 
-       
stopnišče z mostu preko Savinje z navezavo na obstoječe in predvidene
pešpoti, 
-       
hodnik za pešce v delu območja krožnega križišča, 
-       
nova pešpot ob Savinji od km 11,900 do km 12+325 z navezavo na obstoječo
pešpot, 
-       
predor Breznica od km 11+761 do km 11+85 dolžine 90 m, 
-       
most preko Savinje od km 11+854 do km 11+889 dolžine 35 m, 
-       
regulacija struge Mlinščice dolžine 150 m, 
-       
ploščata prepusta na strugi Mlinščice v km 12+435 dolžine 16 m in na
delu rekonstruirane regionalne ceste R2-428/1249 Radmirje–Luče dolžine 14 m.
Pred prepustoma se za potrebe čiščenja zgradi usedalnik globine 0,50 m in
dolžine 15 m, za prepustoma pa usedalnik globine 0,50 m in dolžine 5 m, 
-       
oporna konstrukcija od km 11+700 do vzhodnega portala predora dolžine 60
m in 
-       
oporni zid med traso obvoznice in strugo Mlinščice od km 12,308 do km
12,508 dolžine 20 m. 
(2) Na območju obvoznice je načrtovano oblikovanje: 
-       
vsi objekti se oblikujejo tako, da se ohranja značilna urbana in
krajinska podoba območja z uporabo naravnih gradbenih materialov, kakor sta
kamen in les, 
-       
portala predora se izvedeta kot oblikovna poudarka tako, da se zagotovi
potrebna debelina zemljine za ozelenitev, 
-       
oporna konstrukcija in oporni zid ter prepusta se strukturirajo ali
obložijo s kamnito oblogo in obsadijo, 
-       
nasipne brežine so v nagibu 1:1.5, humusirane in zatravljene ali
zasajene z ustrezno vegetacijo. Prehod med vznožjem nasipne brežine in
raščenega terena se izvede z zaokrožitvijo horizontalne širine 1 m, 
-       
regulirana struga Mlinščice na odseku krožnega križišča »Luče zahod« je
odprti kanal, brežine se zaščitijo z lomljencem v betonu, dno struge je
naravno. 
(3) Tehnični elementi cestnega odseka so: 
-       
dolžina obvoznice je 821 m, 
-       
vrhnja obrabna zaporna plast obvoznice je asfalt z absorbcijskim
delovanjem, 
-       
niveleta obvoznice je najmanj 1 m nad nivojem kote stoletne vode Q100
Savinje. Na območju prečkanja reke se zagotovi varnostna višina 1 m do
spodnjega roba mostne konstrukcije, 
-       
prečni profil ceste obsega vozna pasova 2 × 2,75 m in bankini 1,00 m, 
-       
prečni profil ceste na mostu obsega vozna pasova 2 × 3,00 m, hodnik za
pešce 1,45 m, servisni hodnik 0,75 m in robni venec 2 × 0,50 m, 
-       
prečni profil ceste v predoru obsega vozna pasova 2 × 3,00 m, hodnik za
pešce 1,45 m in servisni hodnik 0,75 m, 
-       
rekonstruirani del ceste R2-428/1249 Radmirje–Luče od križišča »Luče
vzhod« do navezave na obstoječo cesto je dolg 80 m, širina vozišča je 5 m + 2 ×
0,75 m bankine, 
-       
krožno križišče »Luče zahod« ima štiri priključne krake. Zunanji premer
je 30 m, vozišče je široko 6 m s povozno površino širine 2 m, 
-       
hodnik za pešce skozi predor Breznica in preko mostu čez Savinjo ter v
območju krožnega križišča je širok 1,45 m, 
-       
pešpot ob Savinji je v peščeni izvedbi širine 2 m.
7. člen
(območje vodnih ureditev)
(1) V sklopu vodnih ureditev se na delu struge Savinje,
Lučnice in na njunem sotočju izvedejo naslednji protipoplavni ukrepi za
zagotavljanje poplavne varnosti urbanih površin na območju Luč: 
-       
ureditev Savinje pod sotočjem z Lučnico: izravnava trase Savinje na
območju prodišča pri čistilni napravi, odstranitev zarasti s prodišča s
prekopom prodišča v protitočni smeri v dolžini 120 m in z odlaganjem izkopanega
proda (oblikovanje prodišč) na robovih nove struge, izgradnja jezbic iz skal,
od tega 4 jezbice v krivini v notranjosti, povezane z betonom, sanacija ali
prilagoditev že izvedenih kaštnih jezbic v desni krivini pod prodiščem, 
-       
ureditev sotočja Savinje in Lučnice: znižanje nivelete Savinje na
območju sotočja, ureditev desne konkavne brežine z usmerjevalno jezbico iz
lomljenca v betonu v krivini pod sotočjem, razširitev levega konveksnega dela
krivine, usmeritev struge Savinje z delilno zgradbo kot podaljšek obstoječega
zidu, zožitev struge Lučnice, izvedba podbetoniranja zidu – podesta širine 4 m
iz lomljenca v betonu ob levi brežini Lučnice med mostom in sotočjem in
odstranitev poraščenega prodišča ob Lučnici, 
-       
izgradnja novega jezu na Savinji v profilu 28 in ureditev odseka struge
do obstoječega mostu: odstranitev obstoječega jezu in znižanje dna Savinje,
izgradnja jezu s prelivom v dveh višinah, ureditev ribje steze in preusmeritev
vodnega toka na konveksno stran krivine, podbetoniranje zidu – podesta širine 2
m iz lomljenca v betonu na odseku od profila 30 do obstoječega mostu na obeh
bregovih, povišanje zidu na desnem bregu od delilne zgradbe do obstoječega
mostu, 
-       
sanacija nasipa na desnem bregu Savinje pod izlivom Struge: razširitev
obstoječega nasipa na zaledno stran, izgradnja novega nasipa na delu, kjer so
lesene zgradbe v nasipu dotrajane, ter oblaganje spodnjega dela vodne strani
nasipa s skalami, skrajšanje zidu na izlivnem odseku Struge (pod stopnjo) in
širitev desne brežine Savinje na območju iztoka Struge, 
-       
izvedba poglobitve Savinje na odseku nad obstoječim mostom do profila
44. Dno je oblikovano v skledasti obliki, z ohranitvijo večjih skal in naravne
zgradbe dna, 
-       
sanacija nasipa nad izlivom Struge: prilagoditev obvodnih nasipov z
niveleto obvoznice, obnova obstoječih jezbic in izvedba novih, protierozijska
zaščita desne brežine Savinje med profilom 45 in profilom 47 z oblogo iz
lomljenca v dolžini 63 m, 
-       
povišanje poti na levem bregu Lučnice na območju profila 10, 
-       
povišanje zidu na obeh bregovih Lučnice med profiloma 5 in 10, 
-       
zamenjava obstoječe brvi v profilu 6 in postavitev nove na vrh
povišanega zidu, 
-       
preureditev obstoječega dostopa do struge Lučnice na desnem bregu med
profiloma 5 in 6, 
-       
znižanje dna Lučnice in znižanje kote obstoječega praga v profilu 7. 
(2) Na območju vodnih ureditev se brežine, prodišča in
objekti oblikujejo na naslednji način: 
-       
na delu Savinje pod sotočjem z Lučnico se površina prodišča oblikuje v
položnem padcu proti strugi Savinje, zaledna stran prodišča se zasadi z obvodno
vegetacijo. V strugo Savinje se za dodatno popestritev vodnega toka namestijo
večje skale. Jezbice brez betona so v obliki lesenih kašt, 
-       
leva brežina Savinje med profiloma 20 in 28 se odkoplje in oblikuje v
blagem nagibu od 1:3 do 1:4 in prepusti naravni zaproditvi. Desna konkavna
brežina Savinje med profiloma 25 in 27 je zidana iz lomljenca v betonu, 
-       
delilna zgradba sotočja Savinje in Lučnice je iz lomljenca v betonu ali
obložena z lesenimi plohi, 
-       
jez je betonski z dodanim lomljencem, vidna stran je obložena z lesenimi
poloblicami. 
(3) Podatki o načrtovanih ureditvah so: 
-       
normalna širina dna Savinje je 30 m, 
-       
vrh jezbice je najmanj 1 m nad gladino srednje vode Savinje, 
-       
ključne skale v strugi Savinje imajo premer najmanj 1 m, 
-       
kota podesta delilne zgradbe je 1,50 m nad dnom Savinje, 
-       
podest ob podbetoniranem zidu ob levi brežini Lučnice je širok 4 m, 
-       
preliv na jezu je na koti 509,50 m nadmorske višine, 
-       
temeljenje jezu se natančno določi na podlagi geoloških pogojev
temeljenja v projektni dokumentaciji. Širina jezu je 4 m, 
-       
podest ob podbetoniranem zidu od profila 30 do obstoječega mostu je
širok 2 m, 
-       
povišani zid od sotočja do obstoječega mostu je visok 0,30 m, 
-       
povišani zid ob Lučnici in povišanje poti na levem bregu Lučnice je
visok 0,50 m in 
-       
kota obstoječega praga Lučnice se zniža za 0,20 m. 
(4) Drugi pogoji, ki se jih upošteva pri gradnji, so: 
-       
temeljenje jezu je odvisno od hribinske podlage. V naslednji fazi
projektiranja se na območju načrtovanega jezu izvedejo sondažne vrtine, 
-       
spodnji rob konstrukcije novega mostu obvoznice je na koti 515,00 m
nadmorske višine.
V. POGOJI PRIKLJUČEVANJA OBJEKTOV NA GOSPODARSKO JAVNO
INFRASTRUKTURO IN GRAJENO JAVNO DOBRO
8. člen
(splošni pogoji za potek in gradnjo komunalnega,
energetskega in elektronsko komunikacijskega omrežja)
(1) Zaradi gradnje obvoznice in vodnih ureditev se
prestavijo, zamenjajo ali zaščitijo komunalne, energetske in elektronsko
komunikacijske naprave in objekti. Načrtovanje in gradnja komunalne, energetske
in elektronsko komunikacijske infrastrukture morata potekati skladno s
projektnimi pogoji posameznih upravljavcev teh objektov in naprav, če to ni v
nasprotju s to uredbo. 
(2) Prestavitve ali zaščita komunalnih, energetskih in
elektronsko komunikacijskih naprav in objektov se ne sme izvajati v območjih
kulturne dediščine. Križanja komunalnih vodov s traso obvoznice in vodnimi
ureditvami morajo biti izvedena tako, da ne prizadenejo kulturne dediščine.
9. člen
(pogoji in rešitve vodovodnega omrežje)
(1) Obstoječi vodovod se na mestu prečkanja s traso obvoznice
v km 12+350 zaščiti s cevjo v skupni dolžini 20 m. 
(2) V strugi Savinje se med profiloma 29 in 30 obstoječi
vodovod vkoplje in zaščiti z betonskim ovojem najmanj 0,50 m pod koto krone
novega jezu. 
(3) V strugi Lučnice v profilu 7 se obstoječa vodovodna cev
ustrezno zaščiti in vkoplje najmanj 0,50 m pod koto dna vodotoka ali znižanega
praga.
10. člen
(pogoji in rešitve kanalizacijskega omrežja)
(1) V strugi Savinje se na mestu novega jezu v profilu 28
obstoječa kanalizacija vgradi v telo novega jezu. Dno jaška kanalizacije na
desnem bregu Savinje je na koti 509,06 m nadmorske višine, na levem bregu pa na
koti 508,91 m nadmorske višine. Višina jezu (krona preliva) in telo jezu sta
načrtovana s krono jezu na koti 509,50 m nadmorske višine na levem in 509,80 m
nadmorske višine na desnem bregu. 
(2) Na levem bregu Savinje, med profilom 17 in profilom 18,
se iztočni objekt iz obstoječe čistilne naprave Luče preuredi, nova jezbica pa
izvede tako, da se iztok iz čistilne naprave postavi pod jezbico (dolvodno), ki
se jo ustrezno protierozijsko zaščiti.
11. člen
(pogoji in rešitve odvodnjavanje cestnega telesa)
(1) Odvod meteornih vod se s cestnih površin odvaja preko
odprtih meteornih jarkov in meteorne kanalizacije v površinske odvodnike ali
razpršeno preko bankin. 
(2) Kanalizacija ceste je namenjena izključno padavinskim
odpadnim vodam s cestnih površin. Priključevanje odpadnih voda iz drugih
objektov ni dovoljeno. 
(3) Odvajanje padavinskih odpadnih voda s cestišča mora biti
urejeno v skladu s predpisi, ki urejajo emisije snovi pri odvajanju padavinske
vode z javnih cest, ter s predpisi, ki urejajo emisije snovi in toplote pri
odvajanju odpadnih voda v vode in javno kanalizacijo. 
(4) Iztočni objekti so oblikovani v naklonu brežine. Kota dna
iztoka je na spodnjem delu brežine. Vsi objekti za odvod meteornih voda v
območju izpustov so ustrezno protierozijsko zaščiteni.
12. člen
(pogoji in rešitve elektroenergetskega omrežja in objektov
ter javne razsvetljave)
(1) Energija za napajanje objektov v območju državnega
prostorskega načrta je zagotovljena na obstoječem nizkonapetostnem omrežju, ki
se napaja iz obstoječih in predvidenih transformatorskih postaj. 
(2) Na trasi obvoznice v km 12+182 in v km 12+196 je
obstoječi srednjenapetostni in nizkonapetostni prostozračni vod preurejen tako,
da je horizontalna oddaljenost stebra od roba glavne ceste najmanj 20 m,
vertikalna oddaljenost nadzemnih elektroenergetskih vodov pa najmanj 7 m. 
(3) Obstoječi nizkonapetostni elektrovod v območju krožnega
križišča »Luče zahod« se kablira najmanj v dolžini 150 m, na delu prečkanja
regulirane struge Mlinščice pa se zaščiti s cevjo v dolžini najmanj 50 m. 
(4) V strugi Savinje v profilu 17, med profiloma 18 in 19,
med profiloma 46 in 47, med profiloma 47 in 48 ter v strugi Lučnice med
profiloma 9 in 10 so obstoječi srednjenapetostni in nizkonapetostni
prostozračni ali kabelski elektrovodi preurejeni tako, da na mestih križanj vodotoka
z elektrovodom, horizontalna in vertikalna oddaljenost nadzemnih
elektroenergetskih vodov in zaščita podzemnih elektrovodov ustreza tehničnim
predpisom in standardom. 
(5) Na delu obvoznice med km 11+700 do km 11+760 in na
območju krožnega križišča med km 12+380 in km 12+460 se postavi javna
razsvetljava. Svetloba je usmerjena neposredno na površino. 
(6) Javna razsvetljava se postavi tudi ob predvideni pešpoti
ob Savinji in ob prehodu preko obvoznice v km 12+155. Svetilke so na medsebojni
razdalji od 25 do 35 m in usmerjene neposredno na površino, svetila so
zasenčena s čim manjšo emisijo UV svetlobe. 
(7) V predoru »Breznica« se namesti električna strojna oprema
in naveže na obstoječe nizkonapetostno električno omrežje.
13. člen
(pogoji in rešitve elektronsko komunikacijskega omrežja)
(1) Na trasi obvoznice na območju križišča »Luče vzhod« in
navezavi na obstoječo cesto se obstoječi telekomunikacijski vod po potrebi
zaščiti ali prestavi v dolžini 100 m. 
(2) Na trasi obvoznice v območju krožišča »Luče zahod« in ob
delu regulirane struge Mlinščice se obstoječi kabel kabelske televizije zaščiti
s cevjo v skupni dolžini najmanj 70 m. 
(3) V strugi Lučnice v profilu 2 se obstoječi kabel kabelske
televizije, ki poteka po obstoječem mostu, po potrebi zaščiti ali prestavi.
VI. MERILA IN POGOJI ZA PARCELACIJO
14. člen
(merila in pogoji za parcelacijo)
(1) Parcelacija se izvede skladno z Grafičnim načrtom 3:
prikaz območja državnega prostorskega načrta z načrtom parcel, na katerem so s
tehničnimi elementi, ki omogočajo prenos novih mej parcel v naravo, določene
tudi lomne točke meje območja državnega prostorskega načrta. 
(2) Med izvajanjem načrtovanih ureditev se meje parcel
prilagodijo obstoječim lastniškim mejam in podatkom zemljiškega katastra v
naravi, dejanskemu stanju katastrskih mej, če s tem bistveno ne spremenijo
predvidene ureditve. Pri prenosu parcel na teren se upošteva dejansko stanje
(razlika med katastrsko odmero in topografskim načrtom). 
(3) Parcele, določene z državnim prostorskim načrtom, se po izvedenih
posegih lahko delijo skladno z izvedenim stanjem na podlagi lastništva ali
upravljanja ter se po namembnosti sosednjih območij pripojijo k sosednjim
parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN TER VARSTVA PRED NARAVNIMI
IN DRUGIMI NESREČAMI
15. člen
(pogoji ohranjanja kulturne dediščine)
(1) Kulturna dediščina se med gradnjo varuje pred
poškodovanjem in uničenjem. Podatki o kulturni dediščini so razvidni iz prikaza
stanja prostora. Investitor zagotovi ukrepe za varstvo kulturne dediščine. 
(2) Pri projektiranju posegov znotraj območja nacionalne
prepoznavnosti Zgornja Savinjska dolina in kulturne dediščine Luče ob Savinji –
Vas (EŠD 25269) se upoštevajo obstoječa morfologija naselja in krajinske
značilnosti širšega območja, ohranjenost obstoječih funkcionalnih povezav in
gospodarskih osnov objektov in območij kulturne dediščine ter se čim bolj
izogiba drugim negativnim vplivom infrastrukturnih objektov. 
(3) Zaradi varstva arheoloških ostalin investitor na celotnem
območju državnega prostorskega načrta, kjer ni registriranega arheološkega
najdišča, pred pridobitvijo kulturnovarstvenega soglasja zagotovi izvedbo: 
-       
predhodnih arheoloških raziskav z namenom natančne določitve dejanskega
stanja, 
-       
druge ukrepe varstva, ki se določijo na podlagi rezultatov predhodnih
arheoloških raziskav. 
(4) Obseg predhodnih arheoloških raziskav opredeli pristojna
območna enota zavoda za varstvo kulturne dediščine. 
(5) Drugi projektni pogoji in pogoji za izvedbo z vidika
varstva kulturne dediščine so naslednji: 
-       
objekte in območja kulturne dediščine je treba varovati pred
poškodovanjem ali uničenjem tudi med gradnjo. V času izvajanja gradbenih del se
spremlja vpliv vibracij na najbližje objekte kulturne dediščine in se glede na
rezultate zavzamejo vsi potrebni ukrepi (zmanjšanje intenzitete gradbenih del,
uporaba drugih gradbenih strojev), 
-       
do objekta Raduha 39 se zagotovi varen dostop za pešce iz smeri Luč, 
-       
poseg v pobočje Breznice se zaradi izgradnje tunela načrtuje in izvaja
tako, da je preprečen nastanek erozijskih žarišč, vidnost posega pa mora biti
čim manjša, 
-       
posegi se načrtujejo in izvajajo tako, da se v čim večji meri ohranjajo
obstoječe krajinske značilnosti in prvine Zgornje Savinjske doline. Pri
ureditvah se morajo upoštevati obstoječe arhitekturne značilnosti Luč in njene
okolice, 
-       
za gradnjo podpornih in opornih zidov se uporabi kamen lokalnega izvora,
-       
hidrotehnične ureditve se izvedejo z uporabo naravnih materialov, 
-       
rastlinske vrste morajo biti avtohtone in lokalno značilne za območje, 
-       
ureditev in zasaditev se predvidi s krajinskim načrtom. 
(6) Spremljanje v času gradnje obsega sprotno spremljanje
vpliva vibracij na objekte kulturne dediščine. 
(7) Pri pristojni javni službi je treba pridobiti
kulturnovarstveno soglasje za posege v kulturne spomenike, varstvena območja in
nepremično kulturno dediščino, registrirano do uveljavitve te uredbe.
Investitor o začetku del najmanj deset dni prej obvesti pristojno območno enoto
zavoda za varstvo kulturne dediščine.
16. člen
(ohranjanje narave)
(1) Na območju državnega prostorskega načrta je treba v času
organizacije gradbišča in med gradnjo zagotoviti čim manj poseganja v naravno
okolje; posegi v vode in naravno okolje so prostorsko in časovno omejeni.
Vegetacijo na bregovih Savinje in Lučnice je treba čim bolj ohraniti. Območja,
kjer posegi niso predvideni, je treba ohraniti v obstoječem stanju. 
(2) Intenzivnih gradbenih in vzdrževalnih del v strugah
vodotokov Savinja, Lučnica in Mlinščica ni dovoljeno izvajati od 1. oktobra do
15. maja, to je v času drstitvene sezone zavarovanih ribjih vrst. 
(3) Gradbena dela ob in v vodotoku se izvajajo tako, da so
vnosi snovi v vodo čim manjši in da v vodi ne nastajajo razmere neprekinjene
kalnosti. Humusno plast na brežinah vodotokov je treba odstraniti tako, da se
ne sipa v vodo, ter v skladu s 17. in 22. členom te uredbe. 
(4) Čiščenje prodišč in zmanjševanje obsega prodišč ni
dovoljeno. Izjeme so prodišča pod sotočjem z Lučnico, ki se prerinejo ob robove
nove trase Savinje (površina prodišč se ohranja) in prodišča ob Lučnici, ki se
zaradi potrebnega ohranjanja poplavne varnosti odstranijo. Ohranijo se prodišča
na Savinji pod Lučami, med izlivom Mlinščice in zgornjim jezom na Savinji nad
Lučami. Zarast prodišč je postopna in sonaravna, dodatna zasaditev se ne
izvede. Prodišča se sanirajo tako, da so primerna za malega martinca. Na
mestih, kjer se prodišča in prodni otoki odstranijo, se uredijo položne brežine
z naklonom najmanj 1:5, pri katerem ob normalnem spomladanskem vodostaju ostane
od 5- do 10-metrski pas kopnega (prodišče), ki se sčasoma zarase s pionirsko
vegetacijo. V prodišča ni dovoljeno posegati v času od začetka aprila do konca
junija, to je med gnezditveno sezono malega martinca. 
(5) Posegi v struge vodotokov ne smejo ogrožati ribjih vrst
in drugih vodnih organizmov in morajo zagotoviti nemoteno migracijo rib, povezanost
ribjih habitatov in obstoječega vodnega režima. Jez mora stalno omogočati
nemoteno migracijo vseh ribjih vrst. 
(6) Po potrebi se izvaja intervencijski odlov rib. Pred
pričetkom vsakega novega gradbenega posega v strugo vodotoka ali ob njo je treba
najmanj 14 dni pred začetkom gradnje obvestiti pristojnega izvajalca ribiškega
upravljanja o začetku gradnje, da izvede ali organizira izvedbo
intervencijskega odlova rib na predvidenem delu posega in delu, kjer lahko
pride do vpliva posega. 
(7) Posegi v obrežno vegetacijo so omejeni na kar najmanjši
obseg. Poseka se ne izvaja sočasno na celotnem odseku, temveč postopno. Posek
vegetacije se ne izvaja v času intenzivnega gnezdenja ptic od začetka aprila do
konca junija. Za zasaditev se uporabijo avtohtone, lokalnim rastiščnim razmeram
prilagojene drevesne in grmovne vrste. 
(8) Izvedba opornih zidov, kamnitih zložb in ureditev brežin
vodotokov se izvaja sonaravno, z uporabo lokalno avtohtonega materiala in se
čimbolj prilagodi obstoječim morfološkim značilnostim terena, mora se
navezovati na že obstoječe zložbe (ob cesti in v Savinji). Za povišanje in
sanacijo nasipov ter za druge ureditve terena ni dovoljena uporaba odpadnega
gradbenega materiala. Zaradi omogočanja oblikovanja skrivališč za ribe in druge
vodne organizme se utrjene dele brežin zgradi v izrazito neporavnani obliki.
Med skalami se puščajo zemeljski žepi, kamor se lahko zasadi avtohtona
drevnina. Na mestih, kjer so podporni zidovi in obrežna zavarovanja pod vodo,
je treba med skalami zagotoviti čim globlje razpoke. 
(9) Jezovi in jezbice se izvedejo v kamnu in lesu. Za
utrjevanje brežin se uporabljajo kamnite zložbe, kamen v betonu pa le izjemoma.
Na odseku od mostu do jezu se v strugi namestijo večji kamni, ki ob povprečnem
vodostaju segajo nad površino vode. 
(10) Pod novim mostom obvoznice preko Savinje se kot
nadomestno mesto za gnezdenje povodnemu kosu namestijo tri betonske police
velikosti 0,40 x 0,30 m in svetlo višino 0,40 m nad polico. Police so nameščene
popolnoma pod mostom, nad koto stoletne vode.
17. člen
(varovanje kmetijskih zemljišč)
(1) Za začasne prometne in gradbene površine se prednostno
uporabljajo obstoječe infrastrukturne površine in površine, na katerih so tla
manj kakovostna. 
(2) Med gradnjo je treba upoštevati naslednje: 
-       
pri odrivih zemlje se vsa primerna zemlja, ki se lahko uspešno
rekultivira, deponira ločeno in se ne meša s spodnjimi horizonti ali z drugimi
neprimernimi tlemi, primernost tal določi za to usposobljeni strokovnjak
pedolog, 
-       
preprečijo se nekontrolirani prevozi po kmetijskih zemljiščih, 
-       
dovozne ceste preko kmetijskih površin se po končani gradnji ustrezno
rekultivira (pravilno rekonstruira prvoten ali podobno ustrezen talni profil), 
-       
zgradijo se nadomestne dovozne poti do kmetijskih zemljišč, ki bodo prekinjene
zaradi načrtovanih ureditev, 
-       
dostop do kmetijskih zemljišč se zagotovi v času gradnje in po izvedenih
delih. 
(3) Začasne lokacije deponij se izberejo tako, da se po
nepotrebnem ne uničijo dodatne površine rodovitne zemlje.
18. člen
(varovanje gozdov)
(1) Posek drevja se izvaja izven vegetacijske sezone in pod
pogoji pristojne službe za gozdove. Pri poseku in spravilu lesa se upoštevajo
predpisi s področja urejanja, upravljanja in varovanja gozdov. Drevje za posek
se določi z ogledom pristojne službe za gozdove. 
(2) Posegi v gozdove se na pobočjih izvajajo tako, da se
prepreči možnost nastanka erozijskih žarišč in zagotovi kar najmanjša vidnost
posegov. 
(3) Kar najbolj se ohranjajo gozdni robovi, skupine drevja,
posamezna drevesa in obvodno gozdno rastje ter protivetrni pasovi in obmejki. 
(4) Novi gozdni robovi se sanirajo in oblikujejo ter zasadijo
z avtohtono vegetacijo. 
(5) Gozdna drevesa se ne zasipajo z viški odkopane zemlje.
Viškov odkopane zemlje se ne odlaga po gozdnih tleh. 
(6) Prekinjene gozdne dovozne poti se ponovno vzpostavijo ali
prestavijo.
19. člen
(rešitve in pogoji upravljanja in urejanja voda)
(1) Zaradi gradnje obvoznice ter vodnih in drugih ureditev se
vodni režim, zlasti režim odtoka visokih voda na vplivnem območju, ne sme
poslabšati. 
(2) Poseg v vode je prostorsko in časovno omejen in mora
potekati s kar najmanjšim vnosom snovi v vodo. Pri urejanju brežin se humusna
plast previdno odstrani tako, da se ne sipa v vodo ali da v vodi ne nastajajo
razmere neprekinjene kalnosti. 
(3) Na vodnem in priobalnem zemljišču vodotokov in
hudourniških grap ni dovoljeno postavljati naprav in objektov, ki ogrožajo
stabilnost vodnih in priobalnih zemljišč, zmanjšujejo varnost pred škodljivim
delovanjem voda, ovirajo normalen pretok vode in plavja ter onemogočajo obstoj
in razmnoževanje vodnih in obvodnih organizmov. 
(4) Useki in nasipi cest in vse z gradnjo prizadete površine
se utrdijo in zaščitijo pred erozijo. 
(5) V času gradnje in po njej je prepovedano odlaganje
izkopanega materiala v pretočni profil vodotoka ali na poplavna območja.
Morebitne začasne deponije materiala ne smejo ovirati odtoka zalednih voda. 
(6) V času gradnje se uvedejo varstveni ukrepi, nadzor in
organizacija na gradbišču tako, da je nemoten pretok ob nastanku visokih voda
in preprečeno onesnaženje voda, ki bi nastalo zaradi prevoza, skladiščenja in
uporabe tekočih goriv ter drugih nevarnih snovi. Skladišča in pretakališča
tekočih goriv in snovi so izven vodovarstvenih območij. 
(7) Pri gradnji ni dovoljeno uporabljati materialov, ki
vsebujejo nevarne spojine, urejeno mora biti odvajanje odpadnih in izcednih
vod. 
(8) Transportni in gradbeni stroji, ki se uporabljajo pri
gradnji, morajo biti tehnično brezhibni in ustrezno vzdrževani. 
(9) Upravljavec ceste zagotavlja nemoten pretok v strugi
Mlinščice s čiščenjem dveh prepustov dolžine 16 m in 14 m. Čas čiščenja se
uskladi s koncesionarji na Mlinščici.
20. člen
(varstvo pred naravnimi in drugimi nesrečami)
(1) Vse ureditve v državnem prostorskem načrtu se načrtujejo
tako, da je zagotovljen umik ljudi in živali v primeru drugih nevarnosti
(poplava, potres, požar) na sosednja zemljišča. 
(2) Za zaščito pred poplavami in pred erozijo je niveleta
obvoznice nad koto visoke vode z upoštevanjem varnostne višine. 
(3) Za dodatno zagotovitev poplavne varnosti naselij in
drugih površin se izvedejo ureditve vodotokov na obravnavanem območju, kakor je
določeno v tej uredbi. 
(4) Pešpoti ob vodi se označijo z opozorilnimi napisi o
možnosti nastanka visokih voda.
VIII. POGOJI VAROVANJA ZDRAVJA LJUDI
21. člen
(varstvo zraka)
(1) Med gradnjo se na celotnem območju državnega prostorskega
načrta, na prometnih poteh, gradbiščih in deponijah ter s posebno pozornostjo
na delih, ki se bivalnim območjem najbolj približajo, izvajajo naslednji ukrepi
za varstvo zraka: 
-       
upoštevanje emisijskih norm v skladu z zahtevami predpisov, ki urejajo
emisije pri začasnih gradbenih objektih, uporabljeni gradbeni mehanizaciji in
transportnih sredstvih, 
-       
primerna razporeditev in ureditev začasnih in drugih dovoznih poti na
gradbišče (asfaltiranje, protiprašna zaščita, omejitve hitrosti), 
-       
preprečevanje nekontroliranega raznosa gradbenega materiala z območja
gradbišča in deponij s transportnimi sredstvi, 
-       
preprečevanje prašenja z odkritih delov trase, prometnih in manipulativnih
površin, deponij materiala in gradbišč, 
-       
sprotno rekultiviranje območij večjih posegov, 
-       
redno servisiranje gradbenih strojev in naprav zaradi preprečitve
nepotrebnih emisij. 
(2) V času obratovanja se v skladu s predpisi izvajajo ukrepi
preprečevanja in zmanjševanja emisije snovi v zrak.
22. člen
(varstvo tal)
(1) Pri posegih v tla je treba čim manj posegati v talne
površine. 
(2) Pri gradnji se uporabljajo tehnično brezhibna prevozna
sredstva in gradbeni stroji in takšne vrste materialov, za katere obstajajo
dokazila o neškodljivosti za okolje. Na prometnih in gradbenih površinah ter
odlagališčih gradbenega materiala se omejijo in preprečijo emisije prahu. S teh
površin se prepreči odtekanje vode v vodne površine in na kmetijske obdelovalne
površine. 
(3) Pri gradnji se humus odstrani in pravilno deponira. Viški
zemljine se uporabijo pri oblikovanju in humuziranju brežin nasipov.
23. člen
(varstvo pred hrupom)
(1) Med gradnjo se izvajajo naslednji ukrepi za zmanjšanje
obremenitve okolja s hrupom: 
-       
uporaba delovnih naprav in gradbenih strojev, ki so izdelani v skladu z
emisijskimi normami za hrup gradbenih strojev, 
-       
upoštevanje časovne omejitve gradnje v vplivnem območju stavb z
varovanimi prostori na dnevni čas (med 6.00 in 18.00 uro) in na delavnike, 
-       
določitev transportnih poti na gradbišče tako, da kar največ potekajo
izven območij stanovanjske pozidave, 
-       
izvedba dodatnih zaščitnih ukrepov na podlagi rezultatov spremljanja iz
29. člena te uredbe v primeru preseganja mejnih vrednosti. 
(2) Po končani gradnji morajo biti ukrepi varstva pred hrupom
za poselitvena območja in stavbe z varovanimi prostori izvedeni v skladu s
predpisi s področja varstva pred hrupom na podlagi napovedi prometa za 20-letno
plansko obdobje. 
(3) Glavni ukrep za zmanjšanje emisije hrupa na obvoznici je
uporaba asfalta z absorbcijskim delovanjem.
24. člen
(varstvo kakovosti voda)
(1) V vode se ne izliva, odmetava ali odlaga odpadkov ter
snovi in predmetov, ki lahko zaradi svoje oblike ali lastnosti ogrožajo
življenje in zdravje ljudi, vodnih ali obvodnih organizmov, ovirajo pretok voda
ali ogrožajo vodne objekte in naprave. Na vodnem in priobalnem zemljišču je
prepovedano izlivati, odlagati in pretovarjati nevarne snovi v trdni, tekoči
ali plinasti obliki, odlagati ali pretovarjati odkopani ali odpadni material
ter odlagati odpadke. V površinskih vodah ter na vodnem in priobalnem zemljišču
je prepovedano pranje vozil in drugih strojev ali naprav. 
(2) Pri gradnji se lahko uporabljajo le materiali, ki ne
vsebujejo nevarnih spojin, in tehnično brezhibna gradbena mehanizacija. Za
zaščito pred razlitjem nevarnih snovi se ob prometnih površinah, ki mejijo na
vodotoke, postavijo odbojne ograje, ki preprečujejo razlitje nevarnih snovi
izven območja prometnih površin in izven območja kontrolirane odvodne površine.
(3) V času gradnje in obratovanja se v vodotokih zagotovi
ekološko sprejemljiv pretok in izvajajo ukrepi, da ob poseganju v brežine ali
struge vodotokov v vodi ne nastajajo razmere neprekinjene kalnosti.
25. člen
(varstvo pred svetlobnim onesnaževanjem)
(1) Javna in druga razsvetljava se postavi tako, da ne
povzroča svetlobnega onesnaževanja. Osvetlijo se samo deli ceste in poti, kjer
je to nujno potrebno, izven strnjenega naselja se cestišča ne osvetljuje. 
(2) Gradbišča se ne osvetljuje. Če je to nujno potrebno, se
za osvetljevanje območja uporabijo popolnoma zasenčena svetila z ravnim
zaščitnim in nepredušnim steklom in s čim manjšo emisijo UV svetlobe. Za
varovanje gradbišča je dovoljena postavitev izključno posameznega svetila, ki
je opremljeno s senzorjem.
26. člen
(pogoji zbiranja in odvoza ter deponiranje odpadkov)
(1) V naravno okolje ni dovoljeno odlagati odpadkov in
gradbenega materiala. 
(2) Izkopani material iz predora se uporabi za nasipe
obvoznice. 
(3) Del viškov nenosilnega materiala se začasno odloži
znotraj območja državnega prostorskega načrta, vendar izven pretočnih profilov
vodotoka in poplavnega območja na predhodno arheološko pregledanih območjih,
vendar ne na objektih ali območjih kulturne dediščine.
27. člen
(pogoji za varstvo pred požarom)
(1) Požarna varnost se zagotovi z urejenimi obstoječimi in
predvidenimi dovozi za interventna vozila in po potrebi z zamenjavo,
prestavitvijo ali zaščito vodovodov tako, da je zagotovljena preskrba s požarno
vodo. 
(2) Zaradi požarne ogroženosti objektov in naravnega okolja
izvajalec med gradnjo upošteva predpise o varstvu pred požarom in druge
predpise, ki urejajo načrtovanje, projektiranje in gradnjo objektov in naprav
ter njihovo uporabo, ter upošteva prostorske, gradbene in tehnične ukrepe
varstva pred požarom.
IX. ETAPNOST IZVEDBE PROSTORSKIH UREDITEV
28. člen
(etapnost izvedbe)
(1) Ureditve iz državnega prostorskega načrta se lahko
izvedejo v naslednjih etapah: 
-       
vodne ureditve na Savinji in na sotočju z Lučnico tako, da se začne
Savinja urejati na dolvodnem delu, 
-       
vodne ureditve gorvodnega dela Lučnice, 
-       
posamezni deli trase obvoznice z ureditvijo obcestnega prostora, 
-       
prestavitve, razširitve in druge prilagoditve obstoječih
infrastrukturnih in drugih objektov in naprav ter vodnih ureditev, ki so
potrebne za izvedbo načrtovanih posegov, 
-       
drugi ukrepi in ureditve, potrebni za izvedbo načrtovanih posegov, 
-       
dograditev ustreznih okoljevarstvenih ukrepov v skladu z rezultati
spremljanja. 
(2) Zaradi zagotavljanja poplavne varnosti se na delu
prečkanja obvoznice preko Savinje vodne ureditve izvedejo pred gradnjo
obvoznice. 
(3) Ureditve se izvajajo posamezno ali skupaj; predstavljati
morajo zaključene funkcionalne celote.
X. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
29. člen
(spremljanje stanja okolja)
Investitor v skladu z okoljskim poročilom in poročilom o
vplivih na okolje zagotovi celostni načrt spremljanja vplivov na okolje v času
gradnje in po njej. V delih, kjer je to mogoče, se spremljanje prilagodi in
uskladi z drugimi obstoječimi rednimi državnimi ali lokalnimi spremljanji stanj
kakovosti sestavin okolja.
30. člen
(organizacija gradbišča)
(1) Območje gradbišča se omeji na širino trase obvoznice in
območja vodnih ureditev. Za potrebe gradbišča se uporabljajo trasa obvoznice in
obstoječe komunikacije, nove dovozne poti se ne gradijo, če to ni nujno
potrebno. 
(2) Obveznosti investitorja in izvajalca med gradnjo: 
-       
v fazi izdelave projektne dokumentacije za pridobitev gradbenega
dovoljenja izdelati načrt gradbišča, vključno s transportnimi potmi v času
gradnje in morebitnimi začasnimi lokacijami deponij, ki jih ni mogoče urediti
na območju državnega prostorskega načrta. Trase transportnih poti in lokacija
gradbišča se izberejo tako, da čim manj vplivajo na bivalno okolje, naravno
okolje in obstoječe ureditve, 
-       
pred začetkom gradnje izdelati elaborat s posnetkom stanja o kakovosti
obstoječih vozišč na vseh javnih cestah, po katerih poteka gradbiščni promet
ali po katerih se izvajajo preusmeritve prometa v času gradnje, 
-       
zagotoviti ukrepe na obstoječem cestnem omrežju v obsegu, da se prometna
varnost zaradi graditve posegov ne poslabša, 
-       
zagotoviti in urediti dostope, ki nadomeščajo prekinjene obstoječe poti
in v tej uredbi niso določeni, so pa utemeljeno zahtevani v postopku pridobitve
gradbenega dovoljenja, 
-       
za izvedbo morebitnih dodatnih začasnih dostopnih poti do gradbišča med
gradnjo pridobiti soglasje lastnikov zemljišč, upoštevati značilnosti zemljišč
in po uporabi sanirati morebitne poškodbe, 
-       
pred pridobitvijo gradbenega dovoljenja investitor z upravljavci in
občino uskladi popis obstoječih lokalnih cest in javnih poti ter druge
infrastrukture, na katere bodo vplivali gradbeni posegi, 
-       
vse lokalne ceste in javne poti, namenjene obvozom in transportom med
gradnjo, pred začetkom gradnje urediti in protiprašno urediti, 
-       
pred pričetkom gradnje evidentirati stanje obstoječih objektov, na
katere bo vplivala gradnja, 
-       
pred pričetkom gradnje evidentirati stanje obstoječe infrastrukture, na
katero bo vplivala gradnja, 
-       
med gradnjo zagotoviti nemoteno komunalno in energetsko oskrbo objektov
preko obstoječih ali začasnih infrastrukturnih objektov in naprav, 
-       
infrastrukturne vode v primeru poškodb pri gradnji takoj obnoviti, 
-       
zagotoviti zavarovanje gradbišča tako, da sta zagotovljeni varnost in
nemotena raba sosednjih objektov in zemljišč, 
-       
sprotno rekultiviranje območja posegov, 
-       
sanirati ali povrniti v prejšnje stanje vse poti in ceste, ki so zaradi
gradnje ali uporabe pri gradnji prekinjene in poškodovane, 
-       
med gradnjo zagotoviti vse potrebne varnostne ukrepe za preprečitev
prekomernega onesnaženja tal, vode in zraka zaradi prevoza, skladiščenja in
uporabe škodljivih snovi. Ob nesreči je treba zagotoviti takojšnje ukrepanje
usposobljene službe. Vsa začasna skladišča in pretakališča goriv, olj in maziv
ter drugih nevarnih snovi morajo biti zaščitena pred možnostjo izliva v tla in
vodotoke, 
-       
organizirati gradbišče tako, da gradbiščne baze niso v neposredni
bližini naselij, na območjih naravne in kulturne dediščine ali na drugih
varovanih območjih, 
-       
k elaboratu organizacije gradbišča pridobiti soglasje lokalne skupnosti
in potrebna druga soglasja pristojnih služb, 
-       
zagotoviti sanacijo zaradi gradnje poškodovanih objektov, naprav in
območij ter okolice objektov, 
-       
začasno pridobljena zemljišča po končanih posegih in spremljajočih
ureditvah povrniti v prvotno rabo, 
-       
izvajati spremljanje v skladu s prejšnjim členom, 
-       
v času gradnje najmanj enkrat na mesec obveščati okoliško prebivalstvo o
poteku gradnje, 
-       
dostopne poti ne smejo prečkati objektov in potekati po območjih
kulturne dediščine, 
-       
gradbiščni objekti, skladišča materiala in druge ureditve v sklopu
gradbišča se lahko postavijo samo znotraj območja državnega prostorskega načrta
na predhodno arheološko pregledanih območjih, vendar ne na objektih ali
območjih kulturne dediščine.
31. člen
(razmejitve in primopredaja)
(1) Investitor pripravi ustrezne razmejitve in preda potrebno
dokumentacijo upravljavcem ter poskrbi za primopredajo vseh odsekov ceste,
vodnih ureditev, javne razsvetljave, komunalnih vodov in drugih naprav, katerih
v skladu s predpisi, ki urejajo področje javnih cest in vodotokov, ne bo sam
prevzel v upravljanje. 
(2) Po končani gradnji morajo upravljavci tisto
infrastrukturo, ki ni cesta ali vodna ureditev (deviacije lokalnih cest, poti,
komunalnih vodov), prevzeti v upravljanje in vzdrževanje.
XI. DOPUSTNA ODSTOPANJA
32. člen
(dopustna odstopanja)
(1) Pri izvajanju državnega prostorskega načrta so dopustna
odstopanja od tehničnih rešitev, določenih s to uredbo, če se pri nadaljnjem
podrobnejšem proučevanju prometnih, komunalnih, funkcionalnih, tehnoloških,
geoloških, hidroloških, geomehanskih in drugih razmer najdejo tehnične rešitve,
ki so primernejše s prometnotehničnega, hidrotehničnega, komunalnega,
tehnološkega ali okoljevarstvenega vidika, s katerimi pa se ne smejo poslabšati
prostorske in okoljske razmere. 
(2) Odstopanja od funkcionalnih, oblikovalskih in tehničnih
rešitev iz prejšnjega odstavka ne smejo poslabšati bivalnih in delovnih razmer
na območju državnega prostorskega načrta ter ne smejo biti v nasprotju z
javnimi koristmi. Z odstopanji morajo soglašati organi in organizacije, v
delovno področje katerih spadajo ta odstopanja. 
(3) Za dopustna odstopanja po tej uredbi se štejejo tudi druga
križanja komunalnih vodov s traso obvoznice in vodnimi ureditvami, ki niso
določena s to uredbo. K vsaki drugačni rešitvi križanja komunalnih vodov s
traso obvoznice in vodnimi ureditvami mora investitor komunalnega voda
predhodno pridobiti soglasje investitorja ali upravljavca ceste in voda.
Izvedejo se lahko tudi nova križanja objektov gospodarske javne infrastrukture,
če niso v nasprotju s to uredbo in z njimi soglaša investitor ali upravljavec
javne gospodarske infrastrukture.
XII. NADZOR
33. člen
(nadzor)
Nadzor nad izvajanjem te uredbe opravlja Ministrstvo za
okolje in prostor Republike Slovenije, Inšpektorat Republike Slovenije za
okolje in prostor.
XIII. PREHODNA IN KONČNI DOLOČBI
34. člen
(izvajanje dejavnosti do izvedbe prostorskih ureditev)
Do izvedbe posameznih etap iz 28. člena te uredbe je na
območju državnega prostorskega načrta iz 4. člena te uredbe dopustno izvajanje:
-       
kmetijskih in gozdarskih dejavnosti na obstoječih kmetijskih in gozdnih
zemljiščih, 
-       
rednih vzdrževalnih del objektov in naprav gospodarske javne
infrastrukture in grajenega javnega dobra.
35. člen
(občinski prostorski akti)
Z dnem uveljavitve te uredbe se za območje državnega
prostorskega načrta iz 4. člena te uredbe šteje, da je spremenjen in dopolnjen
Odlok o spremembah in dopolnitvah prostorskih sestavin dolgoročnega plana
Občine Mozirje za obdobje od leta 1986 do leta 2000, dopolnjenega leta 1989, in
srednjeročnega družbenega plana Občine Mozirje za obdobje od leta 1986 do leta
1990, usklajenega leta 1989, za območje občine Luče (Uradno glasilo
Zgornjesavinjskih občin št. 1/02).
36. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-38/2010
Ljubljana, dne 14. oktobra 2010
EVA 2010-2511-0091
Vlada Republike Slovenije
mag. Mitja Gaspari l.r. 
Minister