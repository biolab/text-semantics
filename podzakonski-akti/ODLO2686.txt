1. člen
(vsebina)
(1) Ta odlok določa finančno nadomestilo
zaradi visokih cen energentov, ki se porabijo za kmetijsko mehanizacijo (v
nadaljnjem besedilu: finančno nadomestilo), upravičenca, podrobnejše pogoje in
postopek dodelitve finančnega nadomestila.
(2) Sredstva iz tega odloka se dodelijo v
skladu s Sporočilom Komisije Začasni okvir za krizne ukrepe državne pomoči v
podporo gospodarstvu po agresiji Rusije proti Ukrajini (UL C št. 131 I z dne
24. 3. 2022, str. 1; v nadaljnjem besedilu: Začasni okvir).
2. člen
(upravičenec)
Upravičenec je nosilec kmetijskega
gospodarstva, katerega kmetijsko gospodarstvo je nekrivdno zašlo v težak
finančni položaj zaradi visokih cen energentov.
3. člen
(podrobnejši pogoji za pridobitev
finančnega nadomestila)
Za pridobitev finančnega nadomestila mora
upravičenec izpolnjevati naslednje podrobnejše pogoje:
1.     
je v letu 2022 oddal zbirno vlogo v skladu s predpisom, ki ureja izvedbo
ukrepov kmetijske politike za leto 2022;
2.     
ima v zbirni vlogi iz prejšnje točke prijavljena zemljišča dejanske rabe
grafične enote rabe zemljišča kmetijskega gospodarstva v skladu s predpisom, ki
ureja register kmetijskih gospodarstev (v nadaljnjem besedilu: dejanska raba)
iz prvega odstavka 4. člena tega odloka;
3.     
za leto 2021 je prejel vračilo trošarine za kmetijsko mehanizacijo v
skladu z zakonom, ki ureja trošarine, in pravilnikom, ki ureja način vračila
trošarine za energente, ki se porabijo za kmetijsko in gozdarsko mehanizacijo.
Ne glede na prejšnji stavek je lahko vračilo trošarine za leto 2021 prejel tudi
član kmetije, katere nosilec je upravičenec;
4.     
je imetnik transakcijskega računa v skladu z zakonom, ki ureja
kmetijstvo; in
5.     
na dan uveljavitve tega odloka ali na dan 16. avgusta 2022 nima
neporavnanih obveznih dajatev in drugih denarnih nedavčnih obveznosti v skladu
z zakonom, ki ureja finančno upravo, v višini, ki presega 50 eurov.
4. člen
(finančne določbe)
(1) Finančno nadomestilo se dodeli v obliki
pavšala na hektar zemljišča glede na vrsto dejanske rabe in znaša:
-       
6,67 eura za površine njive (1100), njive za rejo polžev (1150), jagode
na njivi (1170), trajnih rastlin na njivskih površinah (1180), rastlinjaka
(1190), rastlinjaka s sadnimi rastlinami (1192), matičnjaka (1212), trajnega
travnika (1300), hmeljišča v premeni (1161), ekstenzivnega sadovnjaka (1222),
travinj z razpršenimi neupravičenimi značilnostmi (1320), začasnih travinj
(1131) in kmetijskega zemljišča v pripravi (1610);
-       
14,00 eura za površine vinograda (1211), intenzivnega sadovnjaka (1221),
hmeljišča (1160), oljčnika (1230) ali ostalih trajnih nasadov (1240).
(2) Najnižji znesek dodeljene pomoči znaša
40 eurov na upravičenca.
(3) Sredstva za dodelitev finančnega
nadomestila se zagotovijo s proračunske postavke ministrstva, pristojnega za
kmetijstvo.
5. člen
(skupni znesek in združevanje pomoči)
(1) Skupni znesek državne pomoči v skladu z
oddelkom 2.1 Začasnega okvira ne sme presegati 35.000 eurov bruto na
upravičenca.
(2) Če se upravičenec ukvarja z več
dejavnostmi, za katere veljajo različne zgornje meje pomoči v skladu s točkama
41(a) in 42(a) Začasnega okvira, z ločevanjem računov ali na drug ustrezen
način zagotovi, da se za vsako od teh dejavnosti spoštuje ustrezna zgornja
meja, pri čemer skupni znesek pomoči, ki je takemu upravičencu dodeljen v
skladu z oddelkom 2.1 Začasnega okvira, ne presega 400.000 eurov bruto na
upravičenca. Če se upravičenec ukvarja z več dejavnostmi iz točke 42(a)
Začasnega okvira, najvišji skupni znesek pomoči ne presega 35.000 eurov bruto
na upravičenca.
(3) Finančno nadomestilo se v zvezi z
istimi upravičenimi stroški lahko združuje z drugo državno pomočjo v skladu z
Začasnim okvirom ali Uredbo Komisije (EU) št. 651/2014 z dne 17. junija 2014 o
razglasitvi nekaterih vrst pomoči za združljive z notranjim trgom pri uporabi
členov 107 in 108 Pogodbe (UL L št. 187 z dne 26. 6. 2014, str. 1), zadnjič
spremenjeno z Uredbo Komisije (EU) 2021/1237 z dne 23. julija 2021 o spremembi
Uredbe (EU) št. 651/2014 o razglasitvi nekaterih vrst pomoči za združljive z
notranjim trgom pri uporabi členov 107 in 108 Pogodbe (UL L št. 270 z dne 29.
7. 2021, str. 39), ali s pomočjo de minimis v skladu z Uredbo Komisije (EU) št.
1408/2013 z dne 18. decembra 2013 o uporabi členov 107 in 108 Pogodbe o
delovanju Evropske unije pri pomoči de minimis v kmetijskem sektorju (UL L št.
352 z dne 24. 12. 2013, str. 9), zadnjič spremenjeno z Uredbo Komisije (EU)
2019/316 z dne 21. februarja 2019 o spremembi Uredbe (EU) 1408/2013 o uporabi
členov 107 in 108 Pogodbe o delovanju Evropske unije pri pomoči de minimis v
kmetijskem sektorju (UL L št. 51 I z dne 22. 2. 2019, str. 1).
(4) Ne glede na prejšnji člen se finančno
nadomestilo ustrezno zniža, če bi bila z odobrenim finančnim nadomestilom
presežena katera izmed zgornjih mej iz tega člena.
6. člen
(podrobnejši postopek za pridobitev
finančnega nadomestila)
(1) Agencija Republike Slovenije za
kmetijske trge in razvoj podeželja (v nadaljnjem besedilu: agencija)
upravičencem, ki izpolnjujejo pogoje iz 3. člena tega odloka, na podlagi
podatkov iz uradnih evidenc izda informativno odločbo v skladu z zakonom, ki
ureja kmetijstvo.
(2) Podatke o upravičencih do vračila
trošarine agenciji posreduje Finančna uprava Republike Slovenije na podlagi
njenega zaprosila.
(3) Agencija preveri podatke iz 1. in 2.
točke 3. člena tega odloka na dan uveljavitve tega odloka.
(4) V izreku odločbe o pravici do sredstev
se navede, da gre za državno pomoč v skladu z oddelkom 2.1 Začasnega okvira.
(5) Agencija odpremi informativno odločbo
najpozneje do 30. septembra 2022.
7. člen
(preveritev pred odobritvijo finančnega
nadomestila in poročanje)
(1) Agencija pred odobritvijo finančnega
nadomestila preveri višino že dodeljene državne pomoči v skladu z oddelkom 2.1
Začasnega okvira za posameznega upravičenca v evidencah državne pomoči, ki jih
vodita ministrstvo, pristojno za kmetijstvo, in ministrstvo, pristojno za
finance.
(2) Agencija v 15 dneh po izplačilu
finančnega nadomestila posameznemu upravičencu poroča ministrstvu, pristojnemu
za kmetijstvo, o dodeljenih finančnih nadomestilih na način, ki ga ministrstvo,
pristojno za kmetijstvo, objavi na osrednjem spletnem mestu državne uprave.
8. člen
(spremljanje)
Ministrstvo, pristojno za kmetijstvo,
objavi informacije o dodeljenih finančnih nadomestilih v skladu s točko 54
Začasnega okvira na osrednjem spletnem mestu državne uprave (https://www.gov.si/teme/objava-vecjih-prejemnikov-pomoci/).
9. člen
(hramba dokumentacije)
Agencija vodi in hrani evidence z informacijami
in dokazili o dodeljenih finančnih nadomestilih deset let od dneva dodelitve
zadnjega finančnega nadomestila v skladu s tem odlokom.

Odlok o finančnem nadomestilu zaradi visokih
cen energentov, ki se porabijo za kmetijsko mehanizacijo (Uradni list RS, št. 93/22) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
(začetek
izvajanja ukrepa)
(1) Ukrep v skladu s tem odlokom se začne
izvajati naslednji dan po objavi naznanila o prejetju odločitve Evropske
komisije o združljivosti sheme državne pomoči po tem odloku z notranjim trgom.
(2) Minister, pristojen za kmetijstvo,
objavi naznanilo iz prejšnjega odstavka v Uradnem listu Republike Slovenije.
11. člen
(začetek
veljavnosti)
Ta odlok začne veljati naslednji dan po
objavi v Uradnem listu Republike Slovenije.«.

Odlok o dopolnitvi Odloka o finančnem
nadomestilu zaradi visokih cen energentov, ki se porabijo za kmetijsko
mehanizacijo (Uradni list RS, št. 99/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta odlok začne veljati naslednji dan po
objavi v Uradnem listu Republike Slovenije.«.