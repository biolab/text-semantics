1. člen
(vsebina pravilnika)
(1) V skladu s 489. členom Zakona o trgu finančnih
instrumentov (Uradni list RS, št. 77/18 in 17/19 – popr.; v nadaljevanju ZTFI-1)
ta pravilnik določa:
(a)   
vrste zahtevanih podatkov in dokumentov, potrebnih za izvedbo postopka
nadzora,
(b)   
dolžine rokov za posredovanje podatkov glede na njihovo nujnost,
(c)   
razpone višine denarnih kazni za posredovanje nepravilnih, nepopolnih
ali zavajajočih podatkov oziroma neposredovanje podatkov.
(2) Kadar se ta pravilnik sklicuje na določbe drugih
predpisov, se te določbe uporabljajo v njihovem vsakokratnem veljavnem
besedilu.
2. člen
(vrste zahtevanih podatkov in dokumentov)
Vrste zahtevanih podatkov in dokumentov (v nadaljevanju: podatkov),
ki so jih skladno s prvim odstavkom 489. člena ZTFI-1 dolžni na zahtevo
Agencije za trg vrednostnih papirjev (v nadaljevanju Agencija) posredovati
državni organi, organi lokalnih skupnosti, nosilci javnih pooblastil ter druge
pravne osebe in organizacije (v nadaljevanju pravna oseba) ter fizične osebe,
ki razpolagajo s podatki, potrebnimi za odločitev, določi Agencija v zahtevi za
posredovanje podatkov Agenciji (v nadaljevanju zahteva), za vsak posamezen
primer, ko Agencija oceni, da je za izvedbo postopka nadzora takšen podatek
potreben.
3. člen
(dolžine rokov za posredovanje podatkov)
(1) Roki za posredovanje podatkov iz 2. člena tega
pravilnika so naslednji:
(d)   
nemudoma oziroma takoj brez odlašanja, za posredovanje nujnih podatkov,
(e)   
do 3 delovne dni, za posredovanje manj nujnih podatkov.
(2) Kateri podatki so nujni in kateri manj nujni se
določi v zahtevi.
(3) Kot nujni se štejejo zlasti:
(a)   
tisti podatki, ki so potrebni za izvedbo postopka nadzora po Zakonu o
prevzemih (Uradni list RS, št. 79/06, 67/07 – ZTFI, 1/08, 68/08, 35/11
ORZPre75, 55/11 – sklep US, 105/11 – Odločba US, 10/12, 38/12, 56/13, 63/13 –
ZS-K, 25/14 in 75/15) in gre za sum kršitve iz 1. alinee točke (a) in 1. alinee
točke (b) prvega odstavka 6. člena tega pravilnika,
(b)   
tisti podatki, ki so potrebni za izvedbo postopka nadzora v zvezi z 12.
poglavjem ZTFI-1 in gre za sum kršitve iz 1. alinee točke (a) in 1. alinee
točke (b) prvega odstavka 6. člena tega pravilnika.
4. člen
(določitev novega roka)
V primeru, ko Agencija določi nov rok, ker oseba iz 2. člena
tega pravilnika ne posreduje podatkov v roku, določenem v prvi zahtevi, je ta
rok praviloma enak roku določenemu v tej zahtevi.
5. člen
(ponovna zahteva za posredovanje podatkov)
Če Agencija izda ponovno zahtevo za posredovanje podatkov (peti
odstavek 489. člena ZTFI-1), se v tej zahtevi za posredovanje podatkov
določi rok v trajanju do 3 delovne dni, razen, če iz okoliščin primera izhaja,
da je za posredovanje podatkov primeren daljši rok.
6. člen
(razponi višine denarnih kazni)
(1) Višina denarne kazni za posredovanje nepravilnih,
nepopolnih ali zavajajočih podatkov oziroma neposredovanje podatkov znaša:
(a)   
za pravne osebe:
- 
v primeru, da so bili podatki zahtevani zaradi suma kršitve, ki jo zakon
ali uredba Vlade Republike Slovenije opredeljuje kot kaznivo dejanje ali
prekršek, od 5.000 do 50.000 eurov,
- 
v drugih primerih do 30.000 eurov;
(b)   
za fizične osebe:
- 
v primeru, da so bili podatki zahtevani zaradi suma kršitve, ki jo zakon
ali uredba Vlade Republike Slovenije opredeljuje kot kaznivo dejanje ali
prekršek, od 250 do 2.500 eurov,
- 
v drugih primerih do 1.500 eurov.
(2) Denarna kazen se odmeri v mejah iz prejšnjega
odstavka tega člena, pri čemer se upošteva, da je višina denarne kazni v
sorazmerju s kršitvijo, ki je predmet postopka nadzora.
7. člen
(nov sklep o izreku denarne kazni)
(1) V novem sklepu o izreku denarne kazni zaradi
posredovanja nepravilnih, nepopolnih ali zavajajočih podatkov oziroma
neposredovanja podatkov, izdanem ob poteku roka za izvršitev ponovne zahteve za
posredovanje podatkov (sedmi odstavek 489. člena ZTFI-1), se za določitev
višine denarne kazni uporabljajo določbe prejšnjega člena.
(2) Agencija lahko sklepe iz prejšnjega odstavka zoper
pravne osebe izdaja vse dokler seštevek denarnih kazni iz posameznih sklepov ne
doseže 1 % letnega prometa pravne osebe v predhodnem poslovnem letu oziroma
lahko izdaja sklepe iz prejšnjega odstavka zoper fizične osebe, dokler seštevek
denarnih kazni iz posameznih sklepov ne doseže 5.000 eurov.
8. člen
(prenehanje uporabe pravilnika)
Z dnem uveljavitve tega pravilnika se preneha uporabljati
Pravilnik v zvezi z zahtevo za posredovanje podatkov Agenciji za trg
vrednostnih papirjev (Uradni list RS, št. 79/08, 85/16 in 77/18 – ZTFI-1).
9. člen
(uveljavitev pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-3/2019-1
Ljubljana, dne 24. aprila 2019
EVA 2019-1611-0055
Predsednik Sveta
Agencije za trg vrednostnih papirjev
mag. Miloš Čas