I. SPLOŠNE DOLOČBE
1. člen
(vsebina pravilnika)
S tem pravilnikom se predpiše izpitni red, s katerim se
določajo pogoji, način in postopek opravljanja zaključnega izpita v
izobraževalnih programih nižjega in srednjega poklicnega izobraževanja,
imenovanje ter sestavo in pristojnosti komisij in priznavanje izpitov.
2. člen
(podlage za izvajaje zaključnega izpita)
Zaključni izpit se opravlja v skladu z izobraževalnim programom
in šolskimi pravili o zaključnem izpitu (v nadaljnjem besedilu: šolska
pravila).
Šolska pravila določi ravnatelj, po predhodni pridobitvi
mnenja učiteljskega zbora in obsegajo:
-      
naloge in navodila za delo šolskih izpitnih komisij, nadzornih učiteljev
in mentorjev, koledar aktivnosti na šoli (predmet, kraj in datum opravljanja
zaključnega izpita, prostor, sestavo šolske izpitne komisije, nadzorne
učitelje, ocenjevalce pisnega izpita, mentorje izpraševalce, seznam prijavljenih
kandidatov, roke in način obveščanja,
-      
pravila o varovanju izpitne tajnosti,
-      
prilagoditve za kandidate s posebnimi potrebami in druge kandidate,
-      
izpitni red šole, kršitve izpitnega reda,
-      
postopek prijave in odjave kandidata od zaključnega izpita ali
posameznega izpita,
-      
način priprave šole na izpit,
-      
postopek priprave gradiv za izpit,
-      
način izvedbe izpitov in ocenjevanja,
-      
pravila in postopek vpogledov v izpitno dokumentacijo,
-      
hišni red za čas opravljanja zaključnega izpita,
-      
druga pravila.
Šola seznani kandidate s šolskimi pravili, postopkom
opravljanja izpitov, pravicami in dolžnostmi ter s posledicami kršitve pravil
najkasneje do izpitnega roka.
II. OPRAVLJANJE ZAKLJUČNEGA IZPITA
3. člen
(zgradba zaključnega izpita)
Obseg in zgradbo zaključnega izpita določa izobraževalni
program.
Ključne in poklicne kompetence, način opravljanja izpita in
ocenjevanje določa ustrezni izpitni katalog.
4. člen
(opravljanje zaključnega izpita)
Zaključni izpit lahko opravlja kandidat, ki je uspešno končal
zaključni letnik nižjega oziroma srednjega poklicnega izobraževanja oziroma je
dosegel predpisano število kreditnih točk in je opravil druge s programom
določene obveznosti.
Izpiti zaključnega izpita se lahko opravljajo v različnih
izpitnih rokih, vendar največ trikrat v letu.
Kandidat lahko zaključni izpit ali posamezni izpit popravlja
ali izboljšuje večkrat.
5. člen
(priznavanje opravljenih izpitov)
Kandidatu, ki si je pridobil srednjo poklicno ali enakovred­no
izobrazbo po prejšnjih predpisih oziroma je pri zaključku izobraževanja opravil
izpit iz prve izpitne enote, se pri pridobitvi novega naziva srednje poklicne
izobrazbe prizna slovenščina (italijanščina oziroma madžarščina na narodno
mešanem območju), ne glede na način zaključka izobraževanja, ki je tedaj
veljal.
Kandidatu, ki je opravil enakovreden izpit iz druge in tretje
izpitne enote zaključnega izpita po drugem programu, se to prizna kot uspešno
opravljen izpit iz izdelka oziroma storitve in zagovora.
Če je kandidat opravil izpit samo iz druge ali samo iz tretje
izpitne enote, se mu prizna sorazmeren del izpita iz izdelka oziroma storitve
in zagovora.
Kandidatu iz prvega odstavka tega člena se prizna izdelek
oziroma storitev in zagovor, če so vsebine enakovredne v obsegu najmanj 70%.
Če na podlagi dokumenta o zaključku izobraževanja ni možno
priznati ocene, se prizna ocena, ki jo je kandidat dosegel v zaključnem
letniku.
6. člen
(oprostitev opravljanja izpita)
Kandidat, ki je v zaključnem letniku pri slovenščini (italijanščini
oziroma madžarščini), dosegel oceno odlično, je pri zaključnem izpitu oproščen
opravljanja tega izpita.
7. člen
(prilagoditve opravljanja zaključnega izpita)
Kandidatom s posebnimi potrebami šola prilagodi opravljanje
zaključnega izpita v skladu z odločbo o usmeritvi, izdani na podlagi Zakona o
usmerjanju otrok s posebnimi potrebami (Uradni list RS, št. 3/07 – uradno
prečiščeno besedilo). Možne so naslednje prilagoditve:
-      
podaljšan čas opravljanja izpita,
-      
zagotovitev posebnega prostora, prilagoditev v prostoru oziroma prostora
in prilagoditev opreme,
-      
opravljanje izpita s pomočjo računalnika in uporaba posebnih
pripomočkov,
-      
opravljanje izpita s pomočjo pomočnika,
-      
prilagoditev oblike izpitnega gradiva,
-      
prilagoditev načina opravljanja praktičnega dela zaključnega izpita.
Drugim kandidatom, ki zaradi nezgode, nenadne bolezni oziroma
poškodbe in podobno, potrebujejo prilagojen način izvajanja zaključnega izpita,
se opravljanje zaključnega izpita prilagodi na enak način kot kandidatom s
posebnimi potrebami.
8. člen
(izvajalci)
Izvajalci zaključnega izpita so šole in organizacije za izobraževanje
odraslih (v nadaljnjem besedilu: šola), ki izvajajo ustrezni izobraževalni
program.
III. ORGANI ZA IZVEDBO ZAKLJUČNEGA IZPITA
9. člen
(Državna komisija za zaključni izpit)
Za koordinacijo zaključnih izpitov imenuje minister, pristojen
za šolstvo (v nadaljnjem besedilu: minister), Državno komisijo za zaključni
izpit (v nadaljnjem besedilu: Državna komisija). Državno komisijo sestavljajo
predsednik in osem članov, in sicer:
-      
dva člana na predlog poklicnih šol,
-      
dva člana na predlog pooblaščenih zbornic,
-      
en član na predlog reprezentativnih sindikatov,
-      
en član izmed strokovnih delavcev ministrstva, pristojnega za šolstvo,
-      
en član na predlog Centra Republike Slovenije za poklicno izobraževanje,
-      
en član na predlog Zavoda Republike Slovenije za šolstvo,
-      
en član kot predstavnik strokovne javnosti na podlagi javnega poziva.
Državna komisija ima sedež na Državnem izpitnem centru, ki
zanjo opravlja tehnična in administrativna dela in vzdržuje informacijski
sistem.
Mandat Državne komisije traja štiri leta.
Državna komisija uredi svoje delo s poslovnikom.
10. člen
(naloge Državne komisije)
Državna komisija:
-      
koordinira, usklajuje in spremlja pripravo in izvedbo zaključnega
izpita,
-      
(črtana),
-      
na predlog zbornic in reprezentativnih sindikatov določi seznam članov
šolskih komisij za zaključni izpit in šolskih izpitnih komisij za zaključni
izpit iz vrst delodajalcev,
-      
sprejme vmesno in letno poročilo o zaključnem izpitu.
11. člen
(sestava, imenovanje in naloge šolske komisije za zaključni
izpit)
Zaključni izpit na šoli vodi šolska komisija za zaključni
izpit (v nadaljnjem besedilu: šolska komisija), ki jo sestavljajo: predsednik,
namestnik in najmanj trije člani, od katerih je lahko eden iz vrst delodajalcev
iz seznama, ki ga določi Državna komisija. Člani imajo namestnike.
Predsednik šolske komisije je ravnatelj, v organizacijah za
izobraževanje odraslih pa vodja izobraževanja odraslih.
Ravnatelj izmed strokovnih delavcev šole imenuje namestnika
predsednika, člane, njihove namestnike ter tajnika šolske komisije, ki za komisijo
opravlja administrativna in strokovna dela.
V šolsko komisijo ne sme biti imenovana oseba, ki je s
katerim koli kandidatom, ki opravlja zaključni izpit na tej šoli, v krvnem
sorodstvu v ravni vrsti ali v stranski vrsti do vključno drugega kolena, v svaštvu
do vključno drugega kolena ali je njegov posvojitelj ali posvojenec ali če je s
kandidatom v zakonski zvezi ali z njim živi v zunajzakonski skupnosti ali
registrirani istospolni partnerski skupnosti. Pred imenovanjem predlagani člani
podpišejo izjavo o sorodstvenem ali podobnem razmerju s kandidati, ki
opravljajo zaključni izpit na tej šoli.
Ne glede na določbe prejšnjega odstavka lahko ravnatelj
oziroma tajnik sodeluje v šolski komisiji in opravlja naloge, ki niso povezane
z izpitno tajnostjo.
Šolska komisija v sodelovanju z zbornicami in delodajalci
določi kraj opravljanja zaključnega dela.
Mandat šolske komisije traja eno šolsko leto.
12. člen
(šolska izpitna komisija)
Za izvedbo ustnega izpita, zagovora ali delovnega preizkusa
pri zaključnem delu imenuje ravnatelj šolsko izpitno komisijo za zaključni
izpit (v nadaljnjem besedilu: šolska izpitna komisija). Za izvedbo izpitov
istega predmeta ali programske enote lahko imenuje več šolskih izpitnih
komisij.
V šolsko izpitno komisijo ne sme biti imenovana oseba, ki je
s katerim koli kandidatom, ki opravlja zaključni izpit na tej šoli, v krvnem
sorodstvu v ravni vrsti ali v stranski vrsti do vključno drugega kolena, v
svaštvu do vključno drugega kolena ali je njegov posvojitelj ali posvojenec ali
če je s kandidatom v zakonski zvezi ali z njim živi v zunajzakonski skupnosti
ali registrirani istospolni partnerski skupnosti. Pred imenovanjem predlagani
člani podpišejo izjavo o sorodstvenem ali podobnem razmerju s kandidati, ki
opravljajo zaključni izpit na tej šoli.
Šolsko izpitno komisijo sestavljajo: predsednik, izpraševalec
in najmanj en član. Eden od članov je lahko iz vrst delodajalcev iz seznama, ki
ga določi Državna komisija. Člani imajo namestnike.
Izpraševalec je praviloma učitelj ustreznega strokovnega
področja, ki je dijaka poučeval v zaključnem letniku, pri zagovoru izdelka
oziroma storitve pa je lahko tudi dijakov mentor.
Šolska izpitna komisija lahko deluje, če so prisotni predsednik,
izpraševalec in najmanj en član.
Kandidatu postavlja vprašanja le izpraševalec.
Mandat šolske izpitne komisije traja eno šolsko leto.
IV. ZAKLJUČNI IZPIT
13. člen
(pisni del izpita)
Pisni del izpita traja v skladu z izpitnim katalogom najmanj
90 minut in največ 120 minut.
Pisni izpit nadzorujeta najmanj dva nadzorna učitelja, ki ne
smeta biti učitelja slovenščine (italijanščine oziroma madžarščine).
14. člen
(ustni del izpita)
Ustni del izpita traja največ 20 minut.
Dijak odgovarja na vprašanja iz izpitnega listka. Izpitni
listek lahko enkrat zamenja. Izpitni listki se vrnejo v komplet izpitnih
listkov.
15. člen
(izdelek oziroma storitev in zagovor)
Šola najkasneje do konca oktobra pripravi predlog za izdelek
oziroma storitev in mentorje in s tem seznani kandidate in delodajalce.
Izdelek oziroma storitev in mentorja potrdi šolska komisija
najkasneje do konca januarja tekočega šolskega leta in s sklepom seznani
kandidate.
Izdelek oziroma storitev in zagovor lahko dijak opravi pred
zaključkom pouka v zaključnem letniku.
Izdelava izdelka oziroma storitve in zagovor se lahko izvaja
individualno ali skupinsko, v šoli ali pri delodajalcu.
Mentor svetuje, spremlja in zagotavlja samostojno izdelavo
izdelka oziroma storitve. Mentor tudi preverja ali kandidat upošteva pravila o
varstvu pri delu in pravila o varovanju zdravja.
V. IZPITNI ROKI IN RAZPOREDITEV IZPITOV
16. člen
(koledar zaključnega izpita)
Izpitni roki za opravljanje zaključnega izpita so: spomladanski,
jesenski in zimski.
Šolska komisija najkasneje do konca oktobra v skladu s
šolskim koledarjem ministra določi koledar zaključnega izpita, ki ga objavi na
oglasni deski ali drugem vidnem mestu v šoli in na spletni strani šole.
Podrobnejšo razporeditev opravljanja zaključnega izpita
objavi šolska komisija najkasneje do 31. januarja za tekoče šolsko leto.
17. člen
(opravljanje izpitov)
Kandidat lahko opravlja izpite zaključnega izpita v različnih
izpitnih rokih.
Izpite zaključnega izpita lahko izboljšuje ali popravlja
večkrat.
Kandidat opravlja ustni in pisni del izpita v različnih dneh,
vendar v istem izpitnem roku.
Kandidat lahko izpit iz izdelka oziroma storitve in zagovor
opravlja v enem dnevu.
VI. OCENJEVANJE IN DOLOČANJE SPLOŠNEGA USPEHA
18. člen
(ocenjevanje)
Ključne in poklicne zmožnosti se v skladu z izobraževalnim
programom ocenjujejo z ocenami od 1 do 5 oziroma od 2 do 5 in opisno oceno: »ni opravil«.
Ocene od 2 do 5 so pozitivne ocene.
Kandidat, ki ne doseže pozitivne ocene, izpita ne opravi.
Pisni del izpita ocenjuje en ocenjevalec, če šolska komisija
ne določi še drugega ocenjevalca. Če pisni del izpita ocenjujeta dva
ocenjevalca in se število točk razlikuje, se izračuna povprečje, matematično
zaokroženo navzgor.
Ustni del izpita in zagovor ocenjuje šolska izpitna komisija.
19. člen
(določanje končne ocene)
Končno oceno kandidata pri posameznem izpitu zaključnega izpita
določi šolska izpitna komisija na predlog izpraševalca, po opravljenem ustnem
izpitu oziroma zagovoru.
Če se člani šolske izpitne komisije s predlogom ne strinjajo,
se izvede usklajevanje. Če usklajevanje ni uspešno, o oceni glasujejo. Če je
rezultat glasovanja neodločen, odloči glas izpraševalca.
Kandidata seznani z oceno predsednik šolske izpitne komisije.
20. člen
(splošni učni uspeh)
Kandidat opravi zaključni izpit, ko doseže pozitivno oceno
pri vseh izpitih zaključnega izpita.
Kandidat, ki doseže najvišje možno število točk, doseže
izjemen splošni uspeh.
Splošni uspeh pri zaključnem izpitu se določi v točkah tako,
da se seštejejo ocene izpitov in vsota deli s številom izpitov in zaokroži na
eno decimalko.
21. člen
(spričevalo o zaključnem izpitu)
Kandidatu, ki je opravil zaključni izpit, izda šola
spričevalo o zaključnem izpitu in obvestilo o uspehu pri zaključnem izpitu.
Kandidatu, ki je opravil zaključni izpit z izjemnim splošnim
uspehom, izda šola spričevalo o zaključnem izpitu s pohvalo.
Če kandidat zaključnega izpita ne opravi, ali ne opravi
posameznega izpita, dobi obvestilo o uspehu pri zaključnem izpitu.
Spričevalo oziroma obvestilo o uspehu in priloga k spričevalu
se izdajajo v skladu z določbami pravilnikov, ki urejajo šolsko dokumentacijo
in obrazce javnih listin.
22. člen
(izpitna tajnost)
Rezultati posameznega dela izpita so do razglasitve rezultatov
izpitna tajnost.
VII. KRŠITVE PRAVIL
23. člen
(vrste ukrepov)
Zaradi kršitev izpitnega reda šole se lahko izrečejo naslednji
ukrepi:
-      
opomin in
-      
prekinitev dela izpita ali izpita.
V primeru zamenjave identitete kandidata se izpit prekine in
razveljavijo vsi izpiti zaključnega izpita.
24. člen
(postopek izrekanja ukrepov)
Ukrepi se praviloma stopnjujejo.
Opomin izreče nadzorni učitelj oziroma mentor, prekinitev
dela izpita ali izpita in razveljavitev izpitov zaključnega izpita pa šolska
komisija.
V primeru kršitve nadzorni učitelj oziroma mentor ugotovitve
zapiše v zapisnik o zaključnem izpitu in o njih nemudoma obvesti predsednika
šolske komisije, ki ugotovi dejansko stanje.
O ukrepu odloči šolska komisija tako, da kandidatu v 24 urah
po ugotovitvi kršitve izda sklep o prekinitvi izpita oziroma razveljavitvi vseh
izpitov zaključnega izpita.
Šolska komisija o vseh ukrepih zoper kršitelje obvesti Državno
komisijo.
VIII. VARSTVO PRAVIC KANDIDATOV
25. člen
(pritožba na postopek)
Če so bile pri opravljanju zaključnega izpita v šoli ali pri
delodajalcu kršene določbe tega pravilnika, ki se nanašajo na postopek izvedbe
izpita, je dovoljena pritožba na šolsko komisijo naslednji dan po izpitu.
Šolska komisija odloči o pritožbi v petih dneh od prejema
pritožbe.
Če šolska komisija ugotovi, da je pritožba utemeljena, lahko
na podlagi dokumentacije določi novo oceno oziroma imenuje tričlansko komisijo,
ki najkasneje v treh dneh ponovno oceni znanje kandidata.
O datumu ponovne ocenitve šolska komisija obvesti kandidata
najmanj en dan pred izpitom.
Odločitev šolske komisije je dokončna.
26. člen
(ugovor na oceno)
Postopek ugovora na oceno poteka v skladu z določbo
81. člena Zakona o poklicnem in strokovnem izobraževanju.
IX. POROČILO O ZAKLJUČNEM IZPITU
27. člen
(poročilo o zaključnih izpitih)
Na podlagi metodologije in rokovnika priprave poročila, ki ju
predlaga Državni izpitni center, Državna komisija sprejme vmesno in letno
poročilo o zaključnem izpitu za posamezno šolsko leto.
Državna komisija pošlje letno poročilo ministru, Strokovnemu
svetu Republike Slovenije za poklicno in strokovno izobraževanje, Strokovnemu
svetu Republike Slovenije za splošno izobraževanje ter pristojnim zbornicam
najkasneje do 31. maja v naslednjem koledarskem letu.

Pravilnik o zaključnem izpitu (Uradni list RS,
št. 56/08)
vsebuje naslednje prehodne in končne določbe:
»X. PREHODNE IN KONČNE DOLOČBE
28. člen
(izvajanje nalog Državne
izpitne komisije)
Naloge Državne izpitne komisije za izvedbo praktičnega dela
zaključnega izpita v dualni organizaciji opravlja Državna komisija.
29. člen
(prenehanje veljavnosti
določb)
Z dnem uporabe tega pravilnika preneha veljati Pravilnik o
zaključnem izpitu v nižjem in srednjem poklicnem izobraževanju (Uradni list RS,
št. 102/99, 50/01 in 53/01), uporablja pa se še za vajence do zaključka
izobraževanja v dualni organizaciji srednjega poklicnega izobraževanja, in
sicer do izteka zakonskega roka za izobraževanje vajencev po tovrstnih programih.
30. člen
(zaključni izpit iz treh
predmetov)
Ne glede na določbo 3. člena tega pravilnika, obsega
zaključni izpit še izpit iz strokovno teoretičnega predmeta, če je tako
določeno v izobraževalnem programu.
31. člen
(začetek veljavnosti
pravilnika)
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne za jesenski izpitni rok
zaključnega izpita 2008, razen 3., 5. in 20. člena tega pravilnika, ki se začnejo uporabljati z dnem uveljavitve tega pravilnika.«.

Pravilnik o spremembah in dopolnitvah
Pravilnika o zaključnem izpitu (Uradni list RS, št. 50/10) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o zaključnem izpitu (Uradni list RS, št. 23/11) črta 30. člen pravilnika:
»30. člen
(črtan)«;
ter vsebuje naslednjo končno določbo:
»8. člen
Ta pravilnik začne veljati naslednji dan po objavi v Uradnem
listu Republike Slovenije.«.