l. SPLOŠNA DOLOČBA
1. člen
(vsebina)
Ta uredba podrobneje določa način popolnjevanja pomožne
policije in izvajanja nalog, merila za izbor kandidatov, vrste in način
usposabljanja, višino in pogoje za plačilo pripravljenosti ter plačila za
opravljeno delo, nadomestila, povračila stroškov ter druge prejemke, odsotnost,
pravice in dolžnosti pomožnih policistov in kandidatov za pomožne policiste.
ll. POSTOPEK POPOLNJEVANJA POMOŽNE POLICIJE IN NAČIN
OPRAVLJANJA NALOG
2. člen
(letni načrt popolnitve)
Generalni direktor policije sprejme letni načrt popolnitve s
pomožnimi policisti na predlog policijskih uprav, in sicer najpozneje do konca
oktobra za naslednje leto.
3. člen
(javni razpis)
Za kadrovske zadeve pristojna notranjeorganizacijska enota
ministrstva, pristojnega za notranje zadeve, na predlog policije in na podlagi
sprejetega letnega načrta popolnitve objavi javni razpis za kandidate za
pomožne policiste.
4. člen
(komisija za izbor kandidatov za pomožne policiste in
pomožnih policistov)
O izboru kandidatov za pomožne policiste in pomožnih policistov
odloča tričlanska komisija, ki jo imenuje generalni direktor policije (v
nadaljnjem besedilu: komisija).
5. člen
(merila za izbor kandidatov za pomožne policiste)
(1) Komisija preveri, ali na javni razpis prijavljene osebe
izpolnjujejo pogoje, določene v zakonu, ki ureja organiziranost in delo v
policiji.
(2) Prednost pri izboru kandidatov za pomožne policiste imajo
osebe, ki pri preverjanju psihofizičnih sposobnosti dosežejo boljše rezultate.
(3) Komisiji neizbranim kandidatom ni treba sporočiti razlogov
za odločitev.
6. člen
(izjemni način popolnjevanja pomožne policije)
(1) Ne glede na 3. člen te uredbe se pomožna policija lahko
popolnjuje z osebami, ki jim je v policiji prenehalo delovno razmerje policista
po lastni volji ali zaradi upokojitve, če od dneva prenehanja delovnega
razmerja v policiji do dneva sklenitve pogodbe o prostovoljni službi v pomožni
policiji ni preteklo več kot pet let, in z osebami, ki jim je prenehala pogodba
o prostovoljni službi v pomožni policiji, če od dneva prenehanja te pogodbe do
dneva sklenitve nove pogodbe o prostovoljni službi v pomožni policiji ni
preteklo več kot pet let.
(2) Z osebami iz prejšnjega odstavka se na podlagi njihove
vloge in po predhodnem mnenju matične enote, v katero bodo po pogodbi
razporejene, lahko neposredno sklene pogodba o prostovoljni službi v pomožni
policiji.
7. člen
(način opravljanja nalog)
(1) Pomožni policisti lahko opravljajo vse naloge policije,
pri razporejanju na delo pa se upoštevajo njihova strokovna usposobljenost,
izkušnje in psihofizične sposobnosti. Odločitev o vrsti nalog, ki jih bodo
opravljali pomožni policisti, sprejme matična enota, ki uredi vse potrebno za
nemoteno opravljanje teh nalog.
(2) Za pomožne policiste iz prejšnjega odstavka strokovne
službe policije na predlog matične enote zagotovijo dostope do evidenc in
podatkovnih zbirk ter jih napotijo na ustrezna dodatna usposabljanja, če je to
potrebno.
lll. POGODBA O OSNOVNEM USPOSABLJANJU IN POGODBA O
PROSTOVOLJNI SLUŽBI V POMOŽNI POLICIJI
8. člen
(pogodba o osnovnem usposabljanju)
(1) Policija z izbranim kandidatom sklene pogodbo o osnovnem
usposabljanju za čas osnovnega usposabljanja.
(2) Pogodba iz prejšnjega odstavka se sklene v pisni obliki
in vsebuje podatke o matični enoti, enoti, v kateri bo potekalo usposabljanje,
trajanju usposabljanja, višini plačila za čas usposabljanja ter drugih
prejemkov in povračil stroškov, razlogih za odpoved pogodbe ter obveznostih in
pogojih povrnitve stroškov osnovnega usposabljanja.
(3) Po podpisu pogodbe se kandidat vpiše v evidenco kandidatov
za pomožne policiste in pomožnih policistov.
9. člen
(sklenitev pogodbe o prostovoljni službi v pomožni policiji)
(1) Po uspešno opravljenem osnovnem usposabljanju komisija
izbere kandidate za opravljanje nalog pomožne policije, s katerimi bo sklenjena
pogodba o prostovoljni službi v pomožni policiji. Prednost pri izboru imajo
kandidati, ki so na osnovnem usposabljanju dosegli boljše rezultate.
(2) Komisiji neizbranim kandidatom ni treba sporočiti
razlogov za odločitev.
(3) Pogodba se sklene v pisni obliki in vsebuje podatke o
dnevu začetka prostovoljne službe v pomožni policiji, matični enoti, višini
plačila za pripravljenost, plačila med usposabljanjem in plačila za izvajanje
nalog policije ter drugih prejemkov in povračil stroškov, pogojih za opravljanje
nalog policije v pomožni policiji, času trajanja pogodbe, razlogih za odpoved
pogodbe, načinu izračuna višine in obveznosti povrnitve prejetega plačila za
pripravljenost v zadnjih 12 mesecih pred prenehanjem pogodbe.
(4) Pogodba se praviloma sklene za pet let in se lahko
podaljšuje za krajše ali enako obdobje, do konca koledarskega leta, v katerem
pomožni policist doseže starost 60 let.
(5) Po podpisu pogodbe se pomožni policist vpiše v evidenco
kandidatov za pomožne policiste in pomožnih policistov ter se mu izda službena
izkaznica, ki se hrani v matični enoti.
(6) Če izbrani kandidat za pomožnega policista po uspešno
opravljenem usposabljanju s policijo ne sklene ponujene pogodbe o prostovoljni
službi v pomožni policiji, mora povrniti stroške osnovnega usposabljanja na
podlagi zahtevka za plačilo obveznosti.
(7) Če pomožni policist, ki v koledarskem letu dopolni 60 let
starosti, s tem pisno soglaša, lahko matična enota predlaga, da se mu podaljša
pogodba o prostovoljni službi v pomožni policiji od enega do petih let. Pogodba
se lahko podaljša, če pomožni policist uspešno opravi zdravniški pregled in če
posebna komisija ugotovi, da ima ustrezne psihofizične sposobnosti. Preizkus
psihofizičnih sposobnosti je enak preizkusu, ki ga mora opraviti kandidat za
pomožnega policista.
(8) Posebno komisijo iz prejšnjega odstavka imenuje generalni
direktor policije, in sicer vanjo imenuje predstavnika organizacijske enote,
pristojne za kadrovske zadeve, predstavnika organizacijske enote, pristojne za
varnost in zdravje pri delu, in predstavnika organizacijske enote, pristojne za
uniformirano policijo. Posebna komisija odloči tudi o obdobju, za katero se bo
pogodba o prostovoljni službi v pomožni policiji podaljšala.
10. člen
(odpoved pogodbe zaradi zmanjšanja kadrovskih potreb)
(1) Če se kadrovske potrebe v pomožni policiji oziroma
policiji zmanjšajo, policija o tem obvesti vse pomožne policiste in pri izbiri
pomožnih policistov, ki jim bo odpovedala pogodbo, upošteva strokovnost
pomožnega policista pri opravljanju nalog policije in psihofizične sposobnosti
pomožnega policista.
(2) Prednost pri ohranitvi pogodbe o prostovoljni službi v
pomožni policiji ima pomožni policist, ki dosega večjo strokovnost pri
opravljanju nalog policije, v primeru enake strokovnosti pri opravljanju nalog
policije pa se pogodba odpove pomožnemu policistu, ki ima slabše psihofizične
sposobnosti.
11. člen
(obvestilo delodajalcu)
Kandidat za pomožnega policista oziroma pomožni policist
najpozneje osem dni po podpisu pogodbe iz 8. in 9. člena te uredbe o tem
obvesti svojega delodajalca.
IV. VRSTE IN NAČIN USPOSABLJANJ
12. člen
(osnovno, nadaljevalno in dopolnilno usposabljanje)
(1) Kandidat za pomožnega policista se mora udeležiti
osnovnega usposabljanja, pomožni policist pa se mora udeleževati nadaljevalnega
in dopolnilnega usposabljanja.
(2) Osnovno, nadaljevalno in dopolnilno usposabljanje poteka
po programih, ki jih določi generalni direktor policije.
(3) Generalni direktor policije v letnem načrtu usposabljanja
določi notranjeorganizacijske enote, ki so nosilke in izvajalke usposabljanj.
(4) Policija pomožnega policista seznani z načrtom
usposabljanja najpozneje 15 dni pred začetkom usposabljanja.
(5) Policija kandidata za pomožnega policista in pomožnega
policista vpokliče na usposabljanje s pozivom, ki se mu vroči najmanj 15 dni
pred začetkom usposabljanja.
13. člen
(odsotnost z osnovnega usposabljanja)
(1) Kandidatu za pomožnega policista se na njegovo pisno
prošnjo lahko odobri odsotnost z osnovnega usposabljanja za največ tri dni:
1.     
na podlagi potrdila o začasni zadržanosti z dela zaradi bolezni ali
poškodbe oziroma ustreznega zdravniškega potrdila,
2.     
zaradi rojstva otroka,
3.     
zaradi smrti ožjega družinskega člana (starši, zakonec, zunajzakonski
partner, otroci, bratje in sestre),
4.     
zaradi nujne pomoči družini ob naravnih ali drugih nesrečah,
5.     
zaradi udeležbe na izpitu ali kolokviju oziroma zaradi drugih
neodložljivih študijskih obveznosti,
6.     
na prošnjo delodajalca zaradi neodložljivega dela, ki ga je treba
opraviti neposredno pred ali med usposabljanjem in ga ne more opraviti drug
delavec,
7.     
iz drugega upravičenega razloga.
(2) Vodja usposabljanja o odobritvi odsotnosti ustno odloči
takoj, pisno pa najkasneje v treh dneh od prejema prošnje.
14. člen
(odložitev nadaljevalnega ali dopolnilnega usposabljanja)
(1) Pomožnemu policistu se na njegovo prošnjo lahko odloži
nadaljevalno ali dopolnilno usposabljanje iz razlogov, navedenih v prvem
odstavku prejšnjega člena.
(2) Prošnjo za odložitev usposabljanja pomožni policist vloži
pri matični enoti pred začetkom usposabljanja.
(3) Pomožni policist odloženo usposabljanje opravi v
naslednjem terminu, ki ga določi policija.
(4) Vodja matične enote o odložitvi usposabljanja ustno
odloči takoj, pisno pa najkasneje v treh dneh od prejema prošnje pomožnega
policista.
V. PRAVICE IN DOLŽNOSTI POMOŽNIH POLICISTOV
15. člen
(poziv policije)
(1) Pomožnega policista se na opravljanje nalog policije
pozove s pozivom vsaj sedem dni pred začetkom opravljanja službe v pomožni
policiji, nato pa se ga razporedi na opravljanje nalog policije z razporedom
dela.
(2) Pomožnemu policistu se poziv za opravljanje nalog
policije pošlje po elektronski pošti, po pošti s povratnico ali se mu vroči
prek policijske postaje, na območju katere pomožni policist prebiva.
(3) Ne glede na določbe tega člena se lahko v nujnih
primerih, ko je treba zagotoviti takojšnje opravljanje nalog policije tudi s
pomožno policijo, pomožnega policista pozove na opravljanje nalog policije manj
kot sedem dni pred začetkom opravljanja službe v pomožni policiji po telefonu
ali prek policijske postaje, na območju katere pomožni policist prebiva.
16. člen
(nezmožnost opravljanja nalog policije, odsotnost in
obveščanje)
(1) Pomožni policist mora matično enoto takoj ob nastanku
razloga obvestiti o vsaki nezmožnosti opravljanja nalog policije ali o
okoliščinah, zaradi katerih ne bi mogel prispeti v matično enoto v 12 urah od
ure, določene v pozivu.
(2) Med nezmožnostjo opravljanja nalog policije in
odsotnostjo iz prejšnjega odstavka pomožnemu policistu mirujejo vse pravice in
dolžnosti iz zakona, ki ureja organiziranost in delo v policiji, in te uredbe.
VI. PLAČILA, NADOMESTILA TER DRUGI PREJEMKI IN POVRAČILA
17. člen
(plačilo med usposabljanjem)
(1) Kandidat za pomožnega policista in pomožni policist sta
med usposabljanjem upravičena do:
-       
plačila za udeležbo na usposabljanju, ki v delovnih dneh znaša 45
odstotkov, ob sobotah 60 odstotkov, ob nedeljah in dela prostih dnevih pa 90
odstotkov sorazmernega dela osnovne plače javnega uslužbenca v 24. plačnem
razredu glede na število dni, ko se usposablja,
-       
povračila stroškov prehrane, prenočišča in prevoza v skladu z merili, ki
veljajo za zaposlene v javnem sektorju, pri čemer se mu stroški prevoza
povrnejo od naslova bivališča do zbirnega mesta sklica usposabljanja in nazaj.
(2) Za dan usposabljanja po tem členu se šteje usposabljanje
vključno z bivanjem v kraju usposabljanja, ki traja od osem do 24 ur. Če traja
manj kot osem ur, se izplača dejansko število ur usposabljanja in bivanja v
kraju usposabljanja. Za plačilo po urah je osnova plačilo za udeležbo na
usposabljanju iz prve alineje prejšnjega odstavka.
(3) Plačila in povračila stroškov iz tega člena se izplačajo
najpozneje zadnji dan v mesecu za pretekli mesec.
18. člen
(plačilo za pripravljenost)
(1) Pomožnemu policistu pripada plačilo za pripravljenost,
določeno od osnove, ki jo predstavlja bruto znesek minimalne plače v Republiki
Sloveniji. Izplačuje se najpozneje zadnji dan v mesecu za pretekli mesec.
(2) Plačilo za pripravljenost znaša 0,8 odstotka osnove na
dan.
(3) Med opravljanjem nalog policije in usposabljanjem
pomožnemu policistu plačilo za pripravljenost ne pripada.
19. člen
(plačilo za opravljanje nalog policije)
(1) Pomožni policist je med opravljanjem nalog policije
upravičen do plačila glede na dejansko število ur opravljanja dela. Osnova za
izračun urne postavke je osnovna plača javnega uslužbenca v 24. plačnem
razredu.
(2) Pomožni policist je med opravljanjem nalog policije upravičen
do povračila stroškov prehrane, prenočišča in prevoza v skladu z merili, ki
veljajo za javne uslužbence, pri čemer se mu stroški prevoza povrnejo od
naslova prebivanja do zbirnega mesta sklica in nazaj.
(3) Pomožnemu policistu, ki ne uveljavlja nadomestila plače
iz 20. člena te uredbe, se plačilo za opravljanje nalog policije poveča za:
-       
30 odstotkov urne postavke iz prvega odstavka tega člena za ure
opravljene med 22. in 6. uro naslednjega dne;
-       
30 odstotkov urne postavke iz prvega odstavka tega člena za ure
opravljene v nedeljo;
-       
30 odstotkov urne postavke iz prvega odstavka tega člena za ure
opravljene na dan, ki je z zakonom določen kot dela prost dan.
(4) Pomožnemu policistu se plačilo za opravljanje nalog
poveča za največ 50 odstotkov urne postavke iz prvega odstavka tega člena, v
času ko opravlja naloge na območju vojne nevarnosti, območju nevarnosti
terorističnih napadov z biološkimi agensi oziroma na območjih naravnih nesreč,
epidemij in epizootij. O plačilu in višini povečanja plačila odloči minister za
notranje zadeve na predlog generalnega direktorja policije.
(5) Plačila in povračila stroškov iz tega člena se izplačajo
najpozneje zadnji dan v mesecu za pretekli mesec.
20. člen
(nadomestilo plače)
(1) Kandidat za pomožnega policista oziroma pomožni policist,
ki je v delovnem razmerju, je samostojni podjetnik posameznik ali posameznik,
ki samostojno opravlja dejavnost, je med usposabljanjem in med opravljanjem
službe v pomožni policiji upravičen do nadomestila plače za tiste dneve in za
toliko ur, kolikor je znašala delovna obveznost kandidata za pomožnega
policista ali pomožnega policista na dan, ko zaradi usposabljanja ali
opravljanja nalog policije ni delal pri svojem delodajalcu.
(2) Pomožnemu policistu, ki začne opravljati naloge policije
v urah prvega dne in konča v urah naslednjega dne, pripada nadomestilo samo za
tisti dan, ko zaključi opravljanje nalog policije, pod pogojem, da bi moral
biti razporejen na delo pri svojem delodajalcu in dela ne opravlja.
(3) Za dan opravljanja nalog policije po tem členu se šteje
opravljanje nalog policije, ki traja od osem do največ 12 ur.
21. člen
(zavarovanje)
Policija kandidate za pomožne policiste in pomožne policiste
med usposabljanjem in opravljanjem nalog policije nezgodno zavaruje v obsegu,
določenem v prvem odstavku 83. člena Zakona o organiziranosti in delu v
policiji (Uradni list RS, št. 15/13, 11/14, 86/15, 77/16, 77/17, 36/19, 66/19 –
ZDZ, 200/20 in 172/21).
VII. KONČNI DOLOČBI
22. člen
(prenehanje veljavnosti)
Z dnem uveljavitve te uredbe preneha veljati Uredba o pomožni
policiji (Uradni list RS, št. 1/18 in 113/20).
23. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00704-184/2022
Ljubljana, dne 18. maja 2022
EVA 2021-1711-0108
Vlada Republike Slovenije
Janez Janša
predsednik