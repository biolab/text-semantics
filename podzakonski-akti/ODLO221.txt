1
Za kulturni spomenik državnega pomena se
razglasi enoto dediščine:
-       
Potoki pri Žirovnici – Arheološko najdišče Ajdna (EŠD 564)
Enota ima zaradi izjemnih arheoloških,
kulturnih in umetnostno-arhitekturnih lastnosti poseben pomen za Republiko
Slovenijo. Zato jo razglašamo za kulturni spomenik državnega pomena z
lastnostmi arheološkega in zgodovinskega spomenika.
2
Lastnosti, ki utemeljujejo razglasitev za
spomenik državnega pomena:
Poznoantična naselbina na Ajdni nad Potoki
je značilen primer naselja, kakršen se je uveljavil na področju jugovzhodnih
Alp ob razpadu antike od druge polovice 4. stoletja dalje – s težiščem na 5. in
6. stoletju. S svojo ekstremno lego (1046 m) in večjim številom skrbno
prezentiranih raziskanih objektov obenem predstavlja posebnost v slovenskem
prostoru. Izjemno arheološko vrednost naselbine dopolnjuje še enkratno gorsko
okolje.
3
Spomenik obsega zemljišče, parcelne
številke 1067/24, 1067/25, 1067/26, 1067/27, 1138/4 (del parcele: severni del
parcele do južne meje parcele št. 1139/9), 1138/5, 1139/10, 1139/7, 1139/8,
1139/9, vse k.o. Žirovnica. Meja spomenika je določena na digitalnem
katastrskem načrtu (uveljavljen dne 16. 2. 2004, Uradni list RS, št. 19/04,
datoteka z dne 1. 2. 2005, izvorno merilo 1:2880) in vrisana na temeljnem
topografskem načrtu v merilu 1:5000. Meja vplivnega območja je vrisana na
temeljnem topografskem načrtu v merilu 1:5000. Izvirnika načrtov hranita
Ministrstvo za kulturo, Direktorat za kulturno dediščino, in Zavod za varstvo
kulturne dediščine Slovenije (v nadaljevanju: zavod). 
Vplivno območje spomenika obsega vsa
pobočja Velike in Male Ajdne do meje, ki je označeno na karti.
4
Za spomenik velja varstveni režim, ki
določa:
-       
varovanje arheoloških, kulturnozgodovinskih, arhitekturnih in sakralnih
vrednot v celoti, v njihovi izvirnosti in neokrnjenosti,
-       
prepoved vseh posegov v plasti arheološkega spomenika, razen
pooblaščenim osebam, s predhodnim pisnim soglasjem pristojnega zavoda,
-       
podrejanje vsake rabe in vseh posegov v arheološko najdišče in njegove
dele ter okoliški prostor ohranjanju in vzdrževanju varovanih spomeniških
lastnosti,
-       
omogočanje predstavitve celote in posameznih zaščitenih elementov ter
dostopnost javnosti v meri, ki ne ogroža varovanja spomenika in v 2. točki
odloka naštetih posameznih elementov te enote,
-       
znotraj območja je prepovedano postavljanje objektov trajnega ali
začasnega značaja, vključno z nadzemno in podzemno infrastrukturo ter nosilci
reklam, razen v primerih, ki jih s predhodnim kulturnovarstvenim soglasjem
odobri pristojni zavod.
Zavarovano območje je namenjeno:
-       
trajni ohranitvi arheoloških, kulturnozgodovinskih, arhitekturnih
vrednot,
-       
povečevanju pričevalnosti kulturnega spomenika,
-       
predstavitvi kulturnih vrednot spomenika in premične dediščine,
-       
znanstveno-raziskovalnemu delu,
-       
učno-demonstracijskemu delu.
5
Za vsako spremembo funkcije kulturnega
spomenika ali njegovega dela in za vsak poseg v spomenik, njegove dele ali
zemljišče, so potrebni predhodni pisni kulturnovarstveni pogoji in na njihovi
podlagi kulturnovarstveno soglasje zavoda.
6
Pristojni organ mora v treh mesecih po
uveljavitvi tega odloka izdati lastniku spomenika odločbo o varstvu na podlagi
13. člena zakona o varstvu kulturne dediščine (Uradni list RS, št. 7/99).
Odločbe iz prejšnjega odstavka določajo
pogoje za fizične posege in zavarovanje, pogoje za raziskovanje, načine
vzdrževanja, pravni promet, načine upravljanja in rabe spomenika za javnost in
časovne okvire dostopnosti, posamezne druge omejitve in prepovedi ter ukrepe za
čim bolj učinkovito varstvo spomenika.
Varstveni režim lahko omejuje lastninsko
pravico le v obsegu, ki je nujen za izvajanje varstva spomenika.
7
Nadzor nad izvajanjem tega odloka opravlja
Inšpektorat Republike Slovenije za področje kulturne dediščine.

Priloga:
Kulturni spomenik državnega pomena; Arheološko najdišče Ajdna (topografski
načrt)

Odlok o razglasitvi Arheološko najdišče Ajdna
za kulturni spomenik državnega pomena (Uradni list RS, št. 81/99) vsebuje naslednjo končno določbo:
»8
Ta odlok začne veljati naslednji dan po
objavi v Uradnem listu Republike Slovenije.«.

Odlok o spremembi Odloka o razglasitvi
Arheološko najdišče Ajdna za kulturni spomenik državnega pomena (Uradni list
RS, št. 46/05) vsebuje naslednjo končno določbo:
»2
Ta odlok začne veljati naslednji dan po
objavi v Uradnem listu Republike Slovenije.«.