I. SPLOŠNE DOLOČBE
1. člen
(1) Ta pravilnik ureja homologacijo
vozil, katerih kategorije niso predmet urejanja predpisov o ES-homologaciji
vozil, postopke posamične odobritve vseh kategorij vozil, posebne vrste uvoza
novih in rabljenih vozil ter izdajo potrdil o skladnosti za vse kategorije
vozil. Določa tudi zahteve, ki jih morajo izpolnjevati tehnične službe in
strokovne organizacije.
(2) (črtan)
2. člen
Izvedeni postopki homologacije, posamične
odobritve vozila oziroma identifikacije in ocene tehničnega stanja vozila ter
izdano potrdilo o skladnosti so pogoji za dajanje vozil v promet, registracijo
in uporabo glede na njihovo konstrukcijo in delovanje, ki zagotavljajo, da v
cestnem prometu in na delu na kmetijskih površinah in v gozdu sodelujejo samo
vozila, ki ne ogrožajo njihovih voznikov in sopotnikov ter drugih udeležencev v
prometu ali pri delu, ne poškodujejo cest in čezmerno ne onesnažujejo okolja.
3. člen
Ta pravilnik ne velja za:
-      
vozila, namenjena delu na gradbiščih, v kamnolomih, pristaniščih ali na
letališčih;
-      
vozila, načrtovana in izdelana za potrebe vojske in policije;
-      
premične stroje in naprave;
-      
vozila, katerih največja konstrukcijsko določena hitrost ne presega 6 km/h;
-      
posebna prevozna sredstva, ki jih upravljajo pešci;
-      
vozila, namenjena uporabi na tekmovališčih;
-      
vozila, namenjena za rekreacijske namene zunaj javnih cest;
-      
kolesa s pedali, opremljena s pomožnim električnim motorjem z največjo
trajno nazivno močjo 0,25 kW, katerega moč se progresivno zmanjšuje in
končno prekine, ko vozilo doseže hitrost 25 km/h ali prej, če voznik preneha poganjati pedala;
-      
vozila, ki se začasno uvozijo za največ šest mesecev;
-      
strojno opremo, posebej konstruirano za uporabo v gozdarstvu, kot je
določena v standardu SIST ISO 6814;
-      
gozdarsko strojno opremo, vgrajeno na šasijo vozil za zemeljska dela,
kot je določena v standardu SIST ISO 6165;
-      
zamenljivo strojno opremo, ki je popolnoma dvignjena od tal, ko se
vozilo, na katero je pritrjena, uporablja na cesti.
4. člen
(1) Izrazi, uporabljeni v tem
pravilniku, pomenijo:
1.    
»certifikat o homologaciji« je dokument, s katerim homologacijski
organ potrjuje, da je tip vozila, sistema, sestavnega dela ali samostojne
tehnične enote homologiran;
2.    
»certifikat o posamični odobritvi« je dokument, s katerim
homologacijski organ potrjuje, da je posamično pregledano vozilo skladno z
veljavnimi predpisi;
3.    
»dodelano vozilo« je vozilo, izdelano v večstopenjskem postopku
izdelave do končne stopnje tako, da izpolnjuje vse ustrezne zahteve tega
pravilnika, kar se ugotovi v postopku večstopenjske homologacije;
4.    
»dokončano vozilo« je vsako vozilo, izdelano v enotnem postopku
pri proizvajalcu do končne stopnje tako, da izpolnjuje vse ustrezne zahteve
tega pravilnika;
5.    
»homologacija« je postopek ugotavljanja skladnosti, v katerem
homologacijski organ ugotovi, ali tip vozila izpolnjuje ustrezne tehnične
zahteve tega pravilnika in ustreznih tehničnih specifikacij, in v primeru
skladnosti podeli certifikat o homologaciji;
6.    
»homologacija po delih« je homologacijski postopek, s katerim se
postopoma zberejo ustrezni certifikati o homologaciji za z vozilom povezane
sisteme, sestavne dele in samostojne tehnične enote, kot pogoj za homologacijo
vozila kot celote;
7.    
»homologacijski organ« je pristojni organ, odgovoren za vsa
vprašanja povezana s homologacijo vozil, njihovih sistemov, sestavnih delov ali
samostojnih tehničnih enot, za izdajanje in razveljavitev certifikatov o
homologaciji vozil, za delovanje kot kontaktna točka v stikih s
homologacijskimi organi držav članic Evropske unije (v nadaljnjem besedilu:
države članice) in za preverjanje skladnosti proizvodnih postopkov
proizvajalca;
homologacijski organ je odgovoren tudi za
posamično odobritev vozil ter identifikacijo in oceno tehničnega stanja vozil;
8.    
»inženirska ocena« pomeni strokovno oceno o izpolnjenosti
predpisanih zahtev, ki jo opravi strokovnjak, določen s strani tehnične službe,
na podlagi svojih izkušenj na področju vozil ob uporabi uveljavljene inženirske
prakse;
9.    
»nedodelano vozilo« je vozilo, ki potrebuje dodelavo v vsaj eni
nadaljnji stopnji, da bi izpolnilo vse ustrezne zahteve tega pravilnika;
10.  »opisna
dokumentacija« je opisna mapa z dodanimi rezultati preskusov ali drugimi
dokumenti, ki jih je homologacijski organ ali tehnična služba vložila v opisno
mapo pri opravljanju svojega dela;
11.  »opisna
mapa« je celotna zbirka podatkov, risb, fotografij itd., ki jih vložnik
vloge za homologacijo predloži homologacijskemu organu ali tehnični službi
skladno z opisnim listom;
12.  »opisni
list« je dokument z vsebino, kot je podana v Prilogi III tega pravilnika
oziroma v ustrezni prilogi tehnične specifikacije, ki predpisuje podatke, ki
jih mora navesti vložnik vloge za homologacijo;
13.  »osnovno
vozilo« je vsako vozilo na začetni stopnji večstopenjskega homologacijskega
postopka;
14.  »poenostavljena
meritev« pomeni meritve osnovnih parametrov poenostavljenega
homologacijskega preskusa, ki jih zahteva tehnična specifikacija, izvedene v
nelaboratorijskem okolju, ki omogočajo primerljivo presojo ustreznosti
posameznega vozila glede na njegov vpliv na varnost in varovanje okolja;
15.  »posamična
odobritev vozila« je postopek ugotavljanja skladnosti, v katerem
homologacijski organ ugotovi, ali pregledano vozilo izpolnjuje ustrezne
tehnične zahteve tega pravilnika in ustreznih tehničnih specifikacij, ter v
primeru skladnosti podeli certifikat o posamični odobritvi;
16.  »posamična
odobritev predelanega vozila« je postopek ugotavljanja skladnosti, v
katerem tehnična služba ugotovi, ali pregledano predelano vozilo izpolnjuje
ustrezne tehnične zahteve tega pravilnika in ustreznih tehničnih specifikacij
in v primeru skladnosti to potrdi v potrdilu o skladnosti;
17.  »potrdilo
o skladnosti« je dokument, določen v Prilogi VI tega pravilnika, ki ga v
primeru homologacije izda proizvajalec, v primeru posamične odobritve vozila
tehnična služba in v primeru identifikacije in ocene tehničnega stanja vozila
strokovna organizacija, ter z njim potrdi, da vozilo, katerega skladnost je
bila ugotovljena po tem pravilniku, izpolnjuje predpisane zahteve in se lahko
registrira ali da v uporabo brez dodatnega ugotavljanja skladnosti;
18.  »proizvajalec«
je fizična ali pravna oseba, ki je homologacijskemu organu odgovorna za vse
vidike postopka ugotavljanja skladnosti in za skladnost proizvodnje. Proizvajalec
ni nujno neposredno vključen v vse stopnje izdelave vozila, sistema, sestavnega
dela ali samostojne tehnične enote, ki je predmet postopka ugotavljanja
skladnosti;
pooblaščeni zastopnik proizvajalca je
fizična ali pravna oseba s sedežem v Evropski uniji (v nadaljnjem besedilu:
EU), ki jo je proizvajalec pisno pooblastil, da ga zastopa pri homologacijskem
organu in deluje v njegovem imenu na področju tega pravilnika;
kadar ta pravilnik govori o »proizvajalcu«,
je treba to razumeti kot proizvajalca ali njegovega pooblaščenega zastopnika;
19.  »samostojna
tehnična enota« je naprava, na primer naprava za preprečevanje podleta od
zadaj, za katero veljajo zahteve ustrezne tehnične specifikacije in ki naj bi
postala del vozila ter je lahko homologirana ločeno, toda samo v povezavi z
določenimi tipi vozila, kadar tehnična specifikacija to možnost izrecno določa;
20.  »sestavni
del« je naprava, na primer svetilka, za katero veljajo zahteve ustrezne
tehnične specifikacije in ki naj bi postala del vozila ter je lahko
homologirana neodvisno od vozila, kadar tehnična specifikacija to možnost izrecno
določa;
21.  »seznam
opisne dokumentacije« je dokument, v katerem je našteta vsebina opisne
dokumentacije z ustrezno oštevilčenimi ali tako označenimi stranmi, da je
mogoča enoznačna identifikacija posameznih strani;
22.  »sistem«
je kateri koli sistem v vozilu, kot na primer zavore, oprema za uravnavanje
emisije, notranja oprema itd., za katerega veljajo zahteve ustrezne tehnične
specifikacije;
23.  »starodobno
avtentično vozilo« je starodobno vozilo v obliki, kot je bilo izdelano, to
je nespremenjeno in le malo obrabljeno. Mora biti popolnoma originalno,
vključno z notranjo in zunanjo končno obdelavo. Izjeme so možne le za gume,
vžigalne svečke, akumulator in ostale potrošne dele, ki pa morajo ustrezati
specifikaciji iz obdobja izdelave vozila;
24.  »starodobno
originalno vozilo« je starodobno rabljeno vozilo, ki še ni bilo obnovljeno,
z neprekinjeno preteklostjo in v stanju normalne iztrošenosti. Deli, ki se
normalno izrabijo, so lahko nadomeščeni z deli po specifikaciji iz obdobja
izdelave vozila. Dovoljeno je barvanje, kromiranje in tapeciranje v stilu
obdobja;
25.  »starodobno
restavrirano vozilo« je starodobno vozilo znane identitete, ki je bilo
delno ali v celoti obnovljeno. Na vozilu so le manjša odstopanja od proizvodne
specifikacije v primeru neobstoječih delov ali materialov. Če je možno, morajo
biti uporabljeni originalni deli proizvajalca, lahko pa se nadomestijo z
drugimi iste specifikacije. Notranjost in zunanjost ter zunanja površinska
obdelava morajo biti v največji možni meri podobni specifikaciji iz obdobja
izdelave vozila;
26.  »starodobno
sestavljeno vozilo« je starodobno vozilo, sestavljeno iz delov več vozil
istega tipa, v največji možni meri skladno s proizvajalčevo originalno
specifikacijo. Posamezni deli, ki ne predstavljajo nosilca identitete vozila,
so lahko izdelani tudi izven obdobja izdelave vozila. Notranjost in zunanjost
ter zunanja površinska obdelava morajo biti v največji možni meri podobni
originalni specifikaciji;
27.  »strokovna
organizacija« je pravna ali fizična oseba, določena kot strokovni organ za
izvajanje postopka identifikacije in ocene tehničnega stanja vozila;
28.  »tehnična
služba« je pravna ali fizična oseba, določena kot strokovni organ za
izvajanje preskusov, kontrol ali pregledov v postopku homologacije in v
postopku posamične odobritve vozil oziroma za posamično odobritev predelanih
vozil;
29.  »tehnična
specifikacija« je dokument, ki predpisuje tehnične zahteve, ki jih morajo
izpolnjevati sistem, sestavni del ali samostojna tehnična enota vozila, in
postopke, s katerimi je mogoče ugotoviti, ali so predpisane zahteve izpolnjene;
30.  »tip
vozila« označuje vozila določene kategorije, ki se ne razlikujejo v
bistvenih pogledih. Tip vozila lahko vsebuje variante in izvedenke;
31.  »ugotavljanje
skladnosti vozila« je homologacija ali posamična odobritev vozila;
32.  »uvoz«
je pridobitev vozila iz druge države članice in uvoz iz tretje države;
33.  »večstopenjska
homologacija« je postopek, v katerem homologacijski organ ugotovi, ali tip
nedodelanega oziroma dodelanega vozila izpolnjuje ustrezne zahteve tega
pravilnika, in v primeru skladnosti podeli certifikat o homologaciji;
34.  »vozilo«
je vsako motorno oziroma priklopno vozilo, ki spada v eno od kategorij,
določenih v Prilogi I tega pravilnika.
(2) Izrazi, uporabljeni v tem
pravilniku, ki niso opredeljeni v prejšnjem odstavku, imajo enak pomen kot v
predpisih o ES-homologaciji vozil.
5. člen
Priloge I do X, navedene v tem pravilniku,
so njegov sestavni del.
6. člen
Naloge homologacijskega organa v Republiki
Sloveniji izvaja Ministrstvo za promet, Direkcija Republike Slovenije za ceste.
II. HOMOLOGACIJA VOZIL
1. Splošna določba
7. člen
(1) Določbe tega poglavja veljajo za
tiste kategorije vozil, ki niso predmet urejanja predpisov o ES-homologaciji
vozil in so določene v točki 1 Priloge II tega pravilnika.
(2) Določbe tega poglavja veljajo za
vozila za posebne namene, kot so določena v točki 2 Priloge II tega pravilnika.
2. Vloga in postopek za podelitev
homologacije
8. člen
(1) Proizvajalec mora predložiti vlogo
za podelitev homologacije za vozilo homologacijskemu organu. Za vsak tip je
treba vložiti posebno vlogo.
(2) Vlogi za podelitev homologacije
mora proizvajalec priložiti opisno mapo s podatki, določenimi v Prilogi III
tega pravilnika. Poleg tega morajo biti homologacijskemu organu na voljo opisne
dokumentacije homologacije sistemov, sestavnih delov in samostojnih tehničnih
enot vse do odločitve o podelitvi ali zavrnitvi homologacije.
(3) Proizvajalec lahko vlogi na način,
kot je določen v Delu 1 Priloge II tega pravilnika, priloži tudi naslednje dokumente:
-      
certifikate o homologaciji sistema, samostojne tehnične enote ali
sestavnega dela (X),
-      
poročila o preskusu sistema, samostojne tehnične enote ali sestavnega
dela, ki jih je izdelala tehnična služba (A),
-      
poročila o preskusu sistema, samostojne tehnične enote ali sestavnega dela,
ki jih je izdelal proizvajalec (B),
-      
druge dokumente, ki dokazujejo izpolnjenost glavnih zahtev za sistem,
samostojno tehnično enoto ali sestavni del (C).
(4) Če je vlogi priložen en ali več
certifikatov o homologaciji sistema, samostojne tehnične enote ali sestavnega
dela, ki jih je podelil homologacijski organ iz druge države članice, oziroma
poročilo priglašene tehnične službe o preskusu, jih je homologacijski organ
dolžan upoštevati in v tem delu ne sme opravljati preverjanj v smislu tega
pravilnika.
9. člen
(1) Pri večstopenjski homologaciji
morajo podatki, priloženi vlogi za podelitev homologacije, vsebovati:
-      
na prvi stopnji: tiste dele tehnične dokumentacije iz 8. člena tega
pravilnika, potrebne za dokončano vozilo, ki so pomembni za stopnjo izdelave
osnovnega vozila,
-      
na drugi in naslednjih stopnjah: tiste dele tehnične dokumentacije iz 8.
člena tega pravilnika, ki so pomembni za trenutno stopnjo dodelave, in kopijo
certifikata o homologaciji nedodelanega vozila, izdanega za prejšnjo stopnjo
dodelave.
(2) Proizvajalec mora poleg tega
podrobno opredeliti vse morebitne spremembe ali dodatke na nedodelanem vozilu.
10. člen
(1) Homologacijski organ podeli
homologacijo vozila tipom vozil, ki so skladni s podatki v opisni mapi in ki
skladno z njihovo kategorijo izpolnjujejo tehnične zahteve vseh ustreznih
tehničnih specifikacij, kot so določene v Prilogi II tega pravilnika.
Homologacijski organ izvede postopek podelitve homologacije v skladu s Prilogo
VII tega pravilnika.
(2) Homologacijski organ podeli večstopenjsko
homologacijo vozila tipom osnovnih, nedodelanih ali dodelanih vozil, ki so
skladni s podatki v opisni mapi in ki izpolnjujejo tehnične zahteve vseh
ustreznih tehničnih specifikacij, kot so določene v Prilogi II tega pravilnika.
Homologacijski organ izvede postopek podelitve večstopenjske homologacije v
skladu z dodatkom k Prilogi VII tega pravilnika.
(3) Podeljene homologacije so veljavne
in sta na njihovi podlagi dovoljena registracija vozil oziroma njihovo dajanje
v promet ter začetek uporabe do izdaje novih, dopolnjenih oziroma spremenjenih
tehničnih specifikacij. V teh tehničnih specifikacijah se opredeli rok
veljavnosti homologacij, podeljenih na podlagi nadomeščenih tehničnih
specifikacij.
11. člen
Ne glede na določbe prejšnjega člena mora
homologacijski organ zavrniti podelitev homologacije, če ugotovi, da vozilo
kljub izpolnjevanju vseh ustreznih tehničnih zahtev predstavlja večje tveganje
za varnost na cesti, za okolje ali za varnost pri delu.
12. člen
(1) Homologacijski organ mora ob podelitvi
homologacije izpolniti vse ustrezne dele certifikata o homologaciji za vsak tip
vozila, ki mu je podelil homologacijo. Poleg tega izpolni tudi ustrezne dele
priloge, ki je del certifikata o homologaciji, z rezultati preskusov in izdela
oziroma preveri seznam opisne dokumentacije. Izpolnjen certifikat in njegove
priloge dostavi vložniku.
(2) Vzorec certifikata o homologaciji
vozila je določen v Prilogi IV tega pravilnika.
(3) Certifikat o homologaciji se
oštevilči skladno s Prilogo V tega pravilnika.
(4) Vzorec priloge z rezultati
preskusov iz prvega odstavka tega člena je določen v Prilogi VIII tega
pravilnika.
3. Spremembe in dopolnitve podeljenih
homologacij
13. člen
(1) Proizvajalec, ki je pridobil
homologacijo v skladu z določbami tega pravilnika, mora homologacijski organ
obveščati o vseh spremembah podatkov, vključenih v opisno dokumentacijo
homologiranega tipa vozila.
(2) Homologacijski organ sme
obravnavati in odločati le o tistih zahtevah za spremembo ali dopolnitev
homologacije, ki so povezane z njegovimi odločitvami pri prvotni homologaciji.
14. člen
(1) Če se pri homologiranem tipu
vozila spremenijo podatki, navedeni v opisni dokumentaciji, homologacijski
organ izda popravljene strani te dokumentacije. Pri tem označi vsako
popravljeno stran tako, da sta jasno razvidna vrsta spremembe in datum ponovne
izdaje. Homologacijski organ se lahko namesto popravka odloči za izdajo
čistopisa spremenjene opisne dokumentacije s priloženim podrobnim opisom
spremembe. V obeh primerih je treba spremeniti in dopolniti tudi seznam opisne
dokumentacije (ki je priložen certifikatu o homologaciji) tako, da so razvidni
najnovejši datumi popravljenih strani oziroma datum čistopisa opisne
dokumentacije.
(2) Sprememba oziroma dopolnitev se
šteje za »razširitev« in homologacijski organ izda popravljen certifikat o
homologaciji, označen s številko razširitve, v katerem sta jasno navedena
razlog zanjo in datum popravljene izdaje, v naslednjih primerih:
-      
če so potrebni dodatni pregledi ali
-      
če je spremenjen kateri koli podatek v certifikatu o homologaciji, razen
v prilogah, ali
-      
če so po izdaji certifikata o homologaciji začele veljati nove ali
spremenjene zahteve katerekoli tehnične specifikacije, ki se nanašajo na tip
homologiranega vozila.
(3) Če homologacijski organ ugotovi,
da so zaradi spremembe opisne dokumentacije potrebni dodatni pregledi ali novi
preskusi, mora o tem obvestiti proizvajalca, dokumente iz tega člena pa sme
izdati šele po uspešno opravljenih pregledih oziroma preskusih.
4. Odstopi in alternativni postopki
15. člen
Homologacijski organ lahko na prošnjo
proizvajalca dovoli odstop od posameznih zahtev ustreznih tehničnih
specifikacij za:
-      
vozila, izdelana v majhnih serijah,
-      
vozila zaključka serije,
-      
vozila, sisteme, sestavne dele ali samostojne tehnične enote, izdelane
po posebnih tehnologijah ali s posebnimi tehničnimi rešitvami.
16. člen
(1) Za vozila, izdelana v majhnih
serijah, iz prve alinee prejšnjega člena velja, da število vozil takega tipa,
registriranih, danih v promet oziroma vključenih v uporabo v istem koledarskem
letu, ne sme presegati števila enot, navedenega v Delu A Priloge X tega
pravilnika.
(2) Homologacijski organ lahko dovoli
odstop od posameznih zahtev ustreznih tehničnih specifikacij, če je proizvajalec
na drugačen način zagotovil, da imajo ta vozila enako raven varnosti in
varovanja okolja, kot to določajo zahteve ene ali več tehničnih specifikacij.
17. člen
(1) Za vozila zaključka serije iz
druge alinee 15. člena tega pravilnika velja, da smejo biti na podlagi
dovoljenja homologacijskega organa dana v promet, registrirana oziroma
vključena v uporabo nova vozila, skladna homologiranemu tipu vozila, čeprav
homologacija v skladu s tretjim odstavkom 10. člena tega pravilnika ni več
veljavna.
(2) Prejšnji odstavek velja samo za
vozila, ki:
-      
so bila na ozemlju EU in
-      
jih spremlja veljavno potrdilo o skladnosti, izdano, ko je homologacija
zadevnega tipa vozila še veljala, vendar pa niso bila registrirana ali dana v
uporabo pred potekom veljavnosti zadevne homologacije.
(3) Homologacijski organ sme na
zahtevo proizvajalca izdati dovoljenje za obdobje 12 mesecev za dokončana vozila
in za 18 mesecev za dodelana vozila po datumu prenehanja veljavnosti
homologacije. Proizvajalec mora v svoji zahtevi opredeliti tehnične oziroma
gospodarske razloge, na katerih le-ta temelji.
(4) Homologacijski organ mora v treh
mesecih po prejemu vloge odločiti o tem, ali bo izdal dovoljenje in za koliko
vozil zadevnega tipa. Pri svojem odločanju mora upoštevati omejitve, določene v
Delu B Priloge X tega pravilnika.
18. člen
(1) Za vozila, izdelana po posebnih
tehnologijah ali s posebnimi tehničnimi rešitvami, iz tretje alinee 15. člena
tega pravilnika se štejejo tista vozila, pri katerih so uporabljene posebne
tehnologije ali tehnične rešitve, ki zaradi svojih značilnosti niso skladne z
vsemi zahtevami ustreznih tehničnih specifikacij.
(2) V primeru iz prejšnjega odstavka
lahko homologacijski organ podeli homologacijo, če ugotovi, da ta vozila zagotavljajo
vsaj enako raven varnosti in varovanja okolja, kot to določajo zahteve ene ali
več tehničnih specifikacij.
5. Upoštevanje in podeljevanje
vsebinsko enakovrednih homologacij in poročil o preskusih
19. člen
(1) Predpisi, katerih zahteve za
vozila, njihove sisteme, sestavne dele in samostojne tehnične enote so
vsebinsko enake zahtevam tega pravilnika oziroma tehničnih specifikacij iz Dela
1 Priloge II tega pravilnika, so navedeni v Delu 3 iste priloge.
(2) Homologacijski organ pri izvajanju
svojih nalog v skladu s tem pravilnikom upošteva vsebinsko enake homologacije
oziroma poročila o preskusih iz prejšnjega odstavka, in kjer to pride v poštev,
homologacijske oznake, ki se nanašajo nanje.
20. člen
(1) Homologacijski organ na vlogo
proizvajalca prizna veljavnost homologacije, podeljene v državi članici, ki
izkazuje skladnost vozila z njenimi neharmoniziranimi predpisi o homologaciji
vozil, če ugotovi, da ti predpisi zagotavljajo enakovredno raven zavarovanja
javnega interesa kot predpisi, veljavni v Republiki Sloveniji. Na podlagi
odločbe o priznanju homologacije homologacijski organ izda certifikat o homologaciji
iz 12. člena tega pravilnika.
(2) Vlogi za priznanje homologacije iz
prejšnjega odstavka mora proizvajalec priložiti certifikat o homologaciji
vozila s prilogami, izdan v državi izvora, in seznam pridobljenih homologacij
oziroma poročil o preskušanju za ta tip vozila.
6. Ustreznost proizvodnih postopkov
21. člen
(1) Homologacijski organ mora v
postopku podelitve homologacije izvesti potrebne ukrepe v skladu s Prilogo IX
tega pravilnika, po potrebi v sodelovanju s homologacijskimi organi drugih
držav članic, da zagotovi, da proizvodni postopki zagotavljajo skladnost vozil
s homologiranim tipom.
(2) Homologacijski organ mora po
podelitvi homologacije izvajati potrebne ukrepe v skladu s Prilogo IX tega
pravilnika, po potrebi v sodelovanju s homologacijskimi organi drugih držav
članic, da zagotovi, da proizvodni postopki trajno zagotavljajo skladnost vozil
s homologiranim tipom. Preverjanje skladnosti s homologiranim tipom je omejeno
na postopke, določene v 2. točki Priloge IX tega pravilnika.
7. Nadzor nad skladnostjo proizvodov
22. člen
(1) Proizvajalec je odgovoren, da je
vsako izdelano vozilo skladno s homologiranim tipom.
(2) Proizvajalec mora homologacijskemu
organu omogočiti nadzor nad homologiranimi tipi vozil.
23. člen
(1) Neskladnost s homologiranim tipom
obstaja, kadar so ugotovljeni odkloni od podatkov v certifikatu o homologaciji
oziroma v opisni dokumentaciji. Vozilo ni v neskladju s homologiranim tipom,
kadar so odkloni v mejah, ki jih dovoljujejo ustrezne tehnične specifikacije.
(2) Če homologacijski organ ugotovi,
da vozila, ki jih spremlja potrdilo o skladnosti, niso skladna s homologiranim
tipom, odredi proizvajalcu uskladitev proizvodnje s homologiranim tipom.
(3) Če homologacijski organ pri
nadzoru ugotovi neskladnost s homologiranim tipom zaradi odklonov od podatkov v
certifikatu o homologaciji oziroma v opisni dokumentaciji, lahko začasno
odvzame homologacijo, navede, v čem je podana neskladnost, in določi rok za
odpravo neskladnosti. Če proizvajalec v danem roku ne odpravi pomanjkljivosti,
homologacijski organ prekliče homologacijo.
24. člen
(1) Vsak imetnik homologacije mora
obvestiti homologacijski organ o dokončnem prenehanju proizvodnje oziroma o
vsaki spremembi podatkov v opisni dokumentaciji.
(2) Ob dokončnem prenehanju
proizvodnje homologacijski organ prekliče podeljeno homologacijo.
8. Zahteve, ki jih morajo izpolnjevati
tehnične službe
25. člen
(1) Minister, pristojen za trg, lahko
v soglasju z ministrom, pristojnim za promet, z odločbo določi za opravljanje
nalog tehnične službe, ki deluje kot preskuševalni laboratorij, pravno ali
fizično osebo, ki izpolnjuje določila standarda SIST EN ISO/IEC 17025 o
delovanju organov za ugotavljanje skladnosti, pri čemer:
-      
je proizvajalec lahko imenovan kot tehnična služba le, če je to izrecno
dovoljeno s posamezno tehnično specifikacijo,
-      
tehnična služba lahko uporablja tujo opremo le, če se s tem strinja
homologacijski organ.
(2) Po postopku iz prejšnjega odstavka
se lahko imenuje kot tehnično službo pravno ali fizično osebo, ki izpolnjuje
določila standarda SIST EN ISO/IEC 17020, če deluje kot kontrolni organ v
primeru homologacije vozila po delih oziroma v primeru posamične odobritve
vozila.
(3) V odločbi iz prvega in drugega
odstavka tega člena je treba navesti strokovno področje, za katero je tehnična
služba pristojna.
26. člen
Imenovanje pravne ali fizične osebe za
opravljanje nalog tehnične službe se opravi v skladu s predpisom, ki ureja
določanje organov za ugotavljanje skladnosti.
III. POSAMIČNA ODOBRITEV VOZILA
1. Splošne določbe
27. člen
(1) Za postopek posamične odobritve
vozila je v celoti odgovoren homologacijski organ, kar velja tudi v primeru, ko
so določene naloge s tem pravilnikom prenesene na tehnično službo iz 25. člena
tega pravilnika.
(2) Homologacijski organ usmerja in
nadzoruje delo tehnične službe pri izvajanju nalog po tem pravilniku.
28. člen
(1) Postopek posamične odobritve
vozila se izvede za vozilo, katerega tip ni bil homologiran ali posamično
odobren v skladu s tem pravilnikom, oziroma v skladu s predpisi o
ES-homologaciji vozil, če so izpolnjeni pogoji iz drugega odstavka tega člena.
(2) Posamična odobritev vozila se
izvede za:
-      
unikatna vozila oziroma vozila zelo majhnih serij (v nadaljnjem
besedilu: unikatna vozila), katerih letna proizvodnja ne presega 10 vozil in
katerih petletna proizvodnja ne presega 30 vozil (unikatna in serijsko izdelana
vozila, ki nimajo ES-homologacije ali posamične odobritve), in
-      
uvožena vozila, ki niso zajeta v prejšnji alinei in V. poglavju
tega pravilnika (uvožena vozila, ki nimajo ES-homologacije ali posamične
odobritve in niso bila predhodno registrirana v eni od držav članic).
(3) Posamična odobritev vozila se izvede
tudi za vozilo, ki je posamično odobreno, vendar je veljavnost posamične
odobritve omejena samo na državo, ki je odobritev podelila.
2. Vloga in postopek posamične odobritve
29. člen
(1) Zahtevo za posamično odobritev
vozila iz prve alinee drugega odstavka prejšnjega člena vloži njegov
proizvajalec, za vozilo iz druge alinee drugega odstavka prejšnjega člena pa
njegov uvoznik. Za vsako vozilo je treba vložiti posebno zahtevo.
(2) Zahteva se vloži pri
homologacijskemu organu, kopija zahteve s prilogami pa se dostavi tehnični
službi, ki bo pregledala vozilo.
(3) Priloge iz prejšnjega odstavka so:
-      
za vozila iz prve alinee drugega odstavka prejšnjega člena ustrezna
tehnična dokumentacija (risbe, specifikacije, izračuni) ter certifikati o
homologaciji sistemov, samostojnih tehničnih enot ali sestavnih delov oziroma
poročila o njihovem preskusu, kakor je to določeno v Delu 1 Priloge II tega
pravilnika oziroma v Delu 2 iste priloge za vozila za posebne namene;
-      
za vozila iz druge alinee drugega odstavka prejšnjega člena listine o
skladnosti vozila iz države izvora oziroma seznam homologacij, podeljenih
vozilu, njegovim sistemom, samostojnim tehničnim enotam in sestavnim delom,
kakor je to določeno v Delu 1 Priloge II tega pravilnika oziroma v Delu 2 iste
priloge za vozila za posebne namene.
30. člen
(1) Tehnična služba pregleda
predloženo dokumentacijo in vozilo. S pregledom ugotavlja, ali so
konstrukcijsko-tehnične lastnosti vozila skladne z zahtevami tega pravilnika in
ustreznih tehničnih specifikacij. Pri tem tehnična služba preveri tudi tehnično
sposobnost vozila kot celote za varno udeležbo v prometu (npr. splošne
trdnostne zahteve, opremljenost vozila).
(2) Pri unikatnih vozilih tehnična
služba preveri zahteve, navedene v Delu 1 Priloge II tega pravilnika (pri
vozilih za posebne namene se upošteva Del 2). Poleg tega tehnična služba
pregleda zapisnik predhodno izvedenega pregleda vozila po predpisih o tehničnih
pregledih vozil.
(3) Pri uvoženih vozilih tehnična
služba preveri zahteve, navedene v Delu 1 Priloge II tega pravilnika (pri
vozilih za posebne namene se upošteva Del 2). Pri tem se upošteva stanje
harmoniziranih predpisov, ki so bili uveljavljeni za nova vozila v Evropski uniji
ob izdelavi oziroma prvi registraciji vozila.
31. člen
Tehnična služba lahko zahteva dopolnitev
predložene dokumentacije, če je to nujno za izvedbo postopka. Iz enakega
razloga lahko homologacijskemu organu predlaga odreditev izvedbe posebne
strokovne ocene ali laboratorijskih meritev glede izpolnjenosti zahtev
posameznih tehničnih specifikacij po predpisih o ES-homologaciji vozil.
32. člen
(1) Tehnična služba po pregledu vozila
sestavi za pregledano vozilo tehnično poročilo o izpolnjevanju tehničnih zahtev
vseh ustreznih tehničnih specifikacij, kot so določene v Prilogi II tega
pravilnika, in ga pošlje homologacijskemu organu.
(2) Ne glede na prejšnji odstavek mora
tehnična služba homologacijskemu organu predlagati zavrnitev podelitve
posamične odobritve, če oceni, da vozilo kljub izpolnjevanju vseh ustreznih
tehničnih zahtev predstavlja večje tveganje za varnost na cesti, za okolje ali
za varnost pri delu.
33. člen
(1) Homologacijski organ na podlagi
tehničnega poročila tehnične službe oceni skladnost vozila s predpisi in v
primeru izpolnjevanja vseh ustreznih zahtev podeli vozilu certifikat o
posamični odobritvi vozila. Vzorec certifikata za štiri in večkolesna vozila je
objavljen kot vzorec D Priloge VI k Pravilniku o ES-homologaciji in posamični
odobritvi vozil (Uradni list RS, št. 31/09 in 78/09), vzorec za dvo- in
trikolesna vozila ter traktorje pa je v Dodatku k Prilogi IV tega pravilnika.
(2)  V primeru neizpolnjevanja
ustreznih zahtev oziroma v primeru iz drugega odstavka prejšnjega člena
homologacijski organ z odločbo zavrne izdajo certifikata o posamični odobritvi
vozil.
(3) Homologacijski organ lahko pri
vozilu za posebne namene izjemoma dovoli odstop od zahtev iz Priloge II, če je
to nujno zaradi izbranega načina opravljanja nalog, za katere je vozilo
namenjeno, in konstrukcijsko drugačna rešitev ni možna. Pri tem morata biti v
največji možni meri zagotovljena varnost in varstvo okolja. Odstop se dovoli na
podlagi vloge, ki mora vsebovati podroben opis in obrazložitev želenega odstopa
in dokaze o izpolnjevanju varnostnih in okoljevarstvenih zahtev, doseženem na
alternativen način.
IV. POSAMIČNA ODOBRITEV PREDELANEGA VOZILA
1. Splošne določbe
34. člen
(1) Za postopek posamične odobritve
predelanega vozila je odgovorna tehnična služba iz 25. člena tega pravilnika.
(2) Homologacijski organ usmerja in
nadzoruje delo tehnične službe pri izvajanju nalog po tem pravilniku.
35. člen
(1) Postopek posamične odobritve
predelanega vozila se izvede za vozila, ki so že bila homologirana ali
posamično odobrena, če je bila na njih naknadno izvedena sprememba (predelana
vozila), ki:
-      
zadeva podatke, evidentirane v postopku registracije vozila,
-      
zahteva spremembo kategorije vozila,
-      
vpliva na homologirane sestavne dele vozila oziroma
-      
vpliva ali bi lahko vplivala na varnost vozila.
(2) Med spremembe iz prejšnjega
odstavka ne spada vgradnja naslednjih sestavnih delov, ki so bili predhodno
homologirani oziroma odobreni za tip (varianto oziroma izvedenko) vozila, na
katerega se vgrajujejo:
-      
pnevmatike,
-      
platišča,
-      
izpušni sistemi,
-      
vlečne naprave za vozila kategorije M1 in N1,
-      
spojlerji.
(3) Pri pnevmatikah in platiščih se
šteje, da ustrezajo pogojem iz prejšnjega odstavka, če so njihove mere in oznake
navedene v potrdilu o skladnosti vozila, ki ga je izdal proizvajalec vozila.
(4) Vgradnje iz tretje, četrte in pete
alineje drugega odstavka tega člena lahko izvajajo pravne ali fizične osebe, ki
so registrirane za dejavnost vzdrževanja in popravil vozil ter so pooblaščene s
strani proizvajalca vozil za izvajanje del na njegovih proizvodih. Izvajalci
vgradenj morajo za vsako predelavo izdati potrdilo, na katerem morajo biti
podatki, potrebni za identifikacijo vozila, podatki o vrsti spremembe in o
oznaki vgrajenih delov ter njihovi homologaciji oziroma odobritvi. Na podlagi
tega potrdila ena od tehničnih služb izvrši vpis vgradnje v potrdilo o
skladnosti in s tem tudi v računalniško bazo podatkov.
2. Vloga in postopek posamične
odobritve predelanega vozila
36. člen
(1) Zahtevo za posamično odobritev
predelanega vozila iz prvega odstavka prejšnjega člena vloži njegov lastnik. Za
vsako vozilo je treba vložiti posebno zahtevo.
(2) Zahteva se vloži pri
tehnični službi, pristojni za ustrezno kategorijo vozila.
(3) Zahtevi je treba priložiti
obstoječe potrdilo o skladnosti in tehnično dokumentacijo oziroma listine o
skladnosti, ki so povezane z opravljenimi spremembami na vozilu.
37. člen
(1) Tehnična služba pregleda
predloženo dokumentacijo in vozilo. S pregledom preveri predvsem tiste zahteve,
ki se nanašajo na dele vozila, povezane z opravljenimi spremembami. Pri
ugotavljanju ustreznosti opravljene predelave upošteva tudi morebitna navodila
proizvajalca vozila glede možnih predelav.
(2) Pri ugotavljanju skladnosti
predelanih vozil se upošteva stanje predpisov na dan, ko je bilo vozilo prvič registrirano,
razen za novo vgrajene dele, ki so povezani z zaščito drugih udeležencev v
prometu, za katere se upošteva stanje predpisov med predelavo.
38. člen
Tehnična služba lahko zahteva dopolnitev
predložene dokumentacije, če je to nujno za izvedbo postopka. Iz enakega
razloga lahko homologacijskemu organu predlaga odreditev izvedbe posebne
strokovne ocene ali laboratorijskih meritev glede izpolnjenosti zahtev
posameznih tehničnih specifikacij.
39. člen
(1) Tehnična služba vozilu, ki je
skladno s podatki v predloženi dokumentaciji in izpolnjuje veljavne tehnične
zahteve, vpiše predelavo v potrdilo o skladnosti vozila in računalniško bazo
podatkov ter jo s tem odobri, v nasprotnem primeru pa z odločbo zavrne
odobritev predelave.
(2) Ne glede na prejšnji odstavek mora
tehnična služba z odločbo zavrniti posamično odobritev predelanega vozila, če
oceni, da vozilo kljub izpolnjevanju vseh ustreznih tehničnih zahtev
predstavlja večje tveganje za varnost na cesti, za okolje ali za varnost pri
delu.
V. IDENTIFIKACIJA IN OCENA TEHNIČNEGA STANJA VOZILA
1. Uvoz novih ES-homologiranih ali
posamično odobrenih vozil, ki ga ne opravi pooblaščeni zastopnik
40. člen
Fizična ali pravna oseba, ki uvozi novo
vozilo, katerega tip je bil homologiran ali posamično odobren v skladu s
predpisi o ES-homologaciji (razen, če je posamična odobritev omejena na državo,
ki jo je podelila), a zanj ni pridobila potrdila o skladnosti iz prvega
odstavka 46. člena tega pravilnika, mora pri strokovni organizaciji
vložiti zahtevo za identifikacijo in oceno tehničnega stanja vozila.
2. Uvoz rabljenih vozil
41. člen
Fizična ali pravna oseba, ki uvozi rabljeno
vozilo, predhodno začasno ali trajno registrirano v drugi državi članici, mora
pri strokovni organizaciji vložiti zahtevo za identifikacijo in oceno
tehničnega stanja vozila.
42. člen
(1) Fizična ali pravna oseba, ki uvozi
vozilo, lahko pri strokovni organizaciji vloži zahtevo za razvrstitev vozila
kot starodobno vozilo (starodobnik). Po izvedeni identifikaciji vozila
strokovna organizacija razvrsti vozilo kot starodobnik, če izpolnjuje pogoje iz
drugega odstavka tega člena.
(2) Starodobnik je vozilo, ki je
starejše od 25 let, ohranjeno in tehnično vzdrževano tako, da je skladno z
originalno konstrukcijsko sestavo in obliko in se zaradi tega svojega
zgodovinskega in tehničnega pomena praviloma ne uporablja za vsakodnevne
prevoze.
(3) Kot starodobno vozilo po prejšnjem
odstavku se lahko razvrsti vozilo, če izpolnjuje zahteve enega od štirih razredov
starodobnikov, ki jih glede na njihovo skladnost z originalno zgradbo določa
Mednarodna organizacija starodobnih vozil – FIVA:
-      
avtentično vozilo,
-      
originalno vozilo,
-      
restavrirano vozilo,
-      
sestavljeno vozilo.
(4) Razvrstitev vozila med starodobna
vozila opravi strokovna organizacija na podlagi identifikacije vozila in
dokumentov, ki jih predloži vlagatelj in iz katerih so razvidni proizvajalec,
leto izdelave vozila in tehnični podatki o vozilu, ter poročila o uvrstitvi
vozila v posamezen razred iz prejšnjega odstavka, ki ga izda nacionalna
organizacija starodobnih vozil, ki je članica Mednarodne organizacije
starodobnih vozil – FIVA. Poročilo o uvrstitvi vozila v posamezen razred mora
vsebovati tudi popoln zapisnik o oceni vozila in fotografijo vozila.
(5) Strokovna organizacija zavrne
razvrstitev vozila med starodobna vozila, če ugotovi neskladnost med vozilom in
poročilom o uvrstitvi vozila v posamezen razred.
(6) Postopek razvrstitve vozila med
starodobna vozila iz tega člena se lahko uporabi tudi za vozila, ki so v
Republiki Sloveniji že registrirana in so šele kasneje izpolnila starostni
pogoj.
3. Uvoz vozil za določene subjekte
43. člen
(1) Vozila, ki so uvožena za potrebe:
a) 
šefov tujih držav in odposlancev šefov tujih
držav v posebni misiji ter za potrebe članov njihovega spremstva – za službeno
in osebno uporabo,
b) 
mednarodnih in meddržavnih organizacij – za službeno
uporabo,
c) 
diplomatskih in konzularnih predstavništev
tujih držav v Republiki Sloveniji – za službeno uporabo,
d) 
diplomatskega in konzularnega osebja tujih
predstavništev v Republiki Sloveniji in njihovih ožjih družinskih članov – za
osebno uporabo,
e) 
državljanov Republike Slovenije, ki se vračajo
za stalno z začasnega dela ali bivanja v tujini, če so bili v tujini brez
presledka najmanj eno leto,
f)  
tujcev, ki dobijo dovoljenje za začasno ali
stalno bivanje v Republiki Sloveniji,
g) 
oseb, ki so postale lastniki vozila na podlagi
sklepa o dedovanju,
h) 
humanitarnih organizacij za opravljanje njihove
humanitarne dejavnosti, morajo pri strokovni organizaciji opraviti postopek
identifikacije.
(2) Točka d) prejšnjega odstavka ne
velja za državljane Republike Slovenije.
(3) Točki e) in f) prvega odstavka
tega člena se lahko uveljavita v enem letu od stalne vrnitve oziroma pridobitve
dovoljenja za začasno ali stalno bivanje za vozilo, ki je bilo predhodno v
lasti in uporabi prosilca najmanj 6 mesecev.
(4) Točka g) prvega odstavka tega
člena se lahko uveljavi v enem letu po pravnomočnosti sklepa o dedovanju.
(5) Točka h) prvega odstavka tega
člena velja samo za podarjena vozila.
4. Postopek identifikacije in ocene tehničnega
stanja vozila
44. člen
(1) Identifikacija iz 40. do 43. člena
tega pravilnika je namenjena ugotovitvi istovetnosti vozila glede na podatke v
priloženih dokumentih.
(2) Pri oceni tehničnega stanja vozila
iz 40. in 41. člena tega pravilnika se vizualno preverita njegova celovitost
(vgrajenost vseh zahtevanih sestavnih delov) in sposobnost za varno vožnjo v
cestnem prometu oziroma za varno delo pri kmetijskih in gozdarskih opravilih.
Preveri se, ali je bilo vozilo morebiti predelano. V primeru dvoma o tehničnem
stanju vozila lahko strokovna organizacija pred svojo odločitvijo vložnika
napoti na pregled vozila po predpisih o tehničnih pregledih vozil.
(3) Zahtevi je pri novem vozilu treba
priložiti izvirnik potrdila o skladnosti, izdanega v državi izvora vozila, pri
rabljenem vozilu pa izvirnik ali kopijo veljavnega registracijskega dokumenta
oziroma prometnega dovoljenja. Izjemoma se lahko predloži tudi drug dokument,
če je iz njega mogoče pridobiti potrebne podatke.
(4) Strokovna organizacija po vpogledu
izvirne dokumentacije v spis zadeve vloži njene kopije.
VI. POTRDILO O SKLADNOSTI
1. Izdaja potrdila o skladnosti
1.1 Homologirana vozila
45. člen
Proizvajalec kot imetnik homologacije
vozila v skladu z določbami tega pravilnika mora izdati potrdilo o skladnosti
na obrazcu in na način, kot je določen v Poglavju A Priloge VI tega pravilnika.
Potrdilo o skladnosti mora spremljati vsako vozilo, dokončano, dodelano ali
nedodelano, izdelano skladno s homologiranim tipom vozila. S tem potrdilom
proizvajalec jamči skladnost vozila s homologiranim vozilom in njegovo tehnično
brezhibnost.
46. člen
(1) Proizvajalec kot imetnik
ES-homologacije vozila mora za vozila, katerih prva registracija bo opravljena
v Republiki Sloveniji, izdati potrdilo o skladnosti iz prejšnjega člena.
(2) Proizvajalec za vozila iz
prejšnjega odstavka ni dolžan izdati ES-potrdila o skladnosti v skladu s
predpisi o ES-homologaciji vozil, razen če kupec vozila to izrecno zahteva.
1.2 Posamično odobrena vozila
47. člen
Tehnična služba, ki je posamično vozilo
pregledala v skladu s III. poglavjem tega pravilnika, izda na podlagi certifikata
o posamični odobritvi vozila, ki ga je izdal homologacijski organ, potrdilo o
skladnosti za posamično odobreno vozilo, na obrazcu in na način, kot je določen
v Poglavju B Priloge VI tega pravilnika.
1.3 Posamično odobrena predelana
vozila
48. člen
(1) V primeru posamične odobritve
predelanega vozila, za katerega je bilo potrdilo o skladnosti že izdano, mora
tehnična služba po ugotovitvi, da vozilo izpolnjuje vse predpisane zahteve,
vpisati predelavo v ustrezno rubriko na hrbtni strani obstoječega potrdila o
skladnosti. V tem primeru ne izda novega potrdila o skladnosti.
(2) V primeru posamične odobritve
predelanega vozila, ki je bilo registrirano v Republiki Sloveniji pred
uveljavitvijo tega pravilnika in za katerega potrdilo o skladnosti še ni bilo
izdano, mora tehnična služba po ugotovitvi, da vozilo izpolnjuje vse predpisane
zahteve, izdati potrdilo o skladnosti na obrazcu in na način, kot je določen v
Poglavju C Priloge VI tega pravilnika. V tem primeru vpiše na prvi strani
potrdila podatke o nepredelanem vozilu, samo predelavo pa vpiše v ustrezno
rubriko na hrbtni strani.
1.4 Vozila pregledana po postopku
identifikacije in ocene tehničnega stanja vozila
49. člen
(1) Strokovna organizacija, ki je
izvedla postopke v skladu s V. poglavjem tega pravilnika, mora po ugotovitvi,
da vozilo ustreza spremljajoči dokumentaciji o njegovem izvoru in da je
v primerih izvedbe postopkov iz 40. ali 41. člena tega pravilnika tudi tehnično
ustrezno, izdati potrdilo o skladnosti na obrazcu in na način, kot je določen v
Poglavju B Priloge VI tega pravilnika.
(2) Strokovna organizacija, ki izda
potrdilo o skladnosti, mora v primeru izvedbe postopka iz 42. ali 43. člena
tega pravilnika opombo o tem vnesti v potrdilo.
1.5 Dodatni list
50. člen
Če na potrdilu o skladnosti na strani 2
zmanjka prostora za vpis predelav ali sprememb, se k osnovnemu dokumentu
priključi dodatni list. Obrazec dodatnega lista je določen v Poglavju E Priloge
VI tega pravilnika. Obrazec mora biti izdelan na enakem papirju kot potrdilo o
skladnosti. Dodatni list ni vnaprej oštevilčen.
1.6 Izdelava in dobava potrdila o
skladnosti
51. člen
(1) Potrdilo o skladnosti mora biti
izdelano tako, da ga ni mogoče ponarediti. Zato mora biti natisnjeno na
dokumentni papir RS (vodni tisk), 110 gramski.
(2) Proizvajalci, tehnične službe in
strokovne organizacije nabavijo oštevilčene obrazce potrdil o skladnosti pri
homologacijskem organu. Izdajatelj potrdil o skladnosti mora voditi evidenco
izdanih potrdil ter sproti dostavljati podatke o tem homologacijskemu organu.
Te podatke mora zaradi njihovega prenosa v centralno bazo podatkov o vozilih
dostaviti po elektronski poti na način, dogovorjen s homologacijskim organom.
(3) Da si proizvajalec kot
imetnik ES-homologacije vozila pridobi možnost izdajanja potrdil o skladnosti
za svoja vozila, katerih prva registracija bo opravljena v Republiki Sloveniji,
mora predhodno predložiti homologacijskemu organu kopijo certifikata o
ES-homologaciji s prilogami in tehnične podatke o vozilu, kot je določeno v
Delu 1 Priloge III (v elektronski obliki). Homologacijski organ izda
proizvajalcu potrdilo o prejemu navedene dokumentacije, s katerim proizvajalec
nabavlja obrazce potrdil o skladnosti iz prejšnjega odstavka.
1.7 Dvojnik potrdila o skladnosti
52. člen
Proizvajalec, tehnična služba oziroma
strokovna organizacija, ki je izdala potrdilo o skladnosti po tem pravilniku,
na zahtevo lastnika vozila izda dvojnik potrdila o skladnosti, če je bil njegov
original izgubljen ali uničen. Dvojnik potrdila o skladnosti se izda na obrazcu
in na način, kot je določen v Poglavju D Priloge VI tega pravilnika. Za
izdelavo in nabavo dvojnika potrdila o skladnosti veljajo določbe prvega in drugega
odstavka prejšnjega člena.
1.8 Cene za izdajo potrdila o
skladnosti in obrazcev
53. člen
Cena za izdajo potrdila o skladnosti
oziroma njegovega dvojnika se obračuna v skladu s 3. členom Uredbe o cenah za
storitve v postopkih homologacije in posamične odobritve vozil (Uradni list RS,
št. 72/00), cena njihovih obrazcev pa v skladu s 4. členom iste uredbe.
2. Dajanje v promet, registracija in
začetek uporabe
2.1 Dajanje v promet in začetek
uporabe
54. člen
Nova vozila smejo biti dana v promet in se
smejo začeti uporabljati, če jim je, v zvezi z njihovo konstrukcijo in delovanjem,
priloženo veljavno potrdilo o skladnosti, izdano v skladu s 45. do 47. ali 49.
členom tega pravilnika. Nedodelana vozila je dovoljeno dati v promet, pristojni
organ pa lahko zavrne njihovo trajno registracijo in začetek uporabe, dokler
niso dodelana.
2.2 Registracija
55. člen
Vozila smejo biti registrirana, če jim je,
v zvezi z njihovo konstrukcijo in delovanjem, priloženo veljavno potrdilo o
skladnosti, izdano v skladu s 45. do 47. ali 49. členom tega pravilnika.
VII. ZAHTEVE, KI JIH MORAJO IZPOLNJEVATI STROKOVNE
ORGANIZACIJE
56. člen
(1) Naloge strokovne organizacije iz
V. poglavja tega pravilnika smejo opravljati pravne ali fizične osebe, ki
pridobijo ustrezno odločbo, ki jo na predlog homologacijskega organa izda
minister, pristojen za promet.
(2) Za pridobitev pooblastila iz
prejšnjega odstavka morajo pravne ali fizične osebe izpolnjevati naslednje
pogoje:
-      
razpolagati morajo s strokovno usposobljenim osebjem, potrebno opremo in
prostori,
-      
trajno morajo zagotavljati neodvisnost in nepristranskost v razmerju do
pravnih ali fizičnih oseb, ki so neposredno ali posredno povezane s proizvodom,
katerega skladnost se ugotavlja,
-      
zagotavljati morajo poslovno tajnost,
-      
zavarovano morajo imeti odgovornost za izvajanje dejavnosti,
-      
imeti morajo zbirko homologacijskih in drugih tehničnih predpisov o
vozilih.
(3) Izpolnjevanje pogojev iz
prejšnjega odstavka se dokazuje s pridobljeno akreditacijo po standardu SIST EN
ISO/IEC 17020.
57. člen
(1) Ne glede na določbo tretjega odstavka
prejšnjega člena se izpolnjevanje pogojev za naloge strokovnih organizacij iz
40. do 43. člena tega pravilnika za vozila kategorije M1, katerih
tip je bil homologiran v skladu s predpisi o ES-homologaciji, ne dokazuje
izključno s pridobljeno akreditacijo.
(2) Poleg pogojev iz drugega odstavka
prejšnjega člena morajo pravne in fizične osebe iz prejšnjega odstavka tega
člena, ki nimajo pridobljene akreditacije po SIST EN ISO/IEC 17020,
izpolnjevati tudi naslednje pogoje:
-      
imeti morajo dokument, iz katerega je razviden način izvajanja prevzete
naloge identifikacije in ocene tehničnega stanja vozila v skladu z usmeritvami
homologacijskega organa,
-      
strokovni delavec, ki izvaja postopke mora imeti najmanj V. stopnjo
izobrazbe strojne smeri z najmanj triletnimi izkušnjami iz avtomehanične
dejavnosti in mora izpolnjevati pogoje za kontrolorja tehničnih pregledov,
-      
imeti morajo programsko opremo, potrebno za dostop do baz podatkov o
vozilih, ki jih vodi homologacijski organ,
-      
imeti morajo pooblastilo za opravljanje tehničnih pregledov vozil na
podlagi predpisov o varnosti cestnega prometa.
58. člen
(1) Pooblastilo strokovni organizaciji
se podeli za nedoločen čas.
(2) Strokovni organizaciji se lahko
odvzame podeljeno pooblastilo:
-      
če preneha izpolnjevati predpisane zahteve,
-      
če je proti njej uveden postopek stečaja ali likvidacije ali je
prenehala poslovati na podlagi sodne odločbe ali iz drugega razloga,
-      
če svojih nalog ne opravlja v skladu s predpisi oziroma smernicami
homologacijskega organa.
(3) Zoper odločbo o odvzemu
pooblastila ni pritožbe, možen pa je upravni spor.
VIII. INŠPEKCIJSKI NADZOR
59. člen
Inšpekcijski nadzor nad izvajanjem določb
tega pravilnika opravlja Tržni inšpektorat Republike Slovenije.

Priloga
I: Opredelitev kategorij vozil
Priloga
II: Seznam zahtev za vozila
Priloga
III: Opisni list
Priloga
IV: Certifikat o homologaciji vozila
Priloga
V: Sistem številčnega označevanja certifikatov o homologaciji vozil
Priloga
VI: Potrdilo o skladnosti vozila
Priloga
VII: Postopek homologacije
Priloga
VIII: Rezultati preskušanj
Priloga
IX: Postopki za zagotavljanje skladnosti proizvodnje
Priloga
X: Omejitve za majhne serije in zaključek serije

Pravilnik o ugotavljanju skladnosti vozil
(Uradni list RS, št. 105/09)
vsebuje naslednje prehodne in končne določbe:
»IX. PREHODNE IN KONČNE DOLOČBE
60. člen
(1) Homologacije vozil, podeljene na
podlagi Pravilnika o ugotavljanju skladnosti vozil (Uradni list RS, št. 30/04,
17/07, 18/07 – popr. in 31/09), ostanejo v veljavi in sta na njihovi podlagi
dovoljena registracija vozil oziroma njihovo dajanje na trg ter začetek uporabe
do izdaje novih, dopolnjenih oziroma spremenjenih tehničnih specifikacij iz
Priloge II tega pravilnika. V teh tehničnih specifikacijah se opredeli rok
veljavnosti homologacij, podeljenih na podlagi nadomeščenih tehničnih specifikacij.
(2) Vozila, dana na trg in v uporabo
na podlagi pravilnika iz prejšnjega odstavka, se smejo uporabljati brez časovne
omejitve.
61. člen
Z dnem uveljavitve tega pravilnika preneha
veljati Pravilnik o ugotavljanju skladnosti vozil (Uradni list RS, št. 30/04,
17/07, 18/07 – popr. in 31/09).
62. člen
Pooblastila tehničnim službam in strokovnim
organizacijam za izvajanje postopkov na podlagi Pravilnika o ugotavljanju
skladnosti vozil (Uradni list RS, št. 30/04, 17/07, 18/07 – popr. in 31/09)
ostanejo v veljavi do svojega izteka.
63. člen
Do razveljavitve ostanejo v veljavi
naslednji predpisi:
-      
Odredba o homologiranju zaščitnih čelad za voznike in sovoznike motornih
koles in mopedov (št. 22.04) (Uradni list RS, št. 74/97);
-      
Odredba o homologiranju varnostnih trikotnikov (št. 27.03) (Uradni
list RS, št. 62/99);
-      
Odredba o homologiranju posebnih opozorilnih svetilk za motorna vozila
(št. 65.00) (Uradni list RS, št. 55/96);
-      
Odredba o homologiranju tabel za označevanje počasnih vozil (št. 69.01)
(Uradni list RS, št. 62/99 in 80/99);
-      
Odredba o homologiranju tabel za označevanje težkih in dolgih vozil (št.
70.01) (Uradni list RS, št. 62/99 in 80/99);
-      
Odredba o homologiranju vozil na akumulatorski električni pogon glede
posebnih pogojev za njihovo konstrukcijo in funkcionalno varnost (št. 100.00)
(Uradni list RS, št. 74/97);
-      
Odredba o homologiranju odsevnih oznak za težka in dolga vozila ter
njihove priklopnike (št. 104.00) (Uradni list RS, št. 62/99 in 80/99).
64. člen
(1) Zaradi novo uvedenega dodatnega
opisa pri vozilih za posebne namene (»Univerzalno«) se vozila kategorije N2
ali N3 (tudi N2G ali N3G) s pogonom na vsa
kolesa, ki so že serijsko opremljena s priključki za posamezna orodja, tako na
sprednjem, kot tudi na zadnjem delu vozila, in imajo odgonsko gred za
poganjanje različnih orodij ter so poleg prevoza blaga na samem vozilu
namenjena za izvajanje različnih del s posameznimi prigrajenimi orodji ali za
pogon drugih naprav ter za vleko priklopnikov, uvrstijo v obliko nadgradnje »za
posebne namene – SG« z dodatnim vpisom »Univerzalno« (primer takega vozila je
»Mercedes-Benz UNIMOG«).
(2) Že registrirana vozila s
karakteristikami iz prejšnjega odstavka, ki so bila do sedaj uvrščena v neko
drugo obliko nadgradnje in z drugačnim dodatnim vpisom, se prerazvrstijo, kot
je določeno v prejšnjem odstavku.
65. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2010, razen določb 64. člena, ki se začnejo uporabljati
1. marca 2010.«.

Pravilnik o spremembah Pravilnika o
ugotavljanju skladnosti vozil (Uradni list RS, št. 9/10)
spreminja 65. člen pravilnika tako, da se glasi:
»65. člen
Ta pravilnik začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2010, razen določb 64. člena, ki se začnejo uporabljati
1. maja 2010.«;
ter vsebuje naslednjo prehodno
in končno določbo:
»PREHODNA IN KONČNA DOLOČBA
7. člen
Postopki podelitve oziroma podaljšanja
pooblastil tehničnim službam in strokovnim organizacijam, ki so se začeli pred
uveljavitvijo tega pravilnika, se dokončajo po določbah Pravilnika o
ugotavljanju skladnosti vozil (Uradni list RS, št. 105/09), ko je bil
spremenjen s tem pravilnikom.
8. člen
Ta pravilnik začne veljati naslednji dan po
objavi v Uradnem listu Republike Slovenije.«.