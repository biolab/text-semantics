1. člen
(1) Za kulturni spomenik državnega pomena se razglasi
enota dediščine: Novo mesto – Narodni dom (EŠD 8581).
(2) Enota iz prejšnjega odstavka ima izjemen kulturni
pomen za Republiko Slovenijo kot pomembna zgodovinska lokacija in najstarejši namensko
zgrajen slovenski Narodni dom.
(3) Enota iz prvega odstavka tega člena je kulturni
spomenik z zgodovinskimi in urbanističnimi vrednotami.
(4) Narodni dom v Novem mestu se razglasi z namenom, da
se zagotovi njegov nadaljnji obstoj in ohrani zgodovinska lokacija.
2. člen
Vrednote, ki utemeljujejo razglasitev za spomenik državnega pomena,
so:
-       
Narodni dom v Novem mestu je najstarejši namensko postavljen slovenski
narodni dom na ozemlju Republike Slovenije, zgrajen med 1873 in 1885,
-       
stavba Narodnega doma je ena od dominant Sokolske ulice in ožjega
srednjeveškega jedra mesta, nad Glavnim trgom in pod Kapitljem,
-       
v Narodnem domu so delovala številna slovenska društva, med njimi
telovadno društvo Južni Sokol in več kulturnih društev, ki so svoja srečanja in
predstave imela v veliki dvorani in s temi prireditvami vplivala na razvoj
kulture v tem delu Slovenije.
3. člen
(1) Spomenik obsega nepremičnini: stavbo št. 1012, k. o.
1456 – Novo mesto in parcelo št. 1683, k. o. 1456 – Novo mesto.
(2) Meja spomenika je določena na digitalnem katastrskem
načrtu (uveljavljen 23. februarja 2001, Uradni list RS, št. 16/01;
datoteka z dne 18. novembra 2014; izvorno merilo 1: 1000) in vrisana na
temeljnem topografskem načrtu v merilu 1: 5000.
(3) Izvirnika načrtov iz prejšnjega odstavka hranita
ministrstvo, pristojno za kulturno dediščino, in Zavod za varstvo kulturne
dediščine Slovenije (v nadaljnjem besedilu: Zavod).
4. člen
Varovane sestavine kulturnega spomenika so:
-       
avtentična lokacija,
-       
gabariti stavbe Narodnega doma,
-       
čelno pročelje v celoti, z vsemi odprtinami in portalom,
-       
notranja tlorisna razporeditev z veliko dvorano v nadstropju,
-       
originalni deli stavbnega pohištva,
-       
javna kulturna namembnost.
5. člen
Za spomenik velja varstveni režim, ki določa:
-       
ohranjanje in varovanje gabaritov Narodnega doma in stavbne lupine,
-       
ohranjanje glavnega pročelja objekta z vsemi dekorativnimi elementi
(portal, razporedi odprtin),
-       
ohranjanje tlorisov in originalnega stavbnega pohištva,
-       
ohranjanje javne kulturne namembnosti Narodnega doma.
6. člen
Lastnik ali upravljavec mora omogočiti javnosti brezplačno dostopnost
spomenika najmanj trikrat letno: ob kulturnem prazniku 8. februarja,
3. decembra in ob dnevih kulturne dediščine.
7. člen
Spomenik se ob vhodu označi s predpisano oznako, tako da ta
ne krni zgodovinske podobe ali posameznih delov kulturnega spomenika.
8. člen
Za vse posege v spomenik, razen če zakon ne določa drugače,
je treba predhodno pridobiti kulturnovarstvene pogoje in kulturnovarstveno
soglasje Zavoda.
9. člen
Izvajanje tega odloka nadzira inšpektorat, pristojen za
kulturno dediščino.
KONČNI DOLOČBI
10. člen
Pristojno sodišče po uradni dolžnosti zaznamuje v zemljiški knjigi
status kulturnega spomenika na nepremičninah, navedenih v prvem odstavku 3.
člena tega odloka.
11. člen
Ta odlok začne veljati naslednji dan po objavi v Uradnem
listu Republike Slovenije.
Št. 00716-2/2015
Ljubljana, dne 12. marca 2015
EVA 2015-3340-0001
Vlada Republike Slovenije
dr. Miroslav Cerar l.r.
Predsednik