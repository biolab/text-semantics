I. SPLOŠNE DOLOČBE
1. člen
(vsebina pravilnika)
(1) Ta pravilnik določa postopek za
sprejem, premestitev in odpust uporabnikov pri uveljavljanju pravice do
institucionalnega varstva odraslih v
obliki dnevnega ali celodnevnega institucionalnega varstva, ki ga na področju
socialnega varstva v skladu s predpisanimi standardi in normativi izvajajo
izvajalci v okviru mreže javne službe, in sicer:
-      
domovi za starejše,
-      
posebni socialno varstveni zavodi za odrasle,
-      
varstveno delovni centri in
-      
socialno varstveni zavodi za usposabljanje (v centrih za institucionalno
varstvo odraslih)
(v nadaljnjem besedilu: izvajalci
institucionalnega varstva).
(2) Ta pravilnik določa tudi posebnosti
postopka pri uveljavljanju pravice do institucionalnega varstva v varstveno
delovnih centrih in posebnosti postopka sprejema, premestitve in odpusta v
drugi družini ter posebnosti
postopka pri kriznih namestitvah odraslih oseb z motnjami v duševnem razvoju, s
težavami v duševnem zdravju, s senzornimi motnjami in motnjami v gibanju (v
nadaljnjem besedilu: odrasle osebe s posebnimi potrebami) in starejših oseb.
(3) Določbe tega pravilnika se uporabljajo
tudi pri uveljavljanju pravice do storitve vodenja in varstva ter zaposlitve
pod posebnimi pogoji, kolikor posamezna vprašanja niso drugače urejena.
(4) Če se institucionalno varstvo iz prvega
in drugega odstavka tega člena ali storitev vodenja in varstva ter zaposlitve
pod posebnimi pogoji izvaja pri koncesionarju, ima ta v postopku sprejema,
premestitve in odpusta smiselno enake pravice in obveznosti kot jih ima v
skladu z Zakonom o socialnem varstvu (v nadaljnjem besedilu: zakon) javni
socialno varstveni zavod.
2. člen
(nadstandardna storitev)
Določbe tega pravilnika, se uporabljajo
tudi pri uveljavljanju pravice do storitve institucionalnega varstva, ki se izvaja
v pogojih, ki so višji od minimalnih tehničnih pogojev, predpisanih za
izvajanje te storitve (nadstandardna storitev).
3. člen
(izključitev uporabe pravilnika)
Pri sprejemu uporabnikov v socialno
varstvene zavode za usposabljanje, ki se vključujejo v izvajanje storitev na
podlagi Zakona o usmerjanju otrok s posebnimi potrebami (Uradni list RS, št.
54/00), se ta pravilnik ne uporablja.
4. člen
(sklenitev dogovora)
Sprejem, premestitev in odpust uporabnika
se opravi na podlagi dogovora o trajanju, vrsti in načinu zagotavljanja
storitve institucionalnega varstva ali storitve vodenja, varstva ter zaposlitve
pod posebnimi pogoji (v nadaljnjem besedilu: dogovor), ki ga uporabnik in
izvajalec storitve skleneta po postopku iz tega pravilnika.
5. člen
(primeri, ko se izvede upravni postopek)
(1) Ne glede na določbo prejšnjega člena
lahko izvajalec institucionalnega varstva o sprejemu na podlagi 96. člena
zakona odloči v splošnem upravnem postopku v nujnih primerih, ko z uporabnikom
ni mogoče skleniti dogovora iz 92. člena zakona, ker uporabnik zaradi duševne
bolezni oziroma duševnega ali telesnega stanja ni sposoben sprejeti ali
izraziti voljne in zavestne odločitve o namestitvi v zavodu, njegovega varstva
in oskrbe pa ni mogoče zagotoviti na drug način. Zavod odloči o sprejemu v
upravnem postopku na podlagi vloge skrbnika oziroma skrbnika za poseben primer,
ki v skladu s predpisi o zakonski zvezi in družinskih razmerjih v tem postopku
skrbi za varstvo uporabnikove osebnosti in za druge njegove pravice in koristi.
Odločba o sprejemu mora vsebovati razloge, ki utemeljujejo nujnost sprejema.
(2) Zavod na podlagi 96. člena zakona
odloči v splošnem upravnem postopku tudi o premestitvi in odpustu uporabnika iz
zavoda v primerih, ko je glede na okoliščine potrebno nujno ukrepati, z
uporabnikom pa zaradi razlogov na njegovi strani ali zaradi spremenjenih potreb
pri izvajanju storitve ni mogoče skleniti dogovora iz 92. člena zakona oziroma
dodatka k dogovoru.
(3) Zavod na podlagi 96. člena zakona
odloči tudi, če ugotovi, da po predpisih o socialnem varstvu ne gre za upravičenca
do institucionalnega varstva.
5.a člen
V primeru smrti uporabnika med postopkom
sprejema, premestitve ali odpusta, ko se ne odloča v splošnem upravnem
postopku, zavod z uradnim zaznamkom zaključi postopek.
6. člen
(uporaba zakona, ki ureja nepravdni
postopek)
Ob sprejemu uporabnika v zavod ali med
izvajanjem institucionalnega varstva je zaradi duševne bolezni oziroma
duševnega stanja uporabnika dopustna omejitev svobode gibanja uporabnika le, če
je o pridržanju odločilo pristojno sodišče po določbah zakona, ki ureja
nepravdni postopek v teh primerih.
7. člen
(pomen izrazov)
Posamezni izrazi imajo v tem pravilniku
naslednji pomen:
-      
uporabnik je upravičenec do storitve, ki ga kot upravičenca določata
zakon in Pravilnik o standardih in normativih za izvajanje socialno varstvenih
storitev (Uradni list RS, št. 52/95, 2/98, 19/99, 28/99 in 127/03 – popr.),
-      
zavezanec je pravna ali fizična oseba, ki je v skladu z Uredbo o merilih
za določanje oprostitev pri plačilu socialno varstvenih storitev (Uradni list
RS, št. 38/02, 106/02 in 100/03, v nadaljnjem besedilu: uredba) dolžna
prispevati k plačilu storitve v primeru, kadar uporabnik nima dovolj lastnih
sredstev,
-      
plačnik je Republika Slovenija ali občina, ki je v skladu z zakonom in
uredbo dolžna (do)plačevati k plačilu storitve za uporabnika,
-      
zavod je izvajalec iz 1. člena tega pravilnika, ki deluje kot javni
zavod ali koncesionar in izvaja storitev institucionalnega varstva oziroma
vodenja in varstva ter zaposlitve pod posebnimi pogoji,
-      
del zavoda je skupina prostorov, v katerih se izvaja določena vrsta
oziroma obseg storitve, in je funkcionalni del organizacijske enote zavoda,
-      
prednostni zavod je zavod, ki ga uporabnik v prošnji določi kot
prednostnega in ki izvaja naloge, določene v sedmem in osmem odstavku 12. člena
tega pravilnika,
-      
krizna namestitev starejših oseb in odraslih oseb s posebnimi potrebami
je nujna namestitev, ki izhaja iz potrebe po takojšnji pomoči (nasilje v
družini, deložacija, hospitalizacija ali smrt osebe, ki skrbi za starejšo osebo
ali odraslo osebo s posebnimi potrebami, življenjska nevarnost zaradi demence
ali drugih stanj) brez predhodnih pisnih priprav in obveščanj ter s trajanjem
do 21 dni.
II. SKUPNE DOLOČBE O POSTOPKU
8. člen
(prošnja uporabnika za sprejem ali
premestitev)
(1) Prošnjo za sprejem ali premestitev v
institucionalno varstvo vloži uporabnik ali njegov zakoniti zastopnik na
obrazcu, ki je priloga 1 tega pravilnika. Uporabnik oziroma njegov zakoniti
zastopnik mora prošnjo lastnoročno podpisati.
(2) Prošnja iz prejšnjega odstavka se lahko
pošlje kot poštna pošiljka ali preda osebno osebi ali službi, ki je v zavodu
določena za sprejem prošenj; če to omogoča informacijski sistem, se prošnja
lahko pošlje po elektronskem mediju v skladu z določbami zakona, ki ureja elektronsko
poslovanje in podpis.
(3) Izjemoma lahko prošnjo namesto
uporabnika oziroma njegovega zakonitega zastopnika podpiše njegov zakonec, oče
ali mati, sin ali hči, ali druga oseba, ki jo je pooblastil uporabnik, pri
čemer mora na prošnji ob podpisu navesti tudi svoj naslov.
(4) V primeru iz prejšnjega odstavka mora
zavod pred sklenitvijo dogovora pridobiti pisno izjavo uporabnika oziroma
njegovega zakonitega zastopnika, da soglaša s prošnjo.
9. člen
(prošnja oziroma predlog v primeru
skrbništva)
Kadar center za socialno delo na podlagi
predpisov o zakonski zvezi in družinskih razmerjih v postopku sprejema,
premestitve in odpusta uporabniku postavi skrbnika za poseben primer, prošnjo
oziroma predlog podpiše skrbnik.
10. člen
(vložitev prošnje v primeru poslovne
nesposobnosti uporabnika)
Ne glede na določbe 8. člena tega
pravilnika lahko prošnjo za premestitev ali odpust na predlog uporabnika, ki mu
je odvzeta poslovna sposobnost, in druge osebe pod skrbništvom vloži le njegov
zakoniti zastopnik oziroma skrbnik.
11. člen
(komisija za sprejem, premestitev in
odpust)
Za obravnavo prošenj zavod imenuje komisijo
za sprejem, premestitev in odpust (v nadaljnjem besedilu: komisija), ki jo
sestavljajo strokovni vodja zavoda, vodja socialnega programa ali službe oziroma
socialni delavec in vodja zdravstveno negovalnega programa ali službe, lahko pa
tudi drugi strokovni delavci in sodelavci.
III. SPREJEM
12. člen
(1) Postopek za sprejem v zavod se začne z
vložitvijo prošnje iz 8. člena tega pravilnika oziroma po uradni dolžnosti v
primerih iz 5. člena tega pravilnika.
(2) Prošnji je treba priložiti:
-      
potrdilo o državljanstvu in potrdilo o stalnem prebivališču,
-      
zdravniško mnenje o zdravstvenem stanju, staro največ mesec dni, če ni
razvidno iz dokazila iz zadnje alinee tega odstavka,
-      
izjavo o načinu plačila storitve s strani tretje osebe,
-      
odločbo pristojnega organa oziroma izvedensko mnenje pristojne komisije,
izdano v postopku uveljavljanja pravic po drugih predpisih, če se vloži prošnja
za sprejem v posebni socialno varstveni zavod, kombinirani socialno varstveni
zavod, varstveno delovni center ali v zavod za usposabljanje.
(3) Namesto potrdil iz prve alinee
prejšnjega odstavka se lahko priloži overjeno fotokopijo osebnega dokumenta, iz
katerega je razvidno državljanstvo in stalno prebivališče, ali pa se dokument
da na vpogled ob osebni vložitvi prošnje. Ob vpogledu oseba, ki je sprejela
prošnjo, naredi uradni zaznamek o podatkih iz osebnega dokumenta.
(4) Zdravniško mnenje poda osebni zdravnik,
ali pa zdravstveni zavod, ki je obravnaval uporabnika pred sprejemom v zavod.
(5) Izjavo o načinu plačila, ki je sestavni
del prošnje, podpiše uporabnik oziroma njegov zakoniti zastopnik in v njej
navede, v kakšnem obsegu bo sam plačeval storitev. Če bo za uporabnika storitev
delno ali v celoti plačeval kdo drug, se le-ta za plačilo zaveže z izjavo, ki
se priloži prošnji.
(6) V primeru, da uporabnik in njegovi
svojci ne bodo v celoti plačevali storitve, ki jo potrebuje uporabnik, zavod
uporabnika napoti na vložitev zahteve za oprostitev pri plačilu socialno
varstvene storitve pri pristojnem centru za socialno delo, v skladu z uredbo.
(7) Če želi uporabnik oziroma njegov
zakoniti zastopnik vložiti prošnjo v več zavodov hkrati, vloži prošnjo v
prednostni zavod in v njej navede, v katere zavode bi še želel biti sprejet.
Prednostni zavod obvesti druge zavode, ki jih je uporabnik navedel v svoji
prošnji, da je prošnja vložena tudi v njihov zavod, uporabnik pa mora v 30 dneh
od vložitve prošnje poslati tem zavodom tudi vso potrebno dokumentacijo. V
primeru, da uporabnik dokumentacije v določenem roku ne posreduje kateremu od
zavodov, ki jih je navedel v svoji prošnji, se šteje da prošnja v ta zavod ni
bila vložena. Na željo uporabnika lahko tudi prednostni zavod, proti plačilu
(povračilo materialnih stroškov), posreduje vso potrebno dokumentacijo zavodom,
ki jih je uporabnih navedel v prošnji. Vsak od zavodov, v katere je uporabnik
vložil prošnjo, vodi svoj postopek sprejema uporabnika.
(8) Če želi uporabnik umakniti prošnjo iz
enega od zavodov, o tem pisno obvesti zavod, v katerem želi umakniti prošnjo. V
tem zavodu se postopek sprejema uporabnika z uradnim zaznamkom zaključi. V
primeru, ko želi uporabnik umakniti prošnjo iz prednostnega zavoda, mora hkrati
določiti nov prednostni zavod.
13. člen
(1) Zavod je dolžan voditi evidenco
prispelih prošenj po vrstnem redu prispetja popolnih prošenj.
(2) Če zavod prejme nepopolno prošnjo,
pozove vlagatelja, da v roku 15 dni od prejema poziva za dopolnitev prošnjo
dopolni. Če vlagatelj v tem roku prošnje ne dopolni, je zavod ne obravnava in
pisno obvesti uporabnika, da prošnje ni mogoče obravnavati, dokler ne bo
vsebovala vseh podatkov in dokazil iz tega pravilnika.
(3) Nepopolne prošnje iz prejšnjega
odstavka vodi zavod ločeno v posebni evidenci, iz katere jih izbriše po poteku 60
dni od vložitve nepopolne prošnje.
14. člen
(1) Če komisija na podlagi popolne prošnje
uporabnika oziroma njegovega zakonitega zastopnika in priložene dokumentacije
iz 12. člena tega pravilnika ugotovi, da uporabnik izpolnjuje pogoje za sprejem
in je upravičen do storitve, ki jo izvaja zavod, ga uvrsti na seznam čakajočih
za sprejem in ga o tem obvesti v roku, ki ne sme biti daljši od dveh mesecev od
prispetja popolne prošnje. Komisija ob obravnavi prošnje tudi ugotovi, katera
vrsta storitve oziroma oskrbe bo za uporabnika potrebna glede na njegovo
zdravstveno in socialno stanje, razvidno iz vloge za sprejem in prilog.
(2) Če zavod izvaja različne vrste storitev
oziroma oskrbe v različnih obsegih ali na različne načine, vodi več seznamov
čakajočih za sprejem.
(3) Zavod je dolžan uporabniku oziroma
njegovemu zakonitemu zastopniku na njegovo zahtevo dati podatke, na katerem
mestu po vrstnem redu nerešenih prošenj se nahaja njegova prošnja oziroma v
katerem času je pričakovati njegov sprejem.
15. člen
(1) Ko je v zavodu na razpolago ustrezno
mesto, komisija predlaga sprejem uporabnika iz seznama čakajočih za sprejem in
pri tem upošteva:
-      
vrstni red po prispetju prošenj oziroma dolžino čakalne dobe,
-      
zdravstveno stanje uporabnika, ki pogojuje vrsto potrebne storitve
oziroma oskrbe,
-      
bližino stalnega bivališča uporabnika in njegovih svojcev,
-      
socialne razloge, ki lahko pomembno vplivajo na nujnost čimprejšnjega
sprejema.
(2) V primeru sprejema invalidne osebe v
zavod, v katerem je bivala pred uveljavljanjem pravice do družinskega
pomočnika, ima invalidna oseba prednost pri sprejemu v ta zavod.
(3) Če izvaja storitev zasebni zavod na
podlagi koncesije v prostorih, ki jih je najel od lastnika – fizične osebe, se
pri sprejemu upošteva tudi potreba lastnika, da sam postane uporabnik storitve
v skladu s tem pravilnikom.
(4) Zavod vroči uporabniku oziroma
njegovemu zakonitemu zastopniku obvestilo o možnosti za sprejem in ga povabi,
da se v roku 5 dni od prejema vabila zglasi v zavodu zaradi sklenitve dogovora.
(5) Če se uporabnik ne odzove vabilu iz
prejšnjega odstavka oziroma izjavi, da še ne želi biti sprejet v zavod, zavod
začne postopek sprejema naslednjega iz seznama čakajočih za sprejem. Če se
uporabnik dvakrat zaporedoma ne odzove oziroma izjavi, da še ne želi biti
sprejet v zavod, njegova prošnja miruje, dokler pisno ne zaprosi, da se
postopek za njegov sprejem nadaljuje. Prošnja uporabnika lahko miruje največ
eno leto. Po enem letu se prošnja uvrsti na zadnje mesto na seznamu čakajočih
za sprejem.
(6) Če uporabnik oziroma njegov zakoniti
zastopnik pisno izjavi, da umika prošnjo za sprejem, zavod postopek sprejema
ustavi in o tem obvesti uporabnika v roku 30 dni od prejema njegove izjave.
16. člen
(1) Z uporabnikom, ki bo sprejet v zavod,
podpiše zavod dogovor, s katerim se uredijo vsa bistvena vprašanja izvajanja
storitve, zlasti pa vrsta oskrbe, začetek izvajanja storitve, obseg storitve,
cena storitve, osebe, ki bodo storitev plačevale in pogoji za spremembe in
prenehanje veljavnosti dogovora. Namesto uporabnika lahko dogovor podpiše
njegov zakoniti zastopnik, skrbnik ali skrbnik za poseben primer.
(2) Če bo namesto uporabnika storitev delno
ali v celoti plačeval kdo drug, se le-ta za plačilo zaveže s podpisom dogovora
iz prejšnjega odstavka.
(3) Kadar zavod v primerih iz 5. člena tega
pravilnika izda odločbo, v izreku določi o vseh elementih dogovora iz prvega
odstavka tega člena.
17. člen
Če komisija ugotovi, da uporabnik po
predpisih o socialnem varstvu ni upravičenec do storitve, ali da zavod ne izvaja
storitve, ki jo potrebuje, zavod o zavrnitvi njegove prošnje izda odločbo ter
mu s sodelovanjem centra za socialno delo pomaga pri zagotovitvi njegovim
potrebam ustrezne storitve.
18. člen
Pri ugotavljanju izpolnjevanja pogojev za
sprejem in pripravi predloga za sprejem v zavod ni dopustno upoštevati, ali so
uporabnik in njegovi svojci zmožni plačevati ali (do)plačevati storitev.
19. člen
(1) Sprejem v zavod se opravi z dnem, ki je
določen v sklenjenem dogovoru, oziroma na podlagi izvršljive odločbe iz 5. člena
tega pravilnika. Sprejem se opravi v skladu s pravili zavoda, ki podrobneje
določajo postopek ravnanj ob sprejemu, premestitvi in odpustu iz zavoda.
(2) Če je bil uporabnik sprejet v zavod, ko
še ni bilo odločeno o oprostitvi, se z uporabnikom, z njegovim družinskim
članom, zavezancem za plačilo ali občino, ki bo v skladu s predpisi o socialnem
varstvu (do)plačevala k plačilu storitve za uporabnika, sklene dogovor o
začasni višini prispevka, ki velja do dokončnosti odločbe centra za socialno
delo.
20. člen
Uporabnik se mora zaradi sprejema v zavodu
zglasiti na dan, ki je v dogovoru določen kot začetek izvajanja storitve in ki
se šteje za dan sprejema v zavod. Če se brez pojasnila na ta dan in po preteku
15 dni od tega dne ne zglasi v zavodu, se njegovo vlogo prvi dan po preteku
petnajstdnevnega roka ponovno uvrsti na zadnje mesto na seznam čakajočih za
sprejem. Za čas od dneva sprejema v zavod do dneva zglasitve v zavodu oziroma
do preteka petnajstdnevnega roka, če se v zavodu ne zglasi, uporabnik krije
stroške oskrbe v višini, kot je določena s predpisi, ki urejajo metodologijo za
oblikovanje cen socialno varstvenih storitev v primeru prekinitve, daljše od
treh dni.
21. člen
Ob sklenitvi dogovora je treba uporabnika
seznaniti z vsemi za življenje v zavodu pomembnimi zadevami, zlasti z njegovimi
pravicami in dolžnostmi, s pravili življenja in dela v zavodu, ki jih sprejme
zavod (hišni red), z zaposlenimi in z razporeditvijo prostorov. Da je bil
uporabnik s tem seznanjen, se ugotovi v dogovoru. Uporabniku je treba nuditi
tudi vse potrebne informacije in pomoč strokovnih in drugih delavcev zavoda.
22. člen
(1) Uporabnik je dolžan ob sprejemu v
zavod:
-      
začasno predložiti osebni dokument zaradi prijave in evidenc v zavodu,
-      
začasno predložiti zdravstveno izkaznico,
-      
dati podatke za izpolnitev osebnega kartona,
-      
zagotoviti prenos zdravstvene kartoteke.
(2) Uporabnik prinese s seboj v zavod
osebno perilo in obleko ter druge osebne predmete, dele pohištva in drugo
opremo pa le, če to glede na stanje in opremljenost zavoda omogoča hišni red.
23. člen
Zavod je dolžan uporabnika ob sprejemu
prijaviti v skladu s predpisi, ki urejajo prijavo prebivališča.
24. člen
(1) V 30 dneh po nastanitvi v zavodu mora
zavod izdelati individualni načrt obravnave uporabnika, ki obsega najmanj
navedbo storitev, ki bodo nudene uporabniku, in ob spremljanju uporabnikovih
potreb preveriti, ali sklenjen dogovor ustreza njegovim potrebam glede na
možnosti zavoda in po potrebi z uporabnikom skleniti dodatek k dogovoru.
(2) Zavod si je dolžan prizadevati, da z
uporabnikom sklene dodatek k dogovoru tudi v vseh primerih spremenjenih
okoliščin, zaradi katerih je potrebno uporabniku zagotoviti drugačen obseg ali
drugo vrsto storitve, ki jo izvaja zavod.
25. člen
(1) Zavod, ki je uporabnika sprejel, je
dolžan ostale zavode, v katerih teče postopek za sprejem uporabnika, takoj
obvestiti, da je uporabnika sprejel v zavod.
(2) Postopek sprejema v zavod je končan z
dnem dejanske namestitve uporabnika v zavod. Postopki sprejema v drugih
zavodih, ki vodijo postopek sprejema uporabnika, se lahko končajo z dnem
prejema obvestila zavoda, ki je uporabnika že namestil oziroma se prošnja za
sprejem spremeni v prošnjo za premestitev. V primeru, da uporabnik, ki je bil
nameščen, želi, da se njegove ostale prošnje spremenijo v prošnje za
premestitev, o tem pisno obvesti socialno službo zavoda, ki ga je sprejel, ta
pa ostale zavode.
IV. PREMESTITEV
26. člen
Premestitev se lahko opravi v okviru zavoda
ali v drug zavod.
27. člen
Premestitev se lahko opravi:
-      
na predlog uporabnika oziroma njegovega zakonitega zastopnika ali
-      
na predlog zavoda.
28. člen
(1) Premestitev v drugo enoto oziroma v
drug program v drug zavod, na predlog uporabnika, se opravi na podlagi
zaprosila uporabnika oziroma njegovega zakonitega zastopnika. Zaprosilo
uporabnika se lahko zavrne le, če premestitev ni možna zaradi prostorskih
pogojev ali zaradi vrste storitve oziroma oskrbe, ki jo potrebuje uporabnik.
Pri premestitvi v drug zavod se upoštevajo kriteriji iz 15. člena tega
pravilnika. Na podlagi zaprosila uporabnika se sklene dodatek k dogovoru
oziroma izda odločba, kadar v skladu s 5. členom tega pravilnika ni mogoče
skleniti dodatka k dogovoru.
(2) Premestitev v
drugo enoto oziroma v drug program v okviru istega zavoda na predlog uporabnika
se opravi na podlagi ugotovitve in predloga komisije. Predlog komisije je
podlaga za sklenitev dodatka k dogovoru. O predlogih uporabnika komisija vodi
evidenco.
29. člen
(1) Premestitev v okviru zavoda, na predlog
zavoda, se opravi na podlagi ugotovitve in predloga komisije, da je uporabnika
zaradi spremenjenih potreb pri izvajanju storitve potrebno premestiti v del ali
enoto zavoda, kjer je omogočeno izvajanje potrebne storitve oziroma oskrbe.
(2) Premestitev v drug zavod, na predlog
zavoda, se opravi na podlagi ugotovitve in predloga komisije, da je uporabnika
zaradi spremenjenih potreb pri izvajanju storitve potrebno premestiti v drug
zavod, ki izvaja storitev oziroma oskrbo, ki jo uporabnik potrebuje, ali zaradi
hujših kršitev hišnega reda. V tem primeru je potrebno predhodno pridobiti
pisno soglasje zavoda, v katerega bo uporabnik premeščen.
(3) Predlog komisije iz prejšnjih dveh
odstavkov zavod posreduje uporabniku, in je podlaga za sklenitev dodatka k
dogovoru.
(4) Ko v skladu s 5. členom tega pravilnika
z uporabnikom ni mogoče skleniti dodatka k dogovoru iz prejšnjega odstavka,
zavod izda odločbo o premestitvi. Dogovor, na podlagi katerega je bil uporabnik
sprejet v zavod, se razveže.
V. ODPUST
30. člen
(1) Uporabnika se lahko odpusti iz zavoda:
-      
na predlog uporabnika oziroma njegovega zakonitega zastopnika,
-      
zaradi prenehanja razlogov za vključitev,
-      
zaradi hujših kršitev hišnega reda in zlorabe opojnih substanc,
-      
zaradi kršitve oziroma neizpolnjevanja sklenjenega dogovora.
(2) V primeru odpusta se dogovor sporazumno
razveže ali izda odločba o odpustu v skladu s 5. členom tega pravilnika.
(3) O uvedbi postopka za odpust zoper
uporabnika, ki je pod skrbništvom, je treba obvestiti skrbnika in center za socialno
delo.
31. člen
Uporabnik oziroma njegov zakoniti zastopnik
lahko kadarkoli brez obrazložitve razlogov vloži predlog za odpust. V tem
primeru je možno storitev zaračunati največ za obdobje pet dni po vložitvi vloge, razen če obdobje do izselitve traja dlje.
32. člen
(1) Postopek za odpust iz razlogov po drugi
alinei prvega odstavka 30. člena tega pravilnika se začne na predlog uporabnika
ali komisije, iz razlogov po tretji in četrti alinei pa se začne na predlog
komisije.
(2) V primerih iz tretje in četrte alinee
prvega odstavka 30. člena tega pravilnika komisija uporabnika oziroma njegovega
zakonitega zastopnika najprej pisno opozori in ga pozove, da se vzdrži
ugotovljenih kršitev.
(3) Če se uporabnik ne vzdrži kršitev iz
prvega odstavka 30. člena tega pravilnika komisija predlaga premestitev uporabnika
v skladu z drugim odstavkom 29. člena tega pravilnika ali njegov odpust in o
tem obvesti center za socialno delo.
(4) Odpust iz razlogov po tretji in četrti
alinei prvega odstavka 30. člena tega pravilnika ni dopusten, če center za
socialno delo v sodelovanju s strokovno službo zavoda ugotovi, da uporabniku
storitve ni mogoče zagotoviti na drug način, ali če uporabniku ni mogoče
zagotoviti druge ustrezne storitve ali programa.
33. člen
Za hujše kršitve hišnega reda se štejejo
zlasti:
-      
grob in žaljiv odnos do sostanovalcev, zaposlenih ali obiskovalcev,
-      
nasilno obnašanje in medsebojno fizično obračunavanje,
-      
pijančevanje in razgrajanje,
-      
namensko poškodovanje, uničenje ali odsvojitev opreme in drugega
premoženja zavoda.
34. člen
V primeru smrti uporabnika zavod ravna po
postopku, določenem s pravili iz prvega odstavka 19. člena tega pravilnika. O
smrti obvesti svojce, če uporabnik nima svojcev pa center za socialno delo,
osebe, ki so se s podpisom dogovora o izvajanju storitve zavezale plačevati
storitev, zavezance in plačnika storitve.
VI. POSEBNOSTI POSTOPKA PRI POSAMEZNIH STORITVAH
1. Varstveno delovni centri
35. člen
(1) O pravici do varstva v okviru storitve
vodenje in varstvo ter zaposlitev pod posebnimi pogoji na podlagi sklenjenega
dogovora odloči center za socialno delo in izda odločbo o vključitvi v zavod.
Prošnjo za vključitev ali premestitev v storitev vodenje, varstvo ter
zaposlitev pod posebnimi pogoji vloži uporabnik ali njegov zakoniti zastopnik
na obrazcu, ki je priloga 2 tega pravilnika.
(2) Pri vključitvi v zavod po prejšnjem
odstavku se ne uporabljajo določbe 12., 16. in 19. člena tega pravilnika, ki urejajo vprašanja v zvezi s plačilom storitve.
36. člen
(1) V primeru institucionalnega varstva v
varstveno delovnem centru, center za socialno delo, na podlagi sklenjenega
dogovora med zavodom in uporabnikom, izda odločbo o upravičenosti do vključitve
v zavod.
(2) Pri sprejemu v institucionalno varstvo
v varstveno delovni center se poleg kriterijev iz 15. člena tega pravilnika
upošteva tudi, ali zavod uporabniku že nudi storitev vodenje in varstvo ter
zaposlitev pod posebnimi pogoji, ki vsebuje pravico do varstva.
2. Druga družina
37. člen
(1) Institucionalno varstvo v drugi družini
se izvaja na podlagi pogodbe, ki jo v skladu s 65. členom zakona skleneta
center za socialno delo in (tretja) oseba, ali pa na podlagi pogodbe, ki jo
skleneta izvajalec institucionalnega varstva iz javne mreže in (tretja) oseba,
ki izvaja storitev. Dogovor v prvem primeru sklenejo center za socialno delo,
uporabnik in izvajalec storitve institucionalnega varstva v drugi družini, v
drugem primeru pa zavod, v katerem je nameščen uporabnik, uporabnik in
izvajalec storitve institucionalnega varstva v drugi družini, pri čemer se
uporabljajo določbe 8., 9. in 10. člena tega pravilnika.
(2) Ko se storitev izvaja v skladu s 65. členom
zakona in storitev v drugi družini (do)plačuje tudi občina, dogovor o trajanju,
vrsti in načinu izvajanja storitve sklenejo občina, center za socialno delo,
uporabnik in izvajalec storitve institucionalnega varstva v drugi družini.
38. člen
(1) Če je bil uporabnik sprejet v drugo
družino na podlagi 65. člena zakona, se v primeru nastopa razlogov za premestitev
ali odpust začne postopek za sklenitev dogovora o premestitvi v drugo družino
ali v zavod. Če dogovora ni mogoče skleniti, ne gre za postopek premestitve ali
odpusta na podlagi 96. člena zakona, temveč za sprejem v drugo družino ali v
zavod v skladu s tem pravilnikom. Ne glede na določbe 15. člena tega pravilnika
ima uporabnik pri nadomestitvi institucionalnega varstva v drugi družini
prednost pri sprejemu v zavod.
(2) Za sprejem, premestitev in odpust
uporabnika iz druge družine se smiselno uporabljajo določbe tega pravilnika le,
če je bil uporabnik sprejet v drugo družino na podlagi pogodbe, ki jo skleneta
izvajalec institucionalnega varstva iz javne mreže in (tretja) oseba, ki izvaja
storitev.
39. člen
(1) Premestitev se opravi na predlog
uporabnika ali na predlog izvajalca storitve institucionalnega varstva v drugi
družini, ko družina uporabniku ne more več oziroma ne nudi primerne oskrbe.
(2) V primerih izvajanja storitve na
podlagi pogodbe med izvajalcem institucionalnega varstva iz javne mreže in (tretjo)
osebo, ki izvaja storitev, se premestitev lahko opravi tudi na predlog zavoda,
ki tudi izda odločbo v primerih iz 5. člena tega pravilnika.
40. člen
(1) Oskrba v drugi družini preneha na
predlog uporabnika ali izvajalca institucionalnega varstva v drugi družini in v
primeru, ko družina uporabniku ne more več oziroma ne nudi primerne oskrbe.
(2) V primerih izvajanja storitve na
podlagi 65. člena zakona, ko uporabnik še vedno potrebuje storitev institucionalnega
varstva, center za socialno delo zagotovi oskrbo uporabnika na način, kot je
določen v prvem odstavku 38. člena tega pravilnika.
(3) V primerih izvajanja storitve na
podlagi pogodbe med izvajalcem institucionalnega varstva iz javne mreže in
(tretjo) osebo, ki izvaja storitev, se odpust na podlagi druge, tretje in
četrte alinee prvega odstavka 30. člena tega pravilnika opravi tako, da odločbo
v primerih iz 5. člena tega pravilnika izda zavod.
3. Krizne namestitve starejših oseb in
odraslih oseb s posebnimi potrebami
40.a člen
(1) Domovi za starejše in posebni
socialnovarstveni zavodi lahko krizno namestitev starejših oseb nudijo osebi,
ki je starejša od 65 let oziroma odrasli osebi s posebnimi potrebami, v skladu
s pravilnikom, ki ureja standarde in normative socialnovarstvenih storitev. 
(2) Krizna namestitev se lahko izvede
kadarkoli v dnevu na osnovi predhodnega telefonskega dogovora in traja do 21
dni. Po poteku tega obdobja se bivanje lahko nadaljuje v drugih oblikah
institucionalnega varstva na podlagi sklenjenega dogovora med izvajalcem in
upravičencem. 
(3) Prošnjo za sprejem iz 8. člena tega
pravilnika izpolni uporabnik s pomočjo strokovnega delavca centra za socialno
delo oziroma interventne službe centra za socialno delo, ki na prošnjo navede
tudi svoje kontaktne podatke. Na prošnji se označi, da gre za krizno
namestitev, izpolni podatke o uporabniku in podatke o plačilu storitev. Vse
ostale podatke se izpolni v največji možni meri. 
(4) Ne glede na določbe drugega odstavka
12. člena tega pravilnika se prošnji iz prejšnjega odstavka priložita le osebni
dokument in zdravstvena izkaznica uporabnika. 
(5) V sedmih dneh po namestitvi se z
uporabnikom sklene dogovor iz 16. člena tega pravilnika, ki velja od dneva
namestitve. 
(6) Seznam domov za starejše in seznam
posebnih socialnovarstvenih zavodov, ki omogočajo krizne namestitve starejših
oseb in odraslih oseb s posebnimi potrebami, vodi ministrstvo, pristojno za
socialne zadeve, objavljena pa sta tudi na spletni strani Skupnosti socialnih
zavodov Slovenije.
VII. NADZOR
41. člen
Za nadzor nad izvajanjem tega pravilnika se
uporabljajo določbe zakona, ki se nanašajo na inšpekcijski nadzor.

Priloga
1: Prošnja za sprejem ali premestitev v institucionalno varstvo
Priloga
2: Prošnja za vključitev ali premestitev v storitev vodenje in varstvo ter
zaposlitev pod posebnimi pogoji

Pravilnik o postopkih pri uveljavljanju
pravice do institucionalnega varstva (Uradni list RS, št. 38/04)
vsebuje naslednji prehodni in končni določbi:
»VIII. PREHODNI IN KONČNI DOLOČBI
42. člen
Do začetka delovanja socialne inšpekcije se
za nadzor nad izvajanjem tega pravilnika še uporabljajo določbe IX. poglavja
Zakona o socialnem varstvu (Uradni list RS, št. 54/92, 56/92, 13/93, 42/94 –
odl. US RS, 1/99, 41/99, 36/00, 54/00, 26/01, 6/02, 110/02 in 5/03) o nadzoru.
43. člen
Zavod je evidenco iz prvega odstavka 13. člene
tega pravilnika dolžan vzpostavit v roku 30 dni od začetka uporabe tega
pravilnika.
44. člen
Z dnem uveljavitve tega pravilnika
prenehajo veljati določbe splošnih aktov zavodov, ki se nanašajo na postopek
uveljavljanja pravice do institucionalnega varstva in vodenja in varstva ter
zaposlitve pod posebnimi pogoji, ki so v nasprotju z določbami tega pravilnika.
45. člen
Ta pravilnik začne veljati petnajsti dan po
objavi v Uradnem listu Republike Slovenije, uporablja pa se od 1. junija 2004
dalje.«.

Pravilnik o spremembah Pravilnika o postopkih
pri uveljavljanju pravice do institucionalnega varstva (Uradni list RS, št. 23/06) vsebuje naslednjo končno določbo:
»Končna določba
9. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi Pravilnika o postopkih
pri uveljavljanju pravice do institucionalnega varstva (Uradni list RS, št. 42/07) vsebuje naslednjo končno določbo:
»2. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o postopkih pri uveljavljanju pravice do institucionalnega varstva
(Uradni list RS, št. 4/14) vsebuje naslednjo končno določbo:
»8. člen
Ta pravilnik začne veljati petnajsti dan po
objavi v Uradnem listu Republike Slovenije.«. 