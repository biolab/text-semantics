I. SPLOŠNE DOLOČBE
1. člen
Ta pravilnik ureja postopek izdaje in
prenehanja veljavnosti ter vsebino in obliko obrtnega dovoljenja, spremembe
vpisov v obrtno dovoljenje in postopek izdaje ter vsebino sklepa o vpisu obrtne
dejavnosti, obrtne dejavnosti, za katero ni potrebna poklicna usposobljenost in
obrti podobne dejavnosti v obrtni register ter določa podatke, ki se vpisujejo
v obrtni register in način vodenja tega registra.
2. člen
Postopke izdaje in prenehanja veljavnosti
obrtnega dovoljenja, spremembe podatkov, ki se vpisujejo v obrtno dovoljenje in
izdaje sklepov o vpisu obrtne dejavnosti, obrtne dejavnosti, za katero ni
potrebna poklicna usposobljenost in obrti podobne dejavnosti v obrtni register,
vodi Obrtno-podjetniška zbornica Slovenije (v nadaljnjem besedilu: OZS).
II. OBRTNO DOVOLJENJE
3. člen
(1) Postopek za izdajo obrtnega
dovoljenja se prične z vložitvijo vloge, ki jo za predlagatelja lahko vložijo:
-      
za samostojnega podjetnika posameznika: osebno ali njegov zastopnik ali
prokurist,
-      
za pravne osebe: oseba, ki je kot zastopnik vpisana v sodni register.
(2) Vlogo je potrebno vložiti pri OZS
ali na enotno vstopno točko VEM – vse na enem mestu.
(3) Pogoj za vložitev vloge po
elektronski poti je uporaba digitalnega kvalificiranega potrdila.
4. člen
Vloga mora vsebovati naslednje podatke:
1.    
Podatke o predlagatelju:
-  
firma, skrajšana firma (pri samostojnem podjetniku posamezniku lahko ime
in priimek z označbo s. p.) in sedež,
-  
davčna številka in
-  
matična številka.
2.    
Dejavnost:
-  
navedba dejavnosti v skladu z Uredbo o določitvi obrtnih dejavnostih in
obrti podobnih dejavnostih (Uradni list RS, št. 18/08 v nadaljnjem besedilu:
uredba).
3.    
Podatki o osebi, ki izpolnjuje pogoje za pridobitev obrtnega dovoljenja
(v nadaljnjem besedilu: nosilec obrtne dejavnosti:
-  
priimek in ime, datum rojstva, davčna številka in
-  
dokazila, da ima izpolnjeno minimalno poklicno usposobljenost ustrezne
smeri v skladu z uredbo ali o tem, da izpolnjuje enega izmed pogojev iz drugega
odstavka 9. člena Obrtnega zakona (Uradni list RS, št. 40/04 – uradno
prečiščeno besedilo, 117/06 – ZdavP-2 in 102/07, v nadaljnjem besedilu: zakon).
5. člen
(1) Za izdajo obrtnega dovoljenja so
potrebni dokazila in listine, ki potrjujejo naslednje podatke, ki se vpisujejo
v obrtno dovoljenje:
a) 
za podatke iz 1. točke prejšnjega člena;
- 
dokazila o vpisu v sodni register ali Poslovni register Slovenije (v
nadaljnjem besedilu: poslovni register).
b) 
za podatke iz tretje točke prejšnjega člena;
- 
spričevalo, ki dokazuje ustrezno poklicno usposobljenost,
- 
potrdilo delodajalca o opravljanju dela poslovodne osebe ali kopijo pogodbe
o zaposlitvi ali potrjen obrazec Zavoda za zdravstveno zavarovanje Slovenije.
(2) Listine, ki potrjujejo podatke iz
prejšnjega odstavka, potrebne za izdajo obrtnega dovoljenja, ki se ne vodijo v
uradnih evidencah in jih zato OZS sama ne more pridobiti, OZS pridobi od
predlagatelja.
(3) Predlagatelj lahko priloži listine
iz prejšnjega odstavka:
-      
v originalu,
-      
v overjeni kopiji ali
-      
v neoverjeni kopiji, pri čemer se originalna listina predloži na vpogled
in vrne predlagatelju.
6. člen
(1) Če so pri predhodnem preizkusu
vloge ugotovljene pomanjkljivosti, se predlagatelja v roku petih delovni dni
pozove, da vlogo ustrezno dopolni.
(2) V pozivu predlagatelju za
dopolnitev vloge je potrebno navesti, katere dopolnitve so potrebne in ga
opozoriti na pravne posledice, ki bi nastopile, če vloge ustrezno ne bi
dopolnil v določenem roku.
(3) Če predlagatelj vloge v določenem
roku, ki ne sme biti krajši od osem dni, ne dopolni, OZS vlogo zavrže.
7. člen
(1) O vlogi za izdajo obrtnega
dovoljenja praviloma odloči OZS brez zaslišanja predlagatelja.
(2) Ne glede na določbo prejšnjega
odstavka lahko oseba, ki vodi postopek izdaje obrtnega dovoljenja, povabi predlagatelja,
če presodi, da je to potrebno za razjasnitev dejstev, ki vplivajo na izdajo
obrtnega dovoljenja.
(3) O zaslišanju predlagatelja se
sestavi zapisnik.
8. člen
(1) Če so izpolnjeni pogoji za izdajo
obrtnega dovoljenja, izda OZS odločbo o obrtnem dovoljenju.
(2) Odločba o obrtnem dovoljenju
vsebuje naslednje podatke:
-      
firmo, skrajšano firmo (pri samostojnem podjetniku posamezniku lahko:
ime in priimek z označbo s. p) in sedež,
-      
pri pravnih osebah priimek in ime zastopnika,
-      
opravilno številko in datum vpisa v sodni ali poslovni register,
-      
matično številko,
-      
davčno številko,
-      
obrtno dejavnost v skladu z uredbo,
-      
številko vpisa v obrtni register,
-      
priimek in ime, datum rojstva in davčno številko nosilca dejavnosti.
(3) V odločbo iz prejšnjega odstavka
OZS vpiše tudi dejavnost prodaje določenega blaga, če se ta opravlja zaradi
zaokrožitve ali dopolnitve dejavnosti, v skladu s 5. členom uredbe.
(4) Odločbo se izda v dveh izvodih, od
katerih prejme en izvod predlagatelj, en izvod pa ostane pri OZS.
9. člen
(1) Poleg odločbe iz prejšnjega člena
se predlagatelju izda reprezentativno obrtno dovoljenje na obrazcu, določenem v
prilogi, ki je sestavni del tega pravilnika.
(2) V reprezentativno obrtno
dovoljenje se vpišejo najmanj naslednji podatki:
-      
firma, skrajšana firma (pri samostojnem podjetniku posamezniku lahko:
ime in priimek z označbo s. p) in sedež,
-      
obrtna dejavnost v skladu z uredbo,
-      
priimek, ime in datum rojstva nosilca obrtne dejavnosti,
-      
številka vpisa v obrtni register,
-      
številka obrtnega dovoljenja,
-      
datum izdaje obrtnega dovoljenja.
(3) V reprezentativno obrtno
dovoljenje OZS vpiše tudi dejavnost prodaje določenega blaga, če se ta opravlja
zaradi zaokrožitve ali dopolnitve dejavnosti, v skladu s 5. členom uredbe.
10. člen
Če se spremenijo podatki, ki jih vsebujeta
odločba o obrtnem dovoljenju in obrtno dovoljenje, mora imetnik obrtnega
dovoljenja v roku 15 dni po spremembi vložiti vlogo za izdajo spremenjenega
obrtnega dovoljenja. V postopku odločanja o vlogi se smiselno uporabljajo
določbe 3. do 9. člena tega pravilnika.
11. člen
(1) Če se reprezentativno obrtno
dovoljenje izgubi, uniči ali poškoduje, lahko izda OZS imetniku na njegovo
vlogo novo reprezentativno obrtno dovoljenje.
(2) Zaradi zagotovitve varnosti
pravnega prometa mora OZS na svojih spletnih straneh javno objaviti podatke o
izgubljenih, uničenih, poškodovanih in odvzetih reprezentativnih obrtnih
dovoljenjih, in sicer:
-      
ime organa, ki je izdal obrtno dovoljenje,
-      
številka obrtnega dovoljenja,
-      
datum izdaje obrtnega dovoljenja,
-      
datum naznanitve izgube, uničenja ali poškodovanja oziroma datum odvzema
reprezentativnega obrtnega dovoljenja.
12. člen
V primeru odjave iz obrtnega registra,
odvzema obrtnega dovoljenja ali izbrisa iz obrtnega registra, izda OZS odločbo,
v izreku katere tudi določi, da mora imetnik obrtnega dovoljenja v roku osmih
dni po pravnomočnosti odločbe vrniti OZS reprezentativno obrtno dovoljenje.
13. člen
(1) Vlogo za začasno prekinitev
opravljanja obrtne dejavnosti iz četrtega odstavka 11. člena zakona lahko vloži
samostojni podjetnik posameznik ali pravna oseba, če je nosilec obrtne
dejavnosti zaradi bolezni, porodniškega dopusta, izobraževanja in drugih utemeljenih
primerih odsoten več kot 6 mesecev.
(2) V vlogi iz prejšnjega odstavka je
treba navesti:
-      
priimek in ime nosilca obrtne dejavnosti ter razlog njegove odsotnosti,
-      
čas trajanja začasne odsotnosti nosilca obrtne dejavnosti, ki ne sme
biti daljši od enega leta.
(3) K vlogi je potrebno priložiti
listine, ki potrjujejo razlog odsotnosti nosilca obrtne dejavnosti in obrtno
dovoljenje. Obrtno dovoljenje se po poteku začasne odsotnosti nosilca obrtne
dejavnosti vrne imetniku obrtnega dovoljenja.
14. člen
Zoper odločbo, s katero OZS dovoli ali
zavrne začasno prekinitev opravljanja obrtne dejavnosti, je dovoljena pritožba,
o kateri odloči ministrstvo, pristojno za obrt.
III. VPIS OBRTNE DEJAVNOSTI, ZA KATERO NI POTREBNA POKLICNA USPOSOBLJENOST
IN OBRTI PODOBNE DEJAVNOSTI KOT GLAVNE DEJAVNOSTI V OBRTNI REGISTER
15. člen
(1) Pravica do opravljanja obrtne
dejavnosti, za katero ni potrebna poklicna usposobljenost in obrti podobne
dejavnosti kot glavne dejavnosti, se pridobi z vpisom v obrtni register.
(2) OZS opravi vpis v obrtni register
po uradni dolžnosti, potem ko prejme obvestilo upravljavca poslovnega registra
o vpisu majhne družbe ali samostojnega podjetnika posameznika, ki opravlja
obrtno dejavnost, za katero ni potrebna poklicna usposobljenost, v poslovni
register.
(3) OZS opravi vpis v obrtni register
po uradni dolžnosti, potem ko prejme obvestilo upravljavca poslovnega registra
o vpisu majhne družbe ali samostojnega podjetnika posameznika, ki kot glavno
dejavnost opravlja obrti podobno dejavnost, v poslovni register.
16. člen
(1) Upravljavec poslovnega registra je
dolžan OZS o vpisu poslovnega subjekta iz drugega in tretjega odstavka
prejšnjega člena v poslovni register obvestiti v roku petih dni po vpisu.
(2) Upravljavec poslovnega registra je
v roku petih dni dolžan OZS obveščati tudi o vseh spremembah dejavnosti in o
prenehanju poslovanja poslovnega subjekta iz drugega in tretjega odstavka
prejšnjega člena tega pravilnika.
17. člen
(1) OZS izda sklep o vpisu v obrtni
register v roku osmih dni po prejemu obvestila upravljavca poslovnega registra.
Zoper sklep je dovoljena pritožba, o kateri odloči ministrstvo, pristojno za
obrt.
(2) Če iz obvestila upravljavca
poslovnega registra niso razvidni vsi podatki, potrebni za izdajo sklepa, OZS
pozove stranko, da ji predloži dokazila o manjkajočih podatkih.
18. člen
(1) Sklep o vpisu v obrtni register
majhne družbe ali samostojnega podjetnika posameznika, ki opravlja obrtno
dejavnost, za katero ni potrebna poklicna usposobljenost ali obrti podobno
dejavnost kot glavno dejavnost, vsebuje naslednje podatke:
-      
firmo, skrajšano firmo (pri samostojnem podjetniku posamezniku lahko:
ime in priimek z označbo s. p) in sedež,
-      
priimek in ime zastopnika pravne osebe,
-      
opravilno številko in datum vpisa v sodni ali poslovni register,
-      
matično številko poslovnega subjekta,
-      
davčno številko poslovnega subjekta,
-      
obrtno dejavnost v skladu z uredbo,
-      
številko vpisa v obrtni register.
(2) V sklep iz prejšnjega odstavka OZS
vpiše tudi dejavnost prodaje določenega blaga, če se ta opravlja zaradi
zaokrožitve ali dopolnitve dejavnosti, v skladu s 5. členom uredbe.
(3) Sklep iz prvega odstavka tega
člena se izda v dveh izvodih, od katerih prejme en izvod poslovni subjekt, en
izvod pa ostane v spisu pri OZS.
19. člen
Če OZS od upravljavca poslovnega registra
prejme obvestilo iz 16. člena tega pravilnika o spremembi dejavnosti ali o
prenehanju poslovanja poslovnega subjekta, izda sklep o spremembi vpisa
dejavnosti ali o izbrisu iz obrtnega registra.
20. člen
V primeru začasne prekinitve opravljanja obrtne
dejavnosti, za katero ni potrebno poklicna usposobljenost ali obrti podobne
dejavnosti, se čas trajanja začasne prekinitve vpiše v obrtni register.
IV. OBRTNI REGISTER
21. člen
(1) Obrtni register je javna knjiga,
ki se vodi kot centralna informatizirana baza. Ob vpisu v obrtni register se
vsakemu subjektu vpisa dodeli enotna identifikacijska številka, ki se ne
spreminja do izbrisa subjekta iz obrtnega registra.
(2) V obrtnem registru morata biti ob
vsakem vpisanem podatku vpisana, shranjena in dostopna tudi datum vpisa in
številka odločbe ali drugega akta, na podlagi katerega je bil izvršen vpis.
22. člen
Obrtni register je sestavljen iz dveh baz:
-      
aktivne baze, ki vsebuje podatke o subjektih, ki opravljajo dejavnost v
skladu z zakonom in
-      
arhivske baze ki vsebuje podatke o subjektih, ki so prenehali opravljati
dejavnost v skladu z zakonom.
23. člen
(1) V aktivno bazo obrtnega registra
se ob subjektu, ki mu je bilo izdano obrtno dovoljenje, vpišejo podatki iz drugega
odstavka 8. člena tega pravilnika in številka ter datum izdaje obrtnega
dovoljenja. Ob subjektu, ki mu je bil izdan sklep o vpisu obrtne dejavnost, za
katero ni potrebna poklicna usposobljenost in obrti podobne dejavnosti v obrtni
register, se vpišejo podatki iz prvega odstavka 19. člena tega pravilnika in
številka ter datum izdaje sklepa.
(2) Spremembe podatkov iz 10. in 19. člena tega pravilnika se vpišejo v obrtni register tako, da se z ustreznim novim
podatkom nadomesti prejšnji, ob tem se vpišeta tudi številka in datum izdaje
akta, na podlagi katerega je bila sprememba izvedena.
(3) V aktivno bazo se vpiše tudi
začasna prekinitev opravljanja obrtne dejavnosti s številko in z datumom izdaje
odločbe, izdaja novega reprezentativnega obrtnega dovoljenja v skladu s prvim
odstavkom 11. člena tega pravilnika in dovolitev začasne prekinitve opravljanja
obrtne dejavnosti, za katero ni potrebna poklicna usposobljenost in obrti
podobne dejavnosti.
24. člen
(1) OZS vodi zbirko listin subjektov
vpisa.
(2) Listine in deli listin iz zbirke
listin se vlagajo v zbirke listin za vsak subjekt vpisa posebej, v ustrezni
ovoj, označen z identifikacijsko številko subjekta vpisa.
25. člen
(1) Javnost obrtnega registra
zagotavlja OZS z možnostjo vpogleda podatkov, ki se nanašajo na posamezen
subjekt vpisa v centralni informatizirani bazi na svojih spletnih straneh.
Javnost OZS zagotavlja tudi z izdajo računalniških izpisov podatkov, ki se
nanašajo na posamezen subjekt vpisa (redni izpis iz obrtnega registra).
(2) Na zahtevo se lahko zagotovi tudi
vpogled v prej vpisane in kasneje spremenjene podatke, ki se nanašajo na
posamezen subjekt vpisa in so shranjeni v centralni informatizirani bazi
(zgodovinski izpis iz obrtnega registra).
(3) Določbe tega pravilnika o javnosti
obrtnega registra ne veljajo za dostop do listin iz drugega odstavka prejšnjega
člena.

Priloga:
Obrtno dovoljenje

Pravilnik o postopku izdaje obrtnega
dovoljenja in o obrtnem registru (Uradni list RS, št. 59/08)
vsebuje naslednjo končno določbo:
»V. KONČNA DOLOČBA
26. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o postopku
izdaje obrtnega dovoljenja in o obrtnem registru (Uradni list RS, št. 71/09)
vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.