I. SPLOŠNE DOLOČBE
1. člen
Ta pravilnik določa: 
-       
podrobnejše zahteve in izjeme za posebne tehnične in organizacijske
ukrepe za skladiščenje nevarnih kemikalij, ki so potrebni za varovanje zdravja
ljudi in okolja ter za izpolnjevanje zahtev glede objektov, razporejanja in
varovanja posameznih skupin kemikalij; 
-       
zahteve za skladiščenje nevarnih kemikalij, ki so v prometu kot predmeti
splošne rabe za končnega kupca, ki ni vnaprej znan. To so tudi trgovine, ki
tipični prodajni asortiman nevarnih kemikalij skladiščijo na prodajnih policah
na višini 2 m ali več.
2. člen
Določbe tega pravilnika se smiselno uporabljajo tudi za
skladišča v trgovinah z mešanim blagom, kolikor niso v nasprotju s Pravilnikom
o posebnih pogojih za promet z nevarnimi kemikalijami (Uradni list RS, št.
2/04). 
Ne glede na drugo alineo prejšnjega člena, se za
zagotavljanje varnega skladiščenja nevarnih kemikalij v trgovini oziroma drugih
specifičnih dejavnostih lahko izdelajo smernice, ki upoštevajo zakonitosti
trgovine oziroma drugih specifičnih dejavnosti in jih odobri organ, pristojen
za kemikalije.
3. člen
Ta pravilnik se uporablja tudi za skladiščenje biocidnih
proizvodov, strateškega blaga posebnega pomena za varnost in zdravje ter
predhodnih sestavin za prepovedane droge, kolikor to ni urejeno s posebnimi
predpisi, ki urejajo ta področja. Ta pravilnik se uporablja tudi za
skladiščenje mineralnih gnojil, ki niso v končni obliki. 
Določbe tega pravilnika se ne uporabljajo za: 
-       
skladiščenje kemikalij v nepremičnih skladiščnih posodah, 
-       
skladiščenje kemikalij v razsutem stanju, razen mineralnih gnojil iz
amonijevega nitrata, 
-       
začasno vmesno skladiščenje nevarnega blaga zaradi spremembe vrste
prevoza ali prevoznega sredstva (pretovarjanje).
4. člen
Izrazi, uporabljeni v tem pravilniku, imajo enak pomen kot
izrazi, uporabljeni v Zakonu o kemikalijah (Uradni list RS, št. 110/03 – uradno
prečiščeno besedilo, 47/04 – ZdZPZ, 61/06 – ZBioP in 16/08; v nadaljnjem
besedilu: zakon). 
Ne glede na prejšnji odstavek se za potrebe tega pravilnika
uporabljajo naslednji izrazi: 
Aerosolni razpršilnik pomeni
katerokoli kovinsko, stekleno ali plastično posodo, ki ni ponovno uporabljiva
in vsebuje pod tlakom stisnjen, utekočinjen ali raztopljen plin, s tekočino,
pasto ali prahom ali brez teh, ter je opremljena z ventilom, ki omogoča, da se
vsebina izbrizga v obliki trdnih ali tekočih delcev v suspenziji plina kot
pena, pasta ali prah ali v tekočem stanju, v skladu s predpisi, ki urejajo
aerosolne razpršilnike. 
Ločeno skladiščenje pomeni
skladiščenje na različnih odsekih skladišča. En odsek je en del skladišča: 
-       
v stavbah, požarno ločeno od ostalih prostorov, skladno z zahtevami
smernic iz 10. člena tega pravilnika, 
-       
na prostem, ločeno in urejeno, skladno z zahtevami smernic iz 10. člena
tega pravilnika. 
Nevarno blago je blago, kot je
določeno v predpisih, ki urejajo prevoz nevarnega blaga. 
Razredi nevarnega blaga po ADR/RID so
razredi na podlagi mednarodnih pogodb iz prvega in drugega odstavka 3. člena
Zakona o prevozu nevarnega blaga (Uradni list RS, št. 33/06 – uradno prečiščeno
besedilo in 41/09) in se uporabljajo za potrebe tega pravilnika. 
Razred skladiščenja pomeni razvrstitev
kemikalij ali drugega blaga na podlagi njihovih specifičnih nevarnih lastnosti,
ki vplivajo na posebne tehnične in organizacijske ukrepe za skladiščenje. 
Skladišče je mesto, kjer se
skladiščijo nevarne kemikalije v embalažnih enotah do 3000 l za namene
proizvodnje, prometa, uporabe ali drugih dejavnosti. Sem sodijo tudi skladišča,
kjer se poleg nevarnih kemikalij skladiščijo tudi kemikalije, ki niso
razvrščene kot nevarne in drugo blago. Mesto skladiščenja je lahko v zaprtem
prostoru ali na prostem. 
Skladiščenje s pregrado je
skladiščenje na istem skladiščnem odseku, pri čemer so skladiščeni proizvodi
požarno ločeni, skladno z zahtevami smernic iz 10. člena tega pravilnika
oziroma so shranjeni v omarah iz negorljivega materiala.
5. člen
V skladišču je dovoljeno le skladiščenje.
II. RAZREDI SKLADIŠČENJA IN PRAVILA GLEDE SKLADIŠČENJA
6. člen
Razredi skladiščenja so določeni glede na nevarne lastnosti
nevarnih kemikalij. Zaradi zagotavljanja varnega skladiščenja nevarnih
kemikalij, ki se skladiščijo skupaj z drugim blagom, se določijo tudi razredi
skladiščenja, ki opisujejo kemikalije, ki niso razvrščene kot nevarne in drugo blago.
Razred skladiščenja se določi ne glede na velikost embalažne
enote. 
Kemikalija ali drugo blago se lahko uvrsti samo v en razred
skladiščenja. V določen razred skladiščenja se uvrsti kemikalija ali drugo
blago, če izpolnjuje vsaj eno merilo za uvrstitev v razred. Če je kemikalijo
ali drugo blago mogoče uvrstiti v več različnih razredov, se je treba odločiti
za varnejšo izbiro. 
Pri uvrščanju v razrede skladiščenja prednostno obravnavamo
tiste nevarne lastnosti, ki zahtevajo ukrepe zaradi zaščite pred požarom in
eksplozijo, potem pa zdravju nevarne lastnosti.
7. člen
Razredi skladiščenja so naslednji: 
-       
Razred skladiščenja 1: Eksplozivne kemikalije 
-       
Razred skladiščenja 2 A: Plini 
-       
Razred skladiščenja 2 B: Aerosolni razpršilniki 
-       
Razred skladiščenja 3 A: Vnetljive tekoče kemikalije 
-       
Razred skladiščenja 3 B: Gorljive tekoče kemikalije 
-       
Razreda skladiščenja 4.1 A in 4.1 B: Vnetljive trdne kemikalije 
-       
Razred skladiščenja 4.2: Samovnetljive kemikalije 
-       
Razred skladiščenja 4.3: Kemikalije, ki pri stiku z vodo tvorijo
vnetljive pline 
-       
Razredi skladiščenja 5.1 A, 5.1 B in 5.1 C: Kemikalije, ki povzročajo
vžig 
-       
Razred skladiščenja 5.2: Organski peroksidi 
-       
Razreda skladiščenja 6.1 A in 6.1 B: Zelo strupene in strupene
kemikalije 
Razred skladiščenja 6.1 A: Gorljive zelo
strupene in strupene kemikalije 
Razred skladiščenja 6.1 B: Negorljive zelo
strupene in strupene kemikalije 
-       
Razred skladiščenja 6.2: Infektivne snovi 
-       
Razred skladiščenja 7: Radioaktivne snovi 
-       
Razreda skladiščenja 8 A in 8 B: Jedke snovi 
Razred skladiščenja 8 A: Gorljive jedke
kemikalije 
Razred skladiščenja 8 B: Negorljive jedke
kemikalije 
-       
Razred skladiščenja 9 (ni v uporabi) 
-       
Razred skladiščenja 10: Gorljive tekoče kemikalije, razen tistih, ki so
uvrščene v razred skladiščenja 3 A ali 3 B 
-       
Razred skladiščenja 11: Gorljivi trdni proizvodi 
-       
Razred skladiščenja 12: Negorljivi proizvodi 
-       
Razred skladiščenja 13: Negorljivi trdni proizvodi 
Razredi skladiščenja in merila za uvrstitev v razrede so
opisani v Prilogi I tega pravilnika. 
Razredi skladiščenja se lahko navedejo v varnostnem listu.
8. člen
Pravila za skupno skladiščenje posameznih razredov
skladiščenja so določena v Prilogi II tega pravilnika. 
Kadar je v tabeli iz Priloge II tega pravilnika dovoljeno
skupno skladiščenje, je kljub temu potrebno skladiščenje s pregrado glede na
posebne zahteve, ki izhajajo iz drugih predpisov in specifičnih lastnosti
kemikalij.
9. člen
Priloga II tega pravilnika se uporablja za določitev
združljivosti skladiščenja kemikalij in drugega blaga iz razredov skladiščenja
iz 7. člena tega pravilnika, ne glede na količino in ne glede na zmogljivost
skladišča. 
Ne glede na določbe prvega odstavka tega člena je v primeru
skladiščenja v količinah, ki ne presegajo količin določenih v Prilogi III tega
pravilnika mogoče te kemikalije oziroma drugo blago skladiščiti le s pregrado. 
V skladiščih z zmogljivostjo nad 5 ton se lahko kot pregrade
za preprečevanje požara uporabljajo kemikalije in blago iz razredov
skladiščenja 12 in 13. 
Skladišče z zmogljivostjo do 5 ton se lahko do njegove polne
zmogljivosti dopolni s kemikalijami iz razredov skladiščenja 3 B, 8, 10, 11, 12
in 13, pri čemer se kemikalije in proizvodi iz razredov skladiščenja 12 in 13
lahko uporabljajo kot pregrade za preprečevanje požara.
III. TEHNIČNE ZAHTEVE
10. člen
V skladiščih je treba poleg predpisov, ki urejajo gradnjo
objektov, varstvo okolja in predpisov o protieksplozijski zaščiti, upoštevati
še naslednje določbe: 
-       
skladišča morajo biti zgrajena ali opremljena tako, da lahko zadržijo
razlite kemikalije do najmanj dvakratne prostornine največje embalažne enote v
kateri se hranijo tekoče kemikalije, 
-       
tla morajo biti nepropustna, 
-       
skladišča morajo biti brez prostih iztokov ali neposrednega priključka
na javno kanalizacijo, 
-       
omare, police in druga oprema morajo biti iz materialov, ki so odporni
na kemikalije, ki se tam skladiščijo. 
Ukrepi za varstvo pred požarom in način njihovega izvajanja
se določijo s smernicami, ki jih izda organ, pristojen za kemikalije, v
soglasju z ministrom, pristojnim za varstvo pred požarom.
11. člen
Temperatura in vlaga v skladišču morata ustrezati pogojem, ki
jih določi proizvajalec kemikalije. 
V bližini odseka skladišča, kjer se skladiščijo jedke (C),
zelo strupene (T+) in strupene (T) kemikalije, mora biti umivalnik
ali korito s tekočo vodo, opremljeno z ročno prho. 
Določba prejšnjega odstavka ne velja za trgovine, kjer se
blago skladišči na prodajnih policah.
12. člen
Če je v skladišču predviden delovni prostor za
administrativna dela, mora biti fizično ločen in ustrezno prezračen v skladu s
predpisi o varnosti in zdravju pri delu. Fizično ločen prostor ni potreben za
trgovine, ki blago skladiščijo na prodajnih policah. 
Prehranjevanje in kajenje v skladišču ni dovoljeno.
IV. ORGANIZACIJSKE ZAHTEVE
13. člen
Kemikalije, ki so razvrščene in označene kot zelo strupene (T+)
in snovi s seznama predhodnih sestavin za prepovedane droge iz skupin 1 in 2 v
skladu z Uredbo o izvajanju uredb (ES) o predhodnih sestavinah za prepovedane
droge (Uradni list RS, št. 85/05), morajo biti varovane in skladiščene tako, da
je dostop do njih omejen, nadzorovan in omogočen le pooblaščenim osebam. 
Kemikalije, ki so razvrščene in označene kot zelo strupene (T+)
in so v prometu kot predmeti splošne rabe, morajo biti shranjene na zaklenjenem
mestu. 
V skladiščih, kjer se skladiščijo kemikalije, mora biti
omogočen klic v sili in na vidnem mestu navedene telefonske številke za klic v
sili. 
V skladiščih, kjer se skladiščijo nevarne kemikalije, mora
biti zaposlenim na voljo osebna varovalna oprema, v skladu s predpisi, ki
urejajo varnost in zdravje pri delu. 
V skladiščih, kjer se skladiščijo nevarne kemikalije,
razvrščene in označene kot zelo strupene (T+) in strupene (T),
morata biti zaposlenim zagotovljeni ločeni garderobni omarici za čisto in
umazano garderobo. 
Kemikalije se morajo praviloma skladiščiti v originalni
embalaži. Če se zaradi potreb proizvodnje iz večjih embalažnih enot določene
količine kemikalij prepakirajo, morajo te kemikalije biti označene in pakirane
v skladu s predpisi, ki urejajo razvrščanje, označevanje in pakiranje nevarnih
kemikalij. 
V skladišču mora biti za primer obvladljivega razlitja
kemikalij stalno zagotovljeno primerno absorbcijsko sredstvo. Zagotovljena mora
biti tudi posoda za začasno shranjevanje razsutih oziroma razlitih kemikalij in
drugih odpadkov, ki nastanejo pri sanaciji. 
Glede na specifične nevarne lastnosti kemikalij, ki se
skladiščijo, mora biti zagotovljena dodatna posebna varovalna oprema za
ukrepanje v primeru nepredvidenega dogodka, ki mora biti vzdrževana, redno
kontrolirana in shranjena na dostopnih in jasno označenih mestih.
14. člen
Z odpadno embalažo, odpadnimi kemikalijami in odpadki, ki
nastanejo pri nezgodah in pri njihovih sanacijah, je treba ravnati v skladu s
predpisi, ki urejajo ravnanje z odpadki.
V. PREHODNE IN KONČNE DOLOČBE
15. člen
Smernice iz drugega odstavka 10. člena tega pravilnika se
izdajo najpozneje v 12 mesecih od dneva uveljavitve tega pravilnika. 
Seznami snovi iz razredov skladiščenja 5.1 A in 5.1 B se
objavijo na spletnih straneh organa, pristojnega za kemikalije. 
Merila za uvrstitev v razred skladiščenja 5.1 C se objavijo
na spletnih straneh organa, pristojnega za kemikalije.
16. člen
Pravne in fizične osebe, ki skladiščijo kemikalije, morajo
svojo dejavnost uskladiti s tem pravilnikom najpozneje v 24 mesecih od dneva
njegove uveljavitve.
17. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-17/2008
Ljubljana, dne 10. septembra 2009
EVA 2008-2711-0172
Borut Miklavčič l.r. 
Minister 
za zdravje

Priloga
I: Razredi skladiščenja
Priloga
II: Pravila glede skupnega skladiščenja
Priloga
III: Vrste kemikalij v količinah, za katere v skladu z 9. členom tega
pravilnika ni treba upoštevati pravil glede skupnega skladiščenja