1. SPLOŠNE DOLOČBE
1. člen
Ta pravilnik ureja postopek in pogoje za podeljevanje,
prenehanje in nadzor koncesij (koncesijskih razmerij) na področju raziskovalne
dejavnosti, opredelitev pogodbe o koncesiji in vodenje evidence o podeljenih
koncesijah.
2. člen
Koncesija na področju raziskovalne dejavnosti se podeli
raziskovalnim organizacijam (v nadaljevanju: RO), ki nimajo statusa javne
raziskovalne organizacije (javni raziskovalni zavodi, univerze, ki jih je
ustanovila Republika Slovenija, in samostojni visokošolski zavodi, ki jih je
ustanovila Republika Slovenija), in sicer v obliki raziskovalnih programov in
infrastrukturne dejavnosti za izvajanje javne službe, kot jo določa zakon o
raziskovalni in razvojni dejavnosti.
1. Postopek za podelitev koncesije
3. člen
Minister, pristojen za znanost, v skladu z nacionalnim
raziskovalnim in razvojnim programom in letno politiko ministrstva s sklepom
določi vsebino in obseg raziskovalne dejavnosti, za katero se razpiše javni
razpis za podelitev koncesije (v nadaljnjem besedilu: razpis). Vsebina sklepa
se nanaša na opredelitev področij državno izraženega interesa za financiranje
javne službe
4. člen
Koncesija se podeli na podlagi razpisa pravni osebi (v
nadaljevanju: koncesionar), ki izpolnjuje pogoje po zakonu o raziskovalni in
razvojni dejavnosti in na podlagi zakona izdanih izvršilnih predpisih za
izvajanje javne službe (v nadaljevanju: koncesionarna raziskovalna dejavnost). 
Razpis se objavi v Uradnem listu Republike Slovenije.
5. člen
Razpis določa: 
-    
predmet koncesije v smislu opredelitve področij državno izraženega
interesa za financiranje javne službe; 
-    
obseg koncesionarne raziskovalne dejavnosti; 
-    
začetek in čas trajanja koncesije; 
-    
vire financiranja predmeta koncesije; 
-    
način plačila koncesionarja za izvajanje koncesionarne raziskovalne
dejavnosti; 
-    
pogoje, ki jih mora izpolnjevati koncesionar; 
-    
vrste dokazil o izpolnjevanju predpisanih pogojev in o sposobnosti za
izvajanje koncesionarne raziskovalne dejavnosti, ki je predmet koncesije; 
-    
rok za prijavo na razpis; 
-    
kriterije in roke za izbiro med prijavami; 
-    
rok, v katerem bodo prijavitelji obveščeni o izbiri; 
-    
organ, ki bo opravil izbor koncesionarja; 
-    
organ, ki je pooblaščen za sklenitev koncesijske pogodbe; 
-    
odgovorno osebo za dajanje informacij v času objave razpisa; 
-    
druge podatke, pomembne za določitev in izvajanje koncesionarne raziskovalne
dejavnosti.
6. člen
Rok za prijavo na razpis za izvajanje koncesionarne
raziskovalne dejavnosti mora omogočiti prijaviteljem pripravo dokazil o
izpolnjevanju predpisanih pogojev in ne sme biti krajši od tridesetih dni.
7. člen
Prijava mora vsebovati vse z razpisom in dokumentacijo
zahtevane podatke. 
Prijava se vloži na način, določen s podzakonskim predpisom
Javne agencije za raziskovalno dejavnost Republike Slovenije (v nadaljevanju:
agencija), ki ureja postopke (so) financiranja, ocenjevanja in spremljanja
izvajanja raziskovalne dejavnosti.
8. člen
Agencija mora v času objave razpisa omogočiti prijaviteljem
vpogled v razpisno dokumentacijo in na zahtevo predati razpisno dokumentacijo. 
V razpisni dokumentaciji morajo biti navedeni vsi podatki, ki
bodo omogočili prijavitelju izdelati popolno prijavo.
9. člen
(črtan)
10. člen
Postopek odpiranja prijav izvede komisija za odpiranje prijav
agencije v skladu z določbami podzakonskega predpisa agencije, ki ureja
postopke (so)financiranja, ocenjevanja in spremljanja izvajanja raziskovalne
dejavnosti.
11. člen
Komisija iz prejšnjega člena na seji, ki jo skliče predsednik
komisije, presoja pravilno opremljenost, pravočasnost in popolnost prijav.
12. člen
Seje komisije so javne. O seji se vodi zapisnik, ki ga podpišejo
predsednik in člani komisije. 
Zapisnik vsebuje predvsem: 
1.    
naslov, prostor in čas odpiranja prijav; 
2.    
predmet razpisa; 
3.    
imena navzočih članov komisije; 
4.    
naziv prijaviteljev, ki so vložili prijave in 
5.    
ugotovitve o popolnosti prijav z navedbo tistih, ki niso dostavili
popolne prijave.
13. člen
Komisija pregleda prispele prijave v roku sedmih dni po
preteku roka za prijavo na razpis. 
Če komisija ugotovi, da dokumentacija prijavitelja ni
popolna, pozove prijavitelja, da jo dopolni, in mu določi rok za dopolnitev
dokumentacije. Rok iz prejšnjega odstavka ne sme biti daljši od osem dni. 
Če prijavitelj v določenem roku odpravi pomanjkljivosti, se
šteje, da je prijava popolna. 
Če prijavitelj v skladu z zahtevo in v roku iz drugega in
tretjega odstavka tega člena ne dopolni prijave, se prijava s sklepom zavrže.
Zoper sklep je v roku osem dni od vročitve dovoljen ugovor, o katerem odloči
predstojnik agencije. Njegova odločitev je dokončna. Predložena dokumentacija
se z dokončnostjo zadeve vrne prijavitelju.
14. člen
Prijave, ki jih je komisija ocenila kot pravočasne in
popolne, strokovna služba agencije posreduje v ocenjevalni postopek strokovnim
telesom agencije in recenzentom za ocenjevanje.
15. člen
Na podlagi predloga podelitve koncesije, ki ga pripravi Znanstveni
svet agencije, minister, pristojen za znanost izda odločbo o podelitvi
koncesije (v nadaljevanju: odločba o koncesiji).
16. člen
Če se na razpis ne javi noben prijavitelj ali če noben od prijaviteljev
ne izpolnjuje predpisanih pogojev ali ne predloži dokazil o njihovem
izpolnjevanju, koncedent s sklepom ugotovi, da razpis ni uspel.
2. Pogoji za podelitev koncesije
17. člen
Koncesionar mora izpolnjevati naslednje pogoje: 
-    
da je pravna oseba, vpisana v evidenco agencije; 
-    
da izpolnjuje pogoje po zakonu o raziskovalni in razvojni dejavnosti ter
po izvršilnih predpisih, izdanih na podlagi tega zakona za opravljanje
dejavnosti, za katero se razpisuje koncesija; 
-    
da zagotavlja zaposlitev zadostnega števila raziskovalcev oziroma
strokovnih in tehničnih delavcev ter zagotavlja ustrezno vodenje izvajanja
koncesionarne dejavnosti; 
-    
da ima ustrezno opremo, prostore in infrastrukturo za podporo izvajanja
koncesionarne raziskovalne dejavnosti; 
-    
da zagotavlja kakovostno izvajanje koncesionarne raziskovalne dejavnosti.
18. člen
Prijavitelj mora predložiti dokazila o izpolnjevanju pogojev
iz prejšnjega člena ter druge dokumente, ki so navedeni v razpisu, in sicer v
skladu z zahtevami, navedenimi v razpisni dokumentaciji.
3. Pogodba o koncesiji
19. člen
Agencija po vročitvi odločbe o koncesiji pripravi predlog
pogodbe o koncesiji, ki jo pošlje koncesionarju. 
Predlog pogodbe o koncesiji mora biti posredovan
koncesionarju v roku osmih dni od vročitve odločbe o koncesiji. (črtan)
20. člen
S pogodbo o koncesiji agencija in koncesionar uredita
medsebojno koncesijsko razmerje in razmerje do uporabnikov, zlasti pa: 
-    
vrsto in obseg raziskovalne dejavnosti, ki je predmet koncesije; 
-    
začetek izvajanja koncesije; 
-    
čas, za katerega se sklene koncesijska pogodba; 
-    
rok, v katerem lahko koncesionar odpove koncesijo in način odpovedi; 
-    
ceno oziroma način vrednotenja raziskovalne dejavnosti; 
-    
sredstva, ki jih koncesionarju za opravljanje raziskovalne dejavnosti,
ki je predmet koncesije, zagotavlja koncesionar in način financiranja; 
-    
dolžnost in način poročanja koncesionarja agenciji o vseh dejstvih in
pojavih, ki utegnejo vplivati na opravljanje raziskovalne dejavnosti, ki je
predmet koncesije; 
-    
dolžnost koncesionarja poročati agenciji o tekočem opravljanju
raziskovalne dejavnosti, ki je predmet koncesije; 
-    
pogodbene sankcije zaradi neizvajanja ali nepravilnega izvajanja
koncesije; 
-    
način finančnega in strokovnega in upravnega nadzora s strani agencije; 
-    
način spreminjanja koncesijske pogodbe in njeno morebitno podaljšanje; 
-    
druge določbe, ki so pomembne za določitev in izvajanje raziskovalne
dejavnosti, ki je predmet koncesije.
21. člen
Koncesionar pogodbo o koncesiji podpiše v petnajstih dneh od
njenega prejema.
Če koncesionar ne podpiše pogodbe o koncesiji v roku iz
prejšnjega odstavka, mu minister koncesijo odvzame z odločbo.
22. člen
Sklepi in odločbe iz koncesijskega razmerja se vročajo s
priporočeno pošto.
3.a Sprememba financiranja programov
22.a člen
Koncesionarjem se lahko poveča oziroma zmanjša financiranje
programov, ki jih izvajajo na podlagi odločbe o koncesiji, in sicer po
postopkih ter z upoštevanjem kriterijev, kazalnikov in meril, določenih v
podzakonskem predpisu agencije, ki ureja postopke (so)financiranja, ocenjevanja
in spremljanja izvajanja raziskovalne dejavnosti.
Odločbo o povečanju oziroma zmanjšanju financiranja za
raziskovalne organizacije s koncesijo izda minister na predlog Znanstvenega
sveta agencije, pri čemer pri infrastrukturnih programih odloči le o povečanju
oziroma zmanjšanju financiranja plačnega dela ekvivalenta polne zaposlitve
(FTE).
Agencija po vročitvi odločbe o povečanju oziroma zmanjšanju
financiranja pripravi predlog pogodbe o koncesiji oziroma aneksa k pogodbi o
koncesiji, ki ga pošlje koncesionarju. Glede aneksa k pogodbi o koncesiji se
uporabljajo določbe tega pravilnika, ki se nanašajo na pogodbo o koncesiji.
3.b Preoblikovanje raziskovalnih programov
22.b člen
Raziskovalni programi, ki jih izvajajo koncesionarji, se
lahko preoblikujejo, in sicer po postopku ter pogojih, določenih v podzakonskem
predpisu agencije, ki ureja postopke (so)financiranja, ocenjevanja in
spremljanja izvajanja raziskovalne dejavnosti.
Odločbo o preoblikovanju raziskovalnega programa za
raziskovalne organizacije s koncesijo izda minister na predlog Znanstvenega
sveta agencije.
Glede priprave pogodbe oziroma aneksa k pogodbi o koncesiji
se upošteva način, kot je določen v tretjem odstavku prejšnjega člena.
4. Odvzem koncesije
23. člen
Če koncesionar ne opravlja koncesionarne raziskovalne
dejavnosti skladno s predpisi in pogodbo, agencija koncesionarju določi rok za
odpravo pomanjkljivosti, ki ne more biti daljši od trideset dni. 
Agencija lahko rok iz prejšnjega odstavka na zahtevo
koncesionarja iz upravičenih razlogov podaljša še za trideset dni.
24. člen
Koncesionar o odpravljenih pomanjkljivostih poroča agenciji.
Če koncesionar v roku iz prejšnjega člena ne odpravi pomanjkljivosti in o tem v
nadaljnjih petnajstih dneh ne poroča agenciji, se koncesijo z odločbo ministra
odvzame.
5. Evidenca o podeljenih koncesijah
25. člen
Agencija vodi evidenco o podeljenih koncesijah, ki obsega vse
podatke, ki so zahtevani v razpisnih obrazcih in razpisni dokumentaciji ter: 
1.    
zaporedno številko (to je številka izdane odločbe o podelitvi
koncesije), 
2.    
ime in sedež koncesionarja, ime odgovorne osebe in pravni status, 
3.    
obseg in vrsto raziskovalnih dejavnosti, za katero je bila podeljena
koncesija, 
4.    
datum začetka izvajanja koncesije, 
5.    
rok trajanja podelitve koncesije.
26. člen
Podatki, vpisani v evidenco, so javni in jih sme vsakdo pregledovati.
Pregledovati se smejo tudi listine, ki so podlaga za vpis v evidenco, razen
tistih, za katere predpis o varstvu osebnih podatkov določa drugače. 
Na podlagi pisne vloge lahko vsakdo pridobi pisni izpis iz
evidence za posameznega koncesionarja.
6. Nadzor nad izvajanjem koncesije
27. člen
Strokovni in upravni nadzor nad izvajanjem javne službe na
podlagi koncesije se izvaja v skladu z IV. poglavjem zakona o raziskovalni in
razvojni dejavnosti (nadzor), v skladu z določili tega pravilnika in določili
drugih splošnih pravnih aktov agencije.

Pravilnik o koncesiji za izvajanje javne
službe na področju raziskovalne dejavnosti (Uradni list RS, št. 48/03) vsebuje naslednji prehodni in
končni določbi:
»7. Prehodni in končni določbi
28. člen
Do ustanovitve agencije opravlja naloge po tem pravilniku
ministrstvo, pristojno za znanost. Strokovna telesa ministrstva izvedejo
ocenjevalni postopek v skladu s pravilnikom o vrednotenju kakovosti in
financiranju programa dela JRO (Uradni list RS, št. 52/98, 67/98, 72/98,
102/01, 96/02 in 47/03).
29. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o dopolnitvi Pravilnika o koncesiji
za izvajanje javne službe na področju raziskovalne dejavnosti (Uradni list RS,
št. 20/14) vsebuje naslednjo končno določbo:
»2. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o koncesiji za izvajanje javne službe na področju raziskovalne
dejavnosti (Uradni list RS, št. 56/16) vsebuje naslednjo končno določbo:
»13. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o koncesiji za izvajanje javne službe na področju raziskovalne dejavnosti
(Uradni list RS, št. 69/17) vsebuje naslednjo končno določbo:
»3. člen
Ta pravilnik začne veljati naslednji dan po objavi v Uradnem
listu Republike Slovenije.«.