1. člen
Ta pravilnik predpisuje minimalne tehnične in druge pogoje,
ki se nanašajo na prostore in opremo izvršitelja.
2. člen
Prostori izvršitelja in oprema, s katero se opravlja
poslovanje izvršitelja, morajo ustrezati pogojem, ki so predpisani s tem
pravilnikom in z drugimi predpisi (sanitarno-zdravstveni predpisi, predpisi o
graditvi objektov, o varstvu okolja, o urejanju naselij, o varstvu pri delu in
o varstvu pred požarom).
3. člen
Prostori, potrebni za opravljanje dela izvršitelja so: 
-    
pisarna izvršitelja, 
-    
pomožni prostori, 
-    
skladiščni prostor.
4. člen
Za pisarno izvršitelja se po določbah tega pravilnika štejejo
prostori, kjer ima izvršitelj svoj sedež in opravlja svoje poslovanje. 
Pisarna izvršitelja mora imeti opremo za poslovanje, zlasti
pa: 
-    
pisalni stroj ali računalnik s tiskalnikom; 
-    
omaro za spise (evidenco); 
-    
telefonski priključek; 
-    
prostor za stranke.
5. člen
Pomožni prostori so zlasti sanitarije z mrzlo in toplo vodo. 
Pomožni prostori so lahko del pisarne ali pa v njeni
neposredni bližini.
6. člen
Skladiščni prostor je prostor, namenjen hrambi zarubljenih
stvari, ki glede na svojo naravo ne zahtevajo posebnega načina ali tehnologije
hrambe. 
Če narava zarubljene stvari zahteva poseben način ali
tehnologijo hrambe, je izvršitelj dolžan v vsakem konkretnem primeru zagotoviti
ustrezne prostore za hrambo takšne stvari.
7. člen
Za prevoz zarubljenega blaga mora imeti izvršitelj primerno
vozilo za prevoz tovora. 
Za primerno vozilo iz prejšnjega odstavka se šteje
registrirano tovorno vozilo, z nosilnostjo najmanj 500 kg, ali registrirano
osebno vozilo s priklopnim vozilom, katerega nosilnost je najmanj 400 kg.
8. člen
Minimalni tehnični in drugi pogoji, ki se nanašajo na zunanjo
in notranjo ureditev prostorov in opreme, so: 
1.    
zunanjost prostora mora biti gradbeno dokončana; 
2.    
ob vhodu v zgradbo, kjer je sedež izvršitelja, mora biti na pročelju
zgradbe na vidnem mestu pritrjena napisna tabla v skladu s pravilnikom, ki
ureja identifikacijske znake za izvršitelja; 
3.    
prostor pred prostorom mora biti varen, neoviran in osvetljen; 
4.    
vhod v prostor je lahko z ulice, ceste ali javnega prehoda in ne sme
biti skupen z vhodom v stanovanjske prostore; 
5.    
notranjost prostora mora biti gradbeno dokončana in izdelana iz
materialov, ki se lahko čistijo oziroma vzdržujejo; 
6.    
v prostorih morajo biti zagotovljeni ustrezni mikroklimatski pogoji; 
7.    
višina prostora ne sme biti nižja od 2,4 metra.
9. člen
Posebni minimalni tehnični in drugi pogoji, ki se nanašajo na
ureditev pisarne izvršitelja in opreme, so: 
1.    
prostor mora biti ustrezno osvetljen, z možnostjo prezračevanja (naravno
prezračevanje ali z napravami za umetno prezračevanje) in ogrevan; 
2.    
oprema mora biti tehnično brezhibna, izdelana iz materialov, ki se lahko
čistijo in vzdržujejo; 
3.    
razporeditev opreme mora zagotavljati varno gibanje strank in delo
zaposlenih.
10. člen
Posebni minimalni tehnični in drugi pogoji, ki se nanašajo na
skladiščni prostor: 
1.    
površina skladiščnega prostora mora biti najmanj 30 m2; 
2.    
skladiščni prostor mora biti fizično ločen od ostalih poslovnih
prostorov, lahko je tudi dislociran od sedeža izvršitelja, vendar ne izven
območja okrajnega sodišča, za katero je imenovan; 
3.    
skladiščni prostor mora biti opremljen tako, da zagotavlja varno in
smotrno hrambo zarubljenega blaga; 
4.    
skladiščni prostor mora biti primerno osvetljen in imeti možnost
prezračevanja, ogrevanja ali hlajenja; 
5.    
nepoklicanim osebam mora biti onemogočen vstop; 
6.    
če je skladiščni prostor dislociran od sedeža, mora biti zagotovljena
raba pomožnih prostorov, zlasti tistih, določenih s tem pravilnikom. 
Če je skladiščni prostor dislociran od sedeža izvršitelja,
mora biti označen z enakimi identifikacijskimi znaki kot sedež izvršitelja.
11. člen
Izvršitelj je dolžan prostore in opremo redno vzdrževati
tako, da ob vsakem času dosega minimalne tehnične in druge pogoje, določene s
tem pravilnikom.
12. člen
Pred imenovanjem izvršitelja, posebna komisija, ki jo imenuje
minister, pristojen za pravosodje preveri, če oprema in prostori izpolnjujejo
pogoje iz tega pravilnika. 
Organ, ki vrši nadzor nad poslovanjem izvršitelja, lahko vsak
čas opravi nadzor nad izpolnjevanjem minimalnih tehničnih in drugih pogojev,
določenih s tem pravilnikom.
13. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 435-2/99
Ljubljana, dne 26. januarja 1999.
Tomaž Marušič l. r. 
Minister 
za pravosodje