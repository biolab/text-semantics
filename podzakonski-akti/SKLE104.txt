1
Sklep določa roke in način odplačila obveznosti Republike
Slovenije iz obveznic, ki so bile zaradi zamenjave dela dolga po novem
finančnem sporazumu iz leta 1988 (v nadaljevanju: obveznice) izdane dne 11. 6.
1996 (v nadaljevanju: dan zamenjave) v skladu z informativnim memorandumom z
dne 30. 11. 1995, obvestilom o ponudbi z dne 12. 3. 1996 ter sporazumom o
fiskalnem agentu med Republiko Slovenijo in Societe Generale Bank and Trust,
Luxemburg. 
Izrazi uporabljeni v tem sklepu imajo pomen v smislu zakona o
prevzemu dela dolga po novem finančnem sporazumu iz leta 1988 in o izdaji
obveznic Republike Slovenije zaradi zamenjave tega dolga (Uradni list RS, št.
14/96).
2
Glavnica in obresti po obveznicah zapadejo v plačilo na dan
(v nadaljevanju: plačilni dan), ki je šest mesecev kasnejši od dneva zamenjave
oziroma predhodnega plačilnega dne, s tem, da je zadnji plačilni dan 27.
december 2006. 
V letu 2006 je zato plačilni dan 11. junij, 11. december, kakor
tudi 27. december. 
Kolikor na plačilni dan banke v Luxemburgu, Londonu, New
Yorku in Frankfurtu ne poslujejo, zapade obveznost v plačilo naslednji dan, ko
banke v navedenih krajih poslujejo. 
Republika Slovenija, Ministrstvo za finance je dolžna zagotoviti
fiskalnemu agentu sredstva za plačilo obveznosti iz obveznic do 10. ure na
drugi delovni dan pred vsakim plačilnim dnem.
3
Republika Slovenija, Ministrstvo za finance je dolžna
zagotoviti Banki Slovenije kritje za plačilo celotnih obveznosti. Plačilo v
tujino opravi Banka Slovenije. 
Republika Slovenija, Ministrstvo za finance obvesti Banko
Slovenije deset delovnih dni pred plačilnim dnem o valuti kritja, ki ga
zagotavlja do Banke Slovenije zaradi odplačila lastnih obveznosti. Kritje v
tolarjih zagotavlja na osmi delovni dan pred plačilnim dnem. V primeru, da
zagotavlja kritje v devizi, predloži Republika Slovenija, Ministrstvo za
finance Banki Slovenije na sedmi delovni dan pred plačilnim dnem pooblastilo za
bremenitev svojega deviznega računa pri Banki Slovenije na četrti delovni dan
pred plačilnim dnem.
4
Slovenski dolžniki po zakonu (v nadaljevanju: dolžniki)
zagotavljajo Republiki Slovenije, Ministrstvu za finance kritje za odplačilo
svojega dela obveznosti, in sicer na račun Banke Slovenije v tujini, v skladu z
navodilom, ki ga v zvezi z vsakokratnim plačilom izda Banka Slovenije. 
Banka Slovenije lahko na podlagi dogovora z Republiko
Slovenijo, Ministrstvom za finance določi, da dolžniki zagotavljajo kritje za
vsakokratno odplačilo obveznosti v domači valuti.
5
Dolžniki – banke, zagotavljajo kritje za plačilo svojih
obveznosti do 12. ure na šesti delovni dan pred vsakokratnim plačilnim dnem na
svoje devizne račune pri Banki Slovenije. 
Dolžniki – slovenski končni uporabiki, za katere ni bila
izdana garancija poslovne banke zagotavljajo sredstva za odplačilo svojih
obveznosti neposredno na račune Banke Slovenije v tujini, prav tako do 12. ure
na šesti delovni dan pred vsakokratnim plačilnim dnem. 
Dolžniki predložijo Banki Slovenije ter Republiki Sloveniji,
Ministrstvu za finance dokazilo o izdaji nepreklicnega plačilnega naloga
najkasneje devet delovnih dni pred vsakokratnim plačilnim dnem. 
Dolžniki – banke, priložijo dokazilu iz tretjega odstavka te
točke izjavo, da lahko Banka Slovenije na četrti delovni dan pred plačilnim
dnem obremeni za znesek, ki zapade v plačilo na plačilni dan, devizne račune iz
prvega odstavka te točke in le-te odobri deviznemu računu Republike Slovenije,
Ministrstvo za finance.
6
Kolikor dolžniki ne predložijo dokazila v roku in na način,
ki ga dolča peta točka tega sklepa, Banka Slovenije sproži postopek za
vnovčitev garancije v smislu 10. člena zakona iz drugega odstavka prve točke
tega sklepa. 
7. Ta sklep začne veljati naslednji dan po objavi v Uradnem
listu Republike Slovenije.
Št. 23.70/649/96
Ljubljana, dne 4. novembra 1996.
dr. France Arhar l. r.
Guverner
Banke Slovenije