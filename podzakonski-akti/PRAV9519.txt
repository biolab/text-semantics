1. člen
(namen)
Ta pravilnik določa način podelitve zaščitnega znaka,
grafično podobo zaščitnih znakov »višja kakovost«, »ekološki«, »integrirani«,
»zajamčena tradicionalna posebnost«, »ge­ografska označba«, »označba porekla«
in »naravna mineralna voda«, način označevanja kmetijskih pridelkov in živil z
zaščitnimi znaki, uporabo zaščitnih znakov ter nadzor nad uporabo zaščitnih
znakov.
2. člen
(višja kakovost)
Zaščitni znak »višja kakovost« se podeli vlagatelju, ki
predhodno pri ministrstvu za kmetijstvo, gozdarstvo in prehrano (v nadaljnjem
besedilu: ministrstvo) pridobi pravico do uporabe označbe višje kakovosti in od
imenovane organizacije za kontrolo in certificiranje skladno s predpisi, ki
urejajo zaščito kmetijskih pridelkov in živil, prejme listino o skladnosti
kmetijskega pridelka ali živila s potrjeno specifikacijo.
3. člen
(označba porekla)
Zaščitni znak »označba porekla« se podeli vlagatelju, ki
predhodno pri ministrstvu pridobi pravico do uporabe označbe porekla in od
imenovane organizacije za kontrolo in certificira­nje skladno s predpisi, ki
urejajo zaščito kmetijskih pridelkov in živil, prejme listino o skladnosti
kmetijskega pridelka ali živila s potrjeno specifikacijo.
4. člen
(geografska označba)
(1) Zaščitni znak »geografska označba« se podeli vlagatelju,
ki predhodno pri ministrstvu pridobi pravico do uporabe geografske označbe in
od imenovane organizacije za kontrolo in certificiranje skladno s predpisi, ki
urejajo zaščito kmetijskih pridelkov in živil, prejme listino o skladnosti
kmetijskega pridelka ali živila s potrjeno specifikacijo.
(2) Ne glede na prejšnji odstavek se za žgane pijače zaščitni
znak »geografska označba« podeli vlagatelju, ki predhodno od organizacije za
ugotavljanje skladnosti pridobi listino o skladnosti žgane pijače s predpisi,
ki urejajo geografsko označbo za posamezno žgano pijačo.
5. člen
(zajamčena tradicionalna posebnost)
Zaščitni znak »zajamčena tradicionalna posebnost« se podeli
vlagatelju, ki predhodno pri ministrstvu pridobi pravico do uporabe označbe
zajamčena tradicionalna posebnost in od imenovane organizacije za kontrolo in
certificiranje skladno s predpisi, ki urejajo zaščito kmetijskih pridelkov in
živil, prejme listino o skladnosti kmetijskega pridelka ali živila s potrjeno
specifikacijo.
6. člen
(ekološki)
Zaščitni znak »ekološki« se podeli vlagatelju, ki od
imenovane organizacije za kontrolo in certificiranje predhodno prejme listino o
skladnosti pridelave oziroma predelave kmetijskega pridelka ali živila s
predpisi, ki urejajo ekološko pridelavo oziroma predelavo kmetijskih pridelkov
in živil.
7. člen
(integrirani)
Zaščitni znak »integrirani« se podeli vlagatelju, ki od
imenovane organizacije za kontrolo in certificiranje predhodno prejme listino o
skladnosti pridelave oziroma predelave kmetijskega pridelka ali živila s
predpisi, ki urejajo integrirano pridelavo kmetijskih pridelkov in živil.
8. člen
(naravna mineralna voda)
Zaščitni znak »naravna mineralna voda« se podeli vlagatelju,
ki pri ministrstvu skladno s predpisom, ki ureja priznanje označbe naravna
mineralna voda, predhodno pridobi pravico do uporabe označbe naravna mineralna
voda.
9. člen
(zaščitni znak)
(1) Zaščitni znak sestavljata simbol in napis v skladu s
prilogo, ki je sestavni del tega pravilnika.
(2) Osnova zaščitnega znaka je sestavljena iz:
-       
simbola (dva kvadrata, iz katerih izhajata dve krivulji, ki simbol
povezujeta v celoto) in
-       
napisa, ki je sestavljen iz ene, dveh ali treh besed, postavljenih v
bralnem zaporedju ena pod drugo. Število besed je odvisno od vrste zaščitnega
znaka. Besede so poravnane z desnim robom znaka.
(3) Vsi zaščitni znaki imajo enako obliko, razlikujejo se le
po barvi in napisu.
10. člen
(večbarvne izvedbe)
Zaščitne znake se uporablja v naslednjih večbarvnih izvedbah:
Pantone številka / 30% Pantone številka:
a)    
barva napisov – 100% črna; simbol v Pantone izvedbi
- 
višja kakovost – rdeča (Pantone 485 /30% Pantone 485),
- 
označba porekla – rjava (Pantone 463 /30% Pantone 463),
- 
geografska označba – rjava (Pantone 119 /30% Pantone 119),
- 
zajamčena tradicionalna posebnost – rumena (Pantone 123 / 30% Pantone
123),
- 
ekološki – zelena (Pantone 354 / 30% Pantone 354),
- 
integrirani – zelena (Pantone 376 /30% Pantone 376),
- 
naravna mineralna voda – modra (Pantone 285 /30% Pantone 285);
b)    
barva napisov – 100% črna; simbol v procesnih barvah (CMYK) 
- 
višja kakovost – rdeča (c0 m100 y91 k0 / c0 m33 y30 k0),
- 
označba porekla – rjava (c60 m65 y100 k0 / c20 m22 y33 k0),
- 
geografska označba – rjava (c0 m11 y100 k51 / c0 m4 y33 k17),
- 
zajamčena tradicionalna posebnost – rumena (c0 m30 y94 k0 / c0 m10 y31
k0),
- 
ekološki – zelena (c91 m0 y83 k0 / c30 m0 y28 k0),
- 
integrirani – zelena (c56 m0 y100 k0 / c19 m0 y33 k0),
- 
naravna mineralna voda – modra (c91 m43 y0 k0 / c30 m14 y0 k0).
11. člen
(črno-bela rastrska izvedba)
Kjer barvna izvedba zaščitnega znaka ni mogoča, se lahko
uporablja črno-bela rastrska izvedba (simbol – 100% črna/20% črna, napisa in
vertikala – 100% črna):
a)    
barva napisov – 100% črna; simbol v enobarvni rastrski izvedbi 
- 
višja kakovost – 100% črna/20% črna,
- 
označba porekla – 100% črna/20% črna,
- 
geografska označba – 100% črna/20% črna,
- 
zajamčena tradicionalna posebnost – 100% črna/20% črna,
- 
ekološki – 100% črna/20% črna,
- 
integrirani – 100% črna/20% črna,
- 
naravna mineralna voda – 100% črna/20% črna.
12. člen
(pozitivna ali negativna izvedba)
Kjer črno-bela (rastrska) izvedba zaščitnega znaka ni mogoča,
se uporabi pozitivna ali negativna izvedba. Izvedba na svetli podlagi je vedno
v črni barvi, na temni podlagi pa vedno v beli barvi.
13. člen
(kontrast z barvami ozadja)
(1) Če barva ozadja ne dovoljuje zadostnega kontrasta, se
lahko zaščitni znak uporablja v črno-beli rastrski izvedbi.
(2) Če je barva ozadja temna, se lahko:
-       
uporabi negativna izvedba simbola; 
-       
simbol uporabi v barvni varianti, napisi pa v svetlejši barvi simbola.
14. člen
(tipografija)
(1) Za napise je uporabljena tipografija DaxCondensed –
Medium. Napisi so vedno poravnani po desnem robu znaka.
(2) Velikost napisov je vedno sorazmerna z velikostjo
simbola. Pomanjšave ali povečave napisov neodvisno od simbola niso dovoljene.
15. člen
(velikosti)
(1) Dovoljene so samo povečave in pomanjšave zaščitnega znaka
kot celote.
(2) Najmanjša dovoljena pomanjšava zaščitnega znaka za
tiskane medije je 20 mm višine.
(3) Na audio-vizualnih medijih mora biti zaščitni znak jasno
viden in berljiv.
16. člen
(postavitev zaščitnega znaka na embalažo in etikete)
(1) Zaščitni znak mora biti postavljen tako, da je viden in
razpoznaven za potrošnika. Najbolj vidna in razpoznavna je aplikacija večbarvne
izvedbe zaščitnega znaka (v Pantone izvedbi ali procesnih barvah).
(2) Uporaba enobarvne rastrske, pozitivno-negativne izvedbe
zaščitnega znaka je priporočljiva samo, če tehnični problemi onemogočajo
uporabo večbarvne izvedbe.
17. člen
(posebna raba)
Pri oglaševanju v tiskanih in audio-vizualnih medijih se
zaščitni znak uporablja v večbarvni izvedbi iz 10. člena tega pravilnika. Če to
ni mogoče, je dovoljena uporaba zaščitnega znaka v črno beli izvedbi.
18. člen
(podeljevanje)
(1) Pridelovalci, predelovalci ter proizvajalci kmetijskih
pridelkov in živil ali njihova združenja v skladu z zakonom, ki ureja
kmetijstvo, na ministrstvo vložijo vlogo za podelitev zaščitnega znaka.
(2) Vloga mora vsebovati:
-       
identifikacijske podatke o vlagatelju (osebno ime in naslov oziroma
firmo in sedež, identifikacijsko številko kmetijskega gospodarstva oziroma
davčno številko);
-       
navedbo kmetijskega pridelka ali živila, za katerega vlagatelj zahteva
za zaščitni znak;
-       
kopijo listine o skladnosti, iz katere izhaja, da se kmetijski pridelek
ali živilo prideluje oziroma predeluje v skladu s predpisi, ki urejajo ekološko
ali integrirano pridelavo ali prede­lavo ali predpisi, ki urejajo zaščito
kmetijskih pridelkov in živil ali predpisi, ki urejajo priznanje označbe
naravna mineralna voda.
(3) Vlagatelja, ki izpolnjuje vse predpisane pogoje za
podelitev zaščitnega znaka in mu minister v skladu z zakonom, ki ureja
kmetijstvo, z odločbo podeli zaščitni znak, se vpiše v evidenco podeljenih
zaščitnih znakov.
19. člen
(nadzor)
Nadzor nad izvajanjem tega pravilnika opravlja Inšpektorat
Republike Slovenije za kmetijstvo, gozdarstvo in hrano.
20. člen
(prehodne določbe)
(1) Šteje se, da so pravne in fizične osebe, ki so skladno s
Pravilnikom o zaščitnem znaku za označevanje kmetijskih pridelkov oziroma živil
(Uradni list RS, št. 58/01, 28/04, 87/04, 121/06 in 45/08 – ZKme-1) za
kmetijske pridelke ali živila pridobile pravico do uporabe zaščitnega znaka
geografsko poreklo ali tradicionalni ugled ter zaščitnega znaka geografsko
poreklo za žgane pijače, z dnem uveljavitve tega pravilnika pridobile pravico
do uporabe zaščitnega znaka »označba porekla« ali »zajamčena tradicionalna
posebnost« za kmetijske pridelke ali živila oziroma »geografska označba« za
žgane pijače. Po uradni dolžnosti se jim podeli zaščitni znak »označba porekla«
ali »zajamčena tradicionalna posebnost« za kmetijske pridelke ali živila ali
»geografska označba« za žgane pijače.
(2) Pravne in fizične osebe iz prejšnjega odstavka morajo
najpozneje v enem letu po prejemu odločbe o podelitvi zaščitnega znaka »označba
porekla«, »zajamčena tradicionalna posebnost« ali »geografska označba« v skladu
z njo označiti kmetijske pridelke in živila.
(3) Ne glede na določbo prejšnjega odstavka so lahko
kmetijski pridelki in živila, proizvedeni in označeni pred uveljavitvijo tega
pravilnika v skladu s Pravilnikom o zaščitnem znaku za označevanje kmetijskih
pridelkov oziroma živil (Uradni list RS, št. 58/01, 28/04, 87/04, 121/06 in
45/08 – ZKme-1), v prometu do porabe zalog etiket, vendar ne več kot 24 mesecev
od prejema nove odločbe ministra iz prvega odstavka tega člena.
(4) Šteje se, da so pravne in fizične osebe, ki so skladno s
Pravilnikom o zaščitnem znaku za označevanje kmetijskih pridelkov oziroma živil
(Uradni list RS, št. 58/01, 28/04, 87/04, 121/06 in 45/08 – ZKme-1) za kmetijske
pridelke ali živila pridobile pravico do uporabe zaščitnega znaka geografska
označba, višja kakovost, ekološki, integrirani in naravna mineralna voda, z
dnem uveljavitve tega pravilnika pridobile pravico do uporabe zaščitnega znaka
po tem pravilniku. Po uradni dolžnosti se jim podeli nov zaščitni znak za
njihove kmetijske pridelke in živila.
(5) Pravne in fizične osebe iz prejšnjega odstavka morajo
najpozneje v enem letu po prejemu zaščitnega znaka v skladu z njim označiti
kmetijske pridelke in živila.
(6) Ne glede na določbo prejšnjega odstavka so lahko
kmetijski pridelki in živila, proizvedeni in označeni pred uveljavitvijo tega
pravilnika v skladu s Pravilnikom o zaščitnem znaku za označevanje kmetijskih
pridelkov oziroma živil (Uradni list RS, št. 58/01, 28/04, 87/04, 121/06 in
45/08 – ZKme-1), v prometu do porabe zalog etiket, vendar ne več kot 24 mesecev
od prejema zaščitnega znaka iz 4. točke tega člena.
21. člen
Z dnem uveljavitve tega pravilnika preneha veljati Pravilnik
o zaščitnem znaku za označevanje kmetijskih pridelkov oziroma živil (Uradni
list RS, št. 58/01, 28/04, 87/04, 121/06 in 45/08 – ZKme-1).
22. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-260/2009/1
Ljubljana, dne 10. januarja 2011
EVA 2009-2311-0058
mag. Dejan Židan l.r.
Minister za kmetijstvo,
gozdarstvo in prehrano

Priloga: Slike
zaščitnih znakov za označevanje kmetijskih pridelkov in živil