I. SPLOŠNE DOLOČBE
1. člen
Ta pravilnik ureja vsebino in obliko ter postopek vpisa v
register izvajalcev fizioterapevtske dejavnosti (v nadaljnjem besedilu:
register), pogoje za vpis in izbris iz registra ter pogoje in postopek za
podelitev, podaljšanje in odvzem licence izvajalcem fizioterapevtske
dejavnosti.
2. člen
Postopek odločanja o vpisu in izbrisu iz registra ter
postopek za podelitev, podaljšanje in odvzem licence izvajalcem
fizioterapevtske dejavnosti se vodi po zakonu, ki ureja splošni upravni postopek.
3. člen
(1) Izvajalci fizioterapevtske dejavnosti lahko samostojno
opravljajo fizioterapevtsko dejavnost, če so vpisani v register in če imajo
veljavno licenco. 
(2) Izvajalci fizioterapevtske dejavnosti (v nadaljnjem
besedilu: izvajalci), ki morajo biti vpisani v register in imeti veljavno
licenco, so: 
-       
diplomirani fizioterapevt oziroma diplomirana fizioterapevtka; 
-       
višji fizioterapevt oziroma višja fizioterapevtka; 
-       
višji fizioterapevt specialist nevrofizioterapevt oziroma višja
fizioterapevtka specialistka nevrofizioterapevtka; 
-       
diplomirani fizioterapevt specialist oziroma diplomirana fizioterapevtka
specialistka; 
-       
državljani držav članic Evropske unije, Evropskega gospodarskega
prostora ali Švicarske konfederacije, ki v Republiki Sloveniji občasno ali
priložnostno opravljajo fizioterapevtsko dejavnost, pred začetkom opravljanja
fizioterapevtske dejavnosti.
II. REGISTER
4. člen
Register se vodi v elektronski obliki, registrska knjiga kot
evidenca se vodi ročno, listine in dokazila se hranijo v arhivu Ministrstva za
zdravje (v nadaljnjem besedilu: ministrstvo).
5. člen
(1) Register vsebuje naslednje podatke o izvajalcu: 
-       
osebno ime; 
-       
datum in kraj rojstva; 
-       
stalno oziroma začasno prebivališče; 
-       
državljanstvo; 
-       
o zaključnem spričevalu, diplomi in strokovnem izpitu oziroma o
pridobljeni kvalifikaciji (številka in datum); 
-       
strokovni naslov; 
-       
o specializaciji; 
-       
o pridobljenih dodatnih znanjih in usposobljenostih; 
-       
datum in področje pridobljenih znanstvenih in pedagoških naslovov; 
-       
zaposlitev; 
-       
datum in veljavnost izdane licence; 
-       
o izrečenih ukrepih. 
(2) O vsaki spremembi podatkov iz prejšnjega odstavka je
izvajalec dolžan obvestiti ministrstvo najpozneje v tridesetih dneh po nastopu
spremembe.
6. člen
Registrska knjiga vsebuje: 
-       
zaporedno številko vpisa; 
-       
osebno ime izvajalca; 
-       
datum in kraj rojstva izvajalca; 
-       
datum vložitve vloge; 
-       
popis prilog; 
-       
šifro in datum odločbe o vpisu v register in podelitvi licence; 
-       
šifro in datum odločbe o izbrisu iz registra; 
-       
šifro in datum odločbe o podaljšanju licence.
7. člen
(1) Ministrstvo ravna s podatki registra v skladu z zakonom,
ki ureja varstvo osebnih podatkov in zakonom, ki ureja dostop do informacij
javnega značaja. 
(2) Izvajalec ima pravico vpogleda v celotno dokumentacijo,
ki se nanaša nanj. Ministrstvo mu mora na pisno zahtevo omogočiti vpogled
najpozneje v osmih delovnih dneh od prejema zahteve. 
(3) Seznam izvajalcev, ki obsega osebno ime, datum izdane
licence in veljavnost licence, je javen. Drugi podatki v registru niso javni. 
(4) Seznam iz prejšnjega odstavka se objavi na spletnih
straneh ministrstva in se ažurira najmanj enkrat mesečno.
III. IZBRIS IZ REGISTRA
8. člen
(1) Postopek izbrisa iz registra se opravi na predlog
izvajalca ali po uradni dolžnosti. 
(2) Po pravnomočnosti odločbe o izbrisu iz registra izvajalcu
ni dovoljeno opravljati fizioterapevtske dejavnosti. 
(3) Razlogi za izbris iz registra so naslednji: 
-       
če izvajalec izjavi, da ne želi biti več vpisan v register; 
-       
če je bila izvajalcu trajno odvzeta licenca za opravljanje
fizioterapevtske dejavnosti oziroma poklica (v nadaljnjem besedilu: licenca); 
-       
ob smrti izvajalca; 
-       
če je bil izvajalcu v disciplinskem postopku izrečen ukrep izbrisa iz
registra; 
-       
če je izvajalcu izrečen začasen varnostni ukrep prepovedi opravljanja
fizioterapevtske dejavnosti. 
(4) V primeru iz prve alinee prejšnjega odstavka izvajalec
vloži predlog za izbris iz registra, v katerem navede razlog za izbris. 
(5) V primerih iz druge do četrte alinee tretjega odstavka
tega člena se izbris iz registra opravi po uradni dolžnosti. 
(6) V primeru izbrisa iz registra je treba v registru
dopisati datum izbrisa z navedbo razloga za izbris.
9. člen
(1) Izvajalec, pri katerem je bil opravljen izbris iz
registra na njegov predlog, se lahko na podlagi vloge iz 15. člena tega
pravilnika ponovno vpiše v register, če izpolnjuje pogoje za vpis. 
(2) Izvajalec, ki je bil izbrisan iz registra licenc, ker mu
je bil izrečen začasni varnostni ukrep prepovedi opravljanja fizioterapevtske
dejavnosti oziroma poklica, ali mu je bil v disciplinskem postopku izrečen
izbris iz registra, se lahko na podlagi vloge iz 15. člena tega pravilnika
ponovno vpiše v register, ko preteče rok veljavnosti izrečenega začasnega
varnostnega ukrepa prepovedi opravljanja fizioterapevtske dejavnosti oziroma
poklica ali disciplinskega ukrepa, če izpolnjuje pogoje za vpis.
IV. IZDAJA POTRDILA O VPISU V REGISTER
10. člen
Potrdilo o vpisu v register se izvajalcu po vpisu v register
izda na njegovo vsakokratno zahtevo. V potrdilu je navedeno: 
-       
osebno ime in datum rojstva, 
-       
strokovni naslov, 
-       
poklic, 
-       
številka vpisa v register, 
-       
šifra in datum odločbe, na podlagi katere je bil izveden vpis v register,
-       
šifro in datum odločbe o podelitvi licence, 
-       
podpis pooblaščene osebe registra.
V. ZAČASEN VPIS V REGISTER
11. člen
(1) Državljani držav članic Evropske unije, Evropskega
gospodarskega prostora ali Švicarske konfederacije, ki opravljajo
fizioterapevtsko dejavnost oziroma svoj poklic na območju druge države članice
Evropske unije, Evropskega gospodarskega prostora ali Švicarske konfederacije
(v nadaljnjem besedilu: ponudniki fizioterapevtskih storitev) in želijo v
Republiki Sloveniji občasno ali priložnostno opravljati fizioterapevtsko
dejavnost oziroma poklic, morajo pred prvim občasnim oziroma priložnostnim
opravljanjem fizioterapevtskih dejavnosti oziroma poklica ter če so se po
začetku opravljanja dejavnosti v Republiki Sloveniji bistveno spremenile okoliščine
to prijaviti ministrstvu. 
(2) Občasna oziroma priložnostna narava opravljanja
fizioterapevtske dejavnosti oziroma poklica iz prejšnjega odstavka se oceni za
vsak primer posebej glede na trajanje, pogostost, rednost in stalnost
opravljanja fizioterapevtske dejavnosti. 
(3) Prijava iz prvega odstavka tega člena vsebuje osebne
podatke ponudnika storitev in podatke o zavarovalnem kritju ali drugih načinih
osebnega ali kolektivnega zavarovanja v zvezi s poklicno odgovornostjo. 
(4) Pred prvim opravljanjem fizioterapevtske dejavnosti
oziroma poklica se vedno preveri poklicna kvalifikacija ponudnika storitev v
skladu z določbami zakona, ki ureja postopek priznavanja poklicnih kvalifikacij
državljanom držav članic Evropske unije, Evropskega gospodarskega prostora in
Švicarske konfederacije za opravljanje reguliranih poklicev oziroma dejavnosti
v Republiki Sloveniji. 
(5) Prijavo je treba podaljšati ob prvem občasnem oziroma
priložnostnem opravljanju fizioterapevtske dejavnosti oziroma poklica v
Republiki Sloveniji v posameznem koledarskem letu, če je izvajalec že opravljal
to dejavnost oziroma poklic v Republiki Sloveniji. 
(6) Po prejemu popolne prijave ministrstvo izvajalca začasno
vpiše v register. 
(7) Izvajalec za svoje delo prevzema etično, strokovno,
kazensko in materialno odgovornost v skladu s predpisi, ki veljajo v Republiki
Sloveniji za zdravstvene delavce. 
(8) Po koncu opravljanja fizioterapevtske dejavnosti oziroma
poklica v Republiki Sloveniji ministrstvo ponudnika storitev izbriše iz registra.
VI. LICENCA
12. člen
Licenca je javna listina, ki dokazuje strokovno
usposobljenost izvajalcev za samostojno opravljanje fizioterapevtske dejavnosti
v Republiki Sloveniji.
13. člen
Licenca se podeli za obdobje sedem let (v nadaljnjem
besedilu: licenčno obdobje).
14. člen
(1) Pogoji za podelitev licence so: 
1.     
za višje fizioterapevte: 
- 
pridobljena diploma višje strokovne šole v Republiki Sloveniji
najpozneje do 30. septembra 2002 ali v bivši Socialistični federativni
Republiki Jugoslaviji pred 25. junijem 1991 ali nostrificirana diploma s
strokovnega področja fizioterapevtske dejavnosti oziroma priznana enakovrednost
tujega strokovnega naslova s slovenskim strokovnim naslovom, pridobljena po
zakonu, ki ureja priznavanje in vrednotenje izobraževanja; 
- 
opravljeno pripravništvo in strokovni izpit; 
- 
vpis v register; 
2.     
za diplomirane fizioterapevte: 
- 
pridobljena diploma visoke strokovne šole v Republiki Sloveniji; 
- 
opravljeno pripravništvo in strokovni izpit; 
- 
vpis v register; 
3.     
za višje fizioterapevte specialiste nevrofizioterapevte: 
- 
pridobljena diploma višje strokovne šole v Republiki Sloveniji; 
- 
opravljeno pripravništvo in strokovni izpit; 
- 
potrdilo o specializaciji, opravljeni najpozneje do 30. septembra 2002,
z naslovom; 
- 
vpis v register; 
4.     
za diplomirane fizioterapevte specialiste: 
- 
pridobljena diploma visoke strokovne šole v Republiki Sloveniji; 
- 
opravljeno pripravništvo in strokovni izpit; 
- 
potrdilo o opravljeni specializaciji z naslovom; 
- 
vpis v register. 
(2) Ne glede na prejšnji odstavek so pogoji za izvajalca, ki
ima pridobljeno poklicno kvalifikacijo v drugi državi članici Evropske unije,
Evropskega gospodarskega prostora ali v Švicarski konfederaciji: 
-       
odločba o priznani poklicni kvalifikaciji v skladu z zakonom, ki ureja
postopek priznavanja kvalifikacij; 
-       
vpis v register; 
-       
potrdilo pristojnega organa o dobrem imenu in ugledu, ki ob predložitvi
ne sme biti starejše od treh mesecev.
VII. POSTOPEK VPISA V REGISTER IN POSTOPEK IZDAJE LICENCE
15. člen
Izvajalec vloži vlogo za vpis v register in izdajo licence
pri ministrstvu na obrazcu, ki je v Prilogi I tega pravilnika.
16. člen
(1) Potrdila, izpiske in druge dokumente, ki vsebujejo
podatke iz 5. člena tega pravilnika, ministrstvo pridobi po uradni dolžnosti iz
uradnih evidenc, ki jih vodijo upravni in drugi državni organi, organi lokalnih
skupnosti ali nosilci javnih pooblastil. 
(2) Če podatki iz 5. člena tega pravilnika niso v uradnih
evidencah, ministrstvo izvajalca pozove, da predloži potrdila, izpiske in druge
dokumente, s katerimi dokazuje resničnost podatkov v vlogi.
17. člen
(1) Ministrstvo najpozneje v 30 dneh po vložitvi popolne
vloge izda odločbo, s katero odloči o vpisu o registru ter podelitvi licence. 
(2) V osmih dneh po pravnomočnosti odločbe iz prejšnjega
odstavka se na posebnem obrazcu, ki je v Prilogi II tega pravilnika, izda
licenca.
VIII. PODALJŠANJE LICENCE
18. člen
(1) Izvajalcu se podaljša licenca za obdobje sedem let na
podlagi dokazil o strokovni usposobljenosti za delo v fizioterapevtski
dejavnosti. 
(2) Izvajalcu se preverjanje strokovne usposobljenosti za
licenčno obdobje ugotavlja na podlagi licenčnih točk, ki jih izvajalec pridobi
s stalnimi strokovnimi izobraževanji, izpopolnjevanji in usposabljanji (v
nadaljnjem besedilu: stalno izpopolnjevanje). 
(3) Za podaljšanje licence mora izvajalec v preteklem
licenčnem obdobju zbrati najmanj 70 licenčnih točk. Če izvajalec v tem obdobju
ne opravlja fizioterapevtske dejavnosti s polnim delovnim časom, mu ministrstvo
za podaljšanje licence lahko izreče in predpiše preizkus strokovne
usposobljenosti. 
(4) Izvajalec si mora v preteklem licenčnem obdobju pridobiti
vsaj 80% licenčnih točk na svojem strokovnem področju na podlagi stalnega
izpopolnjevanja iz 20. člena tega pravilnika.
19. člen
Obvezne vsebine stalnega izpopolnjevanja v enem licenčnem
obdobju se morajo nanašati na: 
-       
sodobne usmeritve v fizioterapevtski dejavnosti; 
-       
temeljne postopke oživljanja; 
-       
poklicno etiko; 
-       
zakonodajo s področja zdravstva.
20. člen
Za stalno izpopolnjevanje se šteje: 
-       
udeležba na strokovnem srečanju (aktivna ali pasivna, doma ali v
tujini); 
-       
objava strokovnega članka v strokovni literaturi doma ali v tujini (npr.
v reviji, zborniku, knjigi ali monografiji); 
-       
izpopolnjevanje v zdravstvenih ali drugih organizacijah.
a) Izdaja pooblastila za organiziranje strokovnih srečanj
21. člen
Ministrstvo lahko izda pooblastilo fizični ali pravni osebi
(v nadaljnjem besedilu: organizator), ki želi, da se strokovno srečanje, ki ga
organizira, prizna za stalno strokovno izpopolnjevanje iz prejšnjega člena in
da se zanj določijo licenčne točke.
22. člen
Ministrstvo lahko izda pooblastilo za organiziranje: 
-       
posameznega strokovnega srečanja, 
-       
sklopa strokovnih srečanj v določenem časovnem obdobju.
23. člen
Organizator mora za pridobitev pooblastila iz prejšnjega
člena izpolnjevati naslednje pogoje: 
-       
da je registriran za opravljanje dejavnosti izobraževanja; 
-       
imeti mora organizacijske in strokovne kadre za izvedbo strokovnega
srečanja; 
-       
določiti mora odgovorne posameznike, ki bodo zagotavljali izvajanje programa
strokovnega srečanja; 
-       
v udeležbi predavateljev mora biti najmanj 50% predavateljev izvajalcev;
-       
imeti mora izdelan sistem beleženja prisotnosti; 
-       
imeti mora izdelan sistem morebitnega preverjanja znanja udeležence; 
-       
hraniti mora dokumentacijo o udeležbi na stalnem strokovnem
izpopolnjevanju in jo na zahtevo posredovati ministrstvu.
24. člen
(1) Organizator naslovi vlogo za pridobitev pooblastila in
določitev licenčnih točk iz 31. člena tega pravilnika na ministrstvo najmanj 60
dni pred začetkom strokovnega srečanja. Vloga mora vsebovati: 
-       
ime in naslov organizatorja; 
-       
naslov strokovnega srečanja, datum, kraj in trajanje; 
-       
ime in naslov odgovornega nosilca strokovnega srečanja; 
-       
program strokovnega srečanja; 
-       
cilje strokovnega srečanja; 
-       
ciljno populacijo; 
-       
določitev jezika, v katerem bo potekalo strokovno srečanje. 
(2) K vlogi iz prejšnjega odstavka mora organizator
predložiti dokazila iz prejšnjega člena, razen dokazila iz prve alinee
prejšnjega člena, ki ga ministrstvo pridobi po uradni dolžnosti iz uradnih
evidenc.
25. člen
(1) Ministrstvo v 30 dneh od prejema popolne vloge iz
prejšnjega člena in na podlagi ocene o ustreznosti programa in določitve
števila licenčnih točk posameznemu strokovnemu srečanju, organizatorju izda
pooblastilo in ga vpiše v register pooblaščenih organizatorjev in izobraževanj.
(2) Oceno o ustreznosti programa in določitev licenčnih točk
iz prejšnjega odstavka pripravi komisija ministrstva, sestavljena iz
predstavnikov ministrstva, zbornice in strokovnega združenja s področja
fizioterapevtske dejavnosti.
26. člen
(1) Po izvedbi strokovnega srečanja organizator udeležencem
izda potrdila o udeležbi. 
(2) Organizator ministrstvu najpozneje v treh dneh od izvedbe
strokovnega srečanja pošlje seznam udeležencev, ki vsebuje osebno ime, naslov
in podpis udeleženca, na podlagi katerega ministrstvo vnese pridobljeno število
licenčnih točk posameznega udeleženca v register.
27. člen
Ministrstvo na svojih spletnih straneh objavi seznam
pooblaščenih organizatorjev z navedbo naslova organizatorja, strokovnega
srečanja, datuma in kraja strokovnega srečanja.
b) Priznanje licenčnih točk strokovnemu srečanju v
organizaciji nepooblaščenih organizatorjev in izpopolnjevanja v zdravstvenih in
drugih organizacijah
28. člen
(1) Vlogo za priznanje določenega števila licenčnih točk za
stalno izpopolnjevanje, ki ni bilo opravljeno pri pooblaščenem organizatorju,
vloži izvajalec na ministrstvo. 
(2) Za priznanje stalnega izpopolnjevanja iz prve ali tretje
alinee 20. člena tega pravilnika mora izvajalec predložiti: 
-       
potrdilo o udeležbi oziroma dokazilo o izpopolnjevanju v zdravstveni ali
drugi organizaciji, ki ga podpiše odgovorna oseba organizacije, 
-       
ime in naslov organizatorja oziroma organizacije, 
-       
naslov programa srečanja oziroma izpopolnjevanja, 
-       
datum in kraj izvedbe programa srečanja oziroma izpopolnjevanja ter čas
trajanja srečanja, 
-       
program srečanja oziroma vrsta izpopolnjevanja.
29. člen
Za priznanje objave strokovnega članka iz druge alinee 20.
člena tega pravilnika mora izvajalec predložiti: 
-       
naslovno stran; 
-       
kataloški vpis; 
-       
kazalo; 
-       
prvo stran članka.
30. člen
Ministrstvo v 30 dneh od prejema popolne vloge iz 28. in 29.
člena tega pravilnika in na podlagi ocene o ustreznosti programa oziroma
izpopolnjevanja in določitve števila licenčnih točk, ki jo pripravi komisija iz
25. člena tega pravilnika, izvajalcu izda potrdilo o številu priznanih
licenčnih točk in jih vnese v register.
31. člen
(1) Za vsako uro predavanja se praviloma določi ena licenčna
točka. 
(2) Predavateljem kot aktivnim udeležencem stalnega
podiplomskega izpopolnjevanja se število točk za vsako uro predavanja poveča za
50%. 
(3) Ostala merila za vrednotenje stalnih izpopolnjevanj, ki
se objavijo na spletnih straneh ministrstva, določi komisija iz 25. člena tega
pravilnika.
c) Postopek podaljšanja licence
32. člen
(1) Ministrstvo obvesti izvajalca najpozneje šest mesecev
pred potekom licence, da mu bo na določen datum licenca potekla. 
(2) O poteku licence iz prejšnjega odstavka se obvesti tudi
delodajalca, ki zaposluje izvajalca.
33. člen
(1) Izvajalec je dolžan vsaj 90 dni pred potekom licence na
ministrstvo vložiti vlogo za podaljšanje licence, ki je v Prilogi III tega
pravilnika. 
(2) Če izvajalec doseže zadostno število licenčnih točk, se
mu 30 dni pred potekom veljavnosti licence izda odločba o podaljšanju licence. 
(3) Po pravnomočnosti odločbe o podaljšanju licence se v
osmih dneh izda nova licenca.
34. člen
(1) Če izvajalec ne pridobi potrebnega števila licenčnih točk
za podaljšanje licence, mora najpozneje 30 dni pred dnem izteka veljavnosti
licence opraviti preizkus strokovne usposobljenosti, ki ga predpiše
ministrstvo. 
(2) Izvajalec opravlja preizkus strokovne usposobljenosti
pred tričlansko komisijo, ki jo imenuje minister, pristojen za zdravje. 
(3) Preizkus strokovne usposobljenosti plača izvajalec v
skladu s sklepom ministra pristojnega za zdravje.
IX. ODVZEM LICENCE
35. člen
(1) Izvajalcu lahko ministrstvo z odločbo začasno ali trajno
odvzame licenco. 
(2) Postopek odvzema se lahko začne po uradni dolžnosti ali
na predlog zbornice ali strokovnega združenja s področja fizioterapevtske
dejavnosti. 
(3) Uradna oseba, ki vodi postopek odvzema, v postopku
pridobi mnenje komisije iz 25. člena tega pravilnika. 
(4) Ministrstvo izda odločbo, ko se seznani s pripombami
izvajalca o mnenju komisije iz prejšnjega odstavka.
36. člen
Licenca se odvzame za določeno časovno obdobje (v nadaljnjem
besedilu: začasni odvzem licence) v naslednjih primerih: 
-       
če se ugotovi, da izvajalec s svojim delom ogroža zdravje ali življenje
pacienta; 
-       
če je izvajalcu izrečen začasen varnostni ukrep prepovedi opravljanja
fizioterapevtske dejavnosti ali poklica; 
-       
če je izvajalec obsojen za naklepno kaznivo dejanje, ki se preganja po
uradni dolžnosti, na nepogojno kazen zapora šestih mesecev ali na hujšo kazen; 
-       
če izvajalec ni pridobil dokazil o izpolnjevanju pogojev za pridobitev
ali podaljšanje licence na zakonit način oziroma je za pridobitev ali
podaljšanje licence navedel lažne podatke.
37. člen
(1) Začasni odvzem licence traja, dokler obstajajo razlogi,
na podlagi katerih je bila izvajalcu licenca odvzeta, oziroma za čas, določen v
odločbi o začasnem odvzemu licence. 
(2) Začasni odvzem licence lahko traja najdlje pet let. 
(3) Po prenehanju razlogov oziroma po poteku časa za začasni
odvzem licence lahko izvajalec ponovno zaprosi za podelitev licence.
Ministrstvo lahko za ponovno podelitev preveri njegovo strokovno usposobljenost
in mu po potrebi predpiše dodatno strokovno izpopolnjevanje.
38. člen
Izvajalcu se trajno odvzame licenca v naslednjih primerih: 
-       
če se ugotovi, da je njegovo ravnanje zaradi večje strokovne
pomanjkljivosti ali napake pri delu povzročilo trajne hujše posledice za
zdravje ali smrt pacienta; 
-       
če je obsojen za naklepno kaznivo dejanje, ki se preganja po uradni
dolžnosti, v povezavi z opravljanjem fizioterapevtske dejavnosti.
X. PREHODNE IN KONČNE DOLOČBE
39. člen
Ne glede na določbo 14. člena tega pravilnika mora izvajalec,
ki je opravil strokovni izpit najmanj sedem let pred uveljavitvijo tega
pravilnika in v tem obdobju ni opravljal fizioterapevtske dejavnosti oziroma
poklica, za podelitev prve licence na svoje stroške opraviti šestmesečno
usposabljanje, ki ga predpiše ministrstvo.
40. člen
Postopki vpisa v register izvajalcev fizioterapevtske
dejavnosti in podelitve licence, ki so se začeli pred uveljavitvijo tega
pravilnika, se dokončajo po določbah tega pravilnika.
41. člen
Postopki vpisa v register zasebnih izvajalcev in vodenje
registra zasebnih izvajalcev se vodijo v skladu s pravilnikom, ki ureja vodenje
registra zasebnih zdravstvenih delavcev.
42. člen
Ministrstvo izvajalce fizioterapevtske dejavnosti, ki so bili
vpisani v register licenc pri Zbornici fizioterapevtov Slovenije, po uradni
dolžnosti vpiše v register v 30 dneh od uveljavitve tega pravilnika.
43. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 0070-82/2009
Ljubljana, dne 2. junija 2010
EVA 2009-2711-0052
Dorijan Marušič l.r.
Minister
za zdravje

Priloga I: Vloga
za vpis v register izvajalcev fizioterapevtske dejavnosti in podelitve licence
Priloga II:
Licenca za delo na področju fizioterapevtske dejavnosti
Priloga III:
Vloga za podaljšanje licence