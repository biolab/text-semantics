I. SPLOŠNE DOLOČBE
1. člen
(vsebina)
(1) Ta uredba določa pogoje v zvezi z
obremenjevanjem tal z vnašanjem odpadkov in obvezno ravnanje pri načrtovanju in
izvedbi vnašanja zemeljskega izkopa ali umetno pripravljene zemljine zaradi
izboljšanja ekološkega stanja tal.
(2) Ta uredba določa tudi pogoje
uporabe gradbenega materiala, pripravljenega iz obdelanih ali neobdelanih,
izvornih ali odpadnih mineralnih surovin, če se ob stiku s padavinsko, podzemno
ali površinsko vodo nevarne snovi lahko začnejo lužiti.
(3) Za vprašanja v zvezi z
obremenjevanjem tal z vnašanjem odpadkov, ki niso posebej urejena s to uredbo,
in splošnimi pogoji ravnanja z odpadki, se uporablja predpis, ki ureja ravnanje
z odpadki.
2. člen
(pomen izrazov)
Izrazi, uporabljeni v tej uredbi, pomenijo:
1.    
izboljšanje ekološkega stanja tal je vnašanje
zemeljskega izkopa ali umetno pripravljene zemljine v ali na tla zaradi njegove
rekultivacije, nasipavanja zemljišč pri vzpostavitvi novega stanja tal ali
zaradi zapolnjevanja izkopov zaradi vzpostavitve prvotnega stanja tal;
2.    
rekultivacija je ukrep za vzpostavitev ponovne
rodovitnosti tal, pri čemer krovni del zajame od 30 do 50 cm rekultiviranih
tal;
3.    
tla so površinski del litosfere, ki ga
sestavljajo mineralne in organske snovi, voda, zrak in organizmi;
4.    
težka tla so tla glinaste sestave in tla
glinaste sestave, zmešana s tlemi meljaste ali peščene sestave, ali s tlemi, ki
so zmes meljaste in ilovnate sestave;
5.    
srednje težka tla so tla meljaste sestave, tla
ilovnate sestave in tla ilovnate sestave, zmešana s tlemi glinaste ali meljaste
sestave ali s tlemi, ki so zmes peščene in ilovnate sestave;
6.    
lahka tla so tla peščene sestave in tla peščene
sestave, zmešana s tlemi ilovnate sestave;
7.    
zemljina je neizkopan, onesnažen ali neonesnažen
del tal;
8.    
mineralne surovine so surovine, pridobljene z
izkoriščanjem organskih ali anorganskih snovi v zemeljski skorji razen vode v
skladu s predpisi, ki urejajo rudarstvo;
9.    
zemeljski izkop je odpadek, sestavljen iz
prsti, mineralnih sedimentov in kamenja, ki nastanejo pri izkopavanju ali
odkrivanju tal ali podtalja;
10. 
umetno pripravljena zemljina je glede sestavin
tlom in podtalju enak ali podoben mineralni ali mineralnoorganski material, ki
se pridobi s predelavo zemeljskega izkopa in drugih mineralnih odpadkov,
mineralnoorganskih odpadkov, odpadnih naplavin v skladu s predpisi, ki urejajo
vode, ali drugih podobnih odpadkov, če je v svojih značilnostih podoben
naravnim tlom ali podtalju in lahko prevzema vse pomembne naloge tal ali
podtalja;
11. 
odpadne mineralne surovine so odpadki, ki
nastajajo pri raziskovanju, pridobivanju, predelavi in skladiščenju mineralnih
surovin in obratovanju kamnolomov v skladu z Direktivo 2006/21/ES Evropskega
parlamenta in Sveta z dne 15. marca 2006 o ravnanju z odpadki iz rudarskih
in drugih ekstraktivnih dejavnosti ter o spremembi direktive 2004/35/ES (UL L
št. 102 z dne 11. 4. 2006, str. 15);
12. 
polnilo pri gradnji objektov je gradbeni
material za zapolnjevanje gradbenih jam ali jarkov v tleh ali pri gradnji
nasipov, vodnih objektov ali nosilnih slojev za ceste ali tirnice ali temelje
drugih objektov ali za nadomestitev prvotnih tal zaradi katerega koli drugega
razloga. Za polnilo pri gradnji objektov se šteje tudi gradbeni material, ki se
uporablja za izdelavo utrjenih cestnih ali drugih nepokritih površin, razen če
se uporablja kot sestavina za vodo neprepustne plasti utrjene površine. Za
polnilo se ne štejejo gradbeni materiali, ki se uporabljajo za izdelavo oblog
ali plasti, odpornih proti mrazu ali prepustnosti za vodo, in drenažnih slojev;
13. 
obdelane odpadne mineralne surovine so agregati
za nevezane in hidravlično vezane materiale za uporabo v inženirskih objektih
ali za gradnjo cest ali agregati za beton, ki so proizvedeni z obdelavo
nenevarnih muljev z dna površinskih voda ali nenevarnih odpadkov mineralnega
izvora iz podskupine 17 05 s klasifikacijskega seznama iz priloge 7 Uredbe o
ravnanju z odpadki (Uradni list RS, št. 34/08) (gradbeni odpadki in odpadki iz
rušenja objektov – vključno z zemeljskimi izkopi z onesnaženih območij), če je
za njihovo proizvodnjo izdan certifikat o skladnosti sistema kontrole
proizvodnje in nadzora nad njo v skladu s standardom SIST EN 13242.
3. člen
(uporaba)
(1) Ta uredba se ne uporablja za
ravnanje z odpadnimi mineralnimi surovinami, odpadnimi naplavinami in
zemeljskim izkopom, ki so tako onesnaženi z nevarnimi snovmi, da se v skladu s
predpisom, ki ureja ravnanje z odpadki, uvrščajo med nevarne odpadke.
(2) Ta uredba se ne uporablja za
obremenjevanje tal z:
1.    
gradbenimi odpadki, ki se v skladu s predpisom,
ki ureja ravnanje z odpadki, ki nastanejo pri gradbenih delih, lahko pripravijo
za ponovno uporabo in ponovno uporabijo za gradbena dela na gradbišču, na
katerem so ti odpadki nastali;
2.    
obdelanimi ali neobdelanimi, izvornimi ali
odpadnimi mineralnimi surovinami, razen če se uporabljajo kot polnilo pri
gradnji objektov ali kot surovina za proizvodnjo gradbenega materiala, ki se ga
uporablja kot polnilo pri gradnji objektov;
3.    
odpadnimi naplavinami, ki se v skladu s
predpisi, ki urejajo vode, premeščajo znotraj območja površinskih voda zaradi
upravljanja voda in vodnih poti ali preprečevanja poplav ali blažitve posledic
poplav in suše, če se odpadne naplavine ne uvrščajo med nevarne gradbene
odpadke v skladu s predpisom, ki ureja ravnanje z odpadki;
4.    
zemeljskim izkopom, mineralnimi materiali,
mineralnoorganskimi materiali ali odpadnimi naplavinami, ki nastajajo zaradi
posledic naravnih pojavov ali nesreč ali pri izvajanju zaščite in reševanja ob
naravnih in drugih nesrečah.
II. ZAHTEVE ZA OBREMENJEVANJE TAL Z VNOSOM ZEMELJSKEGA
IZKOPA, UMETNO PRIPRAVLJENE ZEMLJINE IN POLNILA PRI OBJEKTIH
4. člen
(prepovedi)
(1) Prepovedano je obremenjevati tla z
vnosom odpadkov, razen če so obdelani in se vnašajo v tla kot sestavina umetno
pripravljene zemljine, ki izpolnjuje zahteve iz 6. člena te uredbe, ali kot
polnilo pri gradnji objektov, ki izpolnjuje zahteve iz 7. člena te uredbe.
(2) Prepovedano je mešati zemeljski
izkop, odpadne mineralne surovine in naplavine med seboj in z drugimi odpadki,
razen če gre za izdelavo umetno pripravljene zemljine ali polnila pri gradnji
objektov.
(3) Če se zemeljski izkop pred ponovno
uporabo začasno skladišči kje drugje in ne na gradbišču, kjer je nastal, mora
imetnik tega izkopa zagotoviti, da se ne meša z drugimi odpadki.
(4) Umetno pripravljene zemljine ni
dovoljeno uporabljati za zapolnjevanje izkopov pod gladino podzemne vode.
(5) Za izdelavo polnila pri gradbenih
objektih je prepovedano uporabljati odpadke ali material, pridobljen z obdelavo
odpadkov, ki vsebujejo več kot pet masnih odstotkov organskih snovi.
5. člen
(vnos zemeljskega izkopa)
(1) Tla se lahko obremenijo z vnosom
zemeljskega izkopa, če:
-      
vsebnost parametrov v zemeljskem izkopu ne
presega največjih vrednosti parametrov iz priloge 1, ki je sestavni del te uredbe,
-      
se fizikalno-kemijske lastnosti zemeljskega
izkopa ne razlikujejo od lastnosti iz priloge 2, ki je sestavni del te uredbe.
(2) Največje vrednosti parametrov v
zemeljskem izkopu iz priloge 1 te uredbe se izražajo kot koncentracije
parametrov v miligramih na kilogram suhega zemeljskega izkopa in kot
koncentracije parametrov v miligramih v prostorninski enoti izlužka zemeljskega
izkopa ter so določene glede na namen uporabe tega izkopa za:
-      
rekultivacijo tal,
-      
nasipavanje spodnjih plasti kmetijskih zemljišč
po predpisih, ki urejajo kmetijska zemljišča,
-      
nasipavanje stavbnih zemljišč in
-      
nasipavanje območij mineralnih surovin za
zapolnitev tal po izkopu.
(3) Fizikalno-kemijske lastnosti
zemeljskega izkopa iz priloge 2 te uredbe so določene glede na namen uporabe
tega izkopa za:
-      
rekultivacijo tal,
-      
nasipavanje spodnjih plasti kmetijskih zemljišč
po predpisih, ki urejajo kmetijska zemljišča,
-      
nasipavanje stavbnih zemljišč in
-      
nasipavanje območij mineralnih surovin za
zapolnitev tal po izkopu.
(4) Ministrstvo, pristojno za okolje
(v nadaljnjem besedilu: ministrstvo), z okoljevarstvenim dovoljenjem iz 9.
člena te uredbe dovoli za posamezen parameter v zemeljskem izkopu tudi večjo
vrednost, kot je največja vrednost tega parametra iz priloge 1 te uredbe, če iz
ocene o kakovosti zemeljskega izkopa iz 9. člena te uredbe ugotovi, da
izmerjena vrednost parametra v zemeljskem izkopu presega vrednost parametra iz
priloge 1 te uredbe zaradi naravnih lastnosti tal ali podtalja na kraju izvora
zemeljskega izkopa ali zaradi
obstoječe onesnaženosti tal ali podtalja v primeru, da zemeljski izkop nastaja
in se uporablja na območju, ki je v skladu z zakonom, ki ureja varstvo okolja,
opredeljeno kot območje degradiranega okolja zaradi onesnaženosti tal ali
podtalja.
6. člen
(vnos umetno pripravljene zemljine)
(1) Tla se lahko obremenijo z vnosom
umetno pripravljene zemljine, če:
-      
se zemljina uporablja za rekultivacijo tal,
nasipavanje stavbnih zemljišč ali območij mineralnih surovin za zapolnitev tal
po izkopu,
-      
vsebnost parametrov v zemljini ne presega
največjih vrednosti parametrov iz priloge 3, ki je sestavni del te uredbe,
-      
se fizikalno-kemijske lastnosti zemljine ne
razlikujejo od lastnosti iz priloge 4, ki je sestavni del te uredbe,
-      
so biološko razgradljivi odpadki, ki so dodani
umetno pripravljeni zemljini, predhodno obdelani in se uvrščajo v 1. ali 2.
razred okoljske kakovosti v skladu s predpisom, ki ureja obdelavo biološko
razgradljivih odpadkov, in
-      
umetno pripravljena zemljina vsebuje do največ
10 volumskih odstotkov vseh odpadkov, ki niso neonesnažen zemeljski izkop.
Odpadki, ki se smejo dodati umetno pripravljeni zemljini, so navedeni v prilogi
5, ki je sestavni del te uredbe.
(2) Največje vrednosti parametrov
umetno pripravljene zemljine iz priloge 3 te uredbe se izražajo kot koncentracije
snovi v miligramih na kilogram suhe umetno pripravljene zemljine ali kot
koncentracije snovi v miligramih v prostorninski enoti izlužka umetno
pripravljene zemljine ter so določene glede na teksturo zemeljskega izkopa in
drugih mineralnih odpadkov, mineralno-organskih odpadkov, odpadnih naplavin ali
drugih podobnih odpadkov, iz katerih je pripravljena taka zemljina, in glede na
namen uporabe te zemljine za:
-      
rekultivacijo tal,
-      
nasipavanje stavbnih zemljišč in
-      
nasipavanje območij mineralnih surovin za
zapolnitev tal po izkopu.
(3) Fizikalno-kemijske lastnosti
umetno pripravljene zemljine iz priloge 4 te uredbe so določene glede na namen
uporabe te umetno pripravljene zemljine za:
-      
rekultivacijo tal,
-      
nasipavanje stavbnih zemljišč in
-      
nasipavanje območij mineralnih surovin za
zapolnitev tal po izkopu.
(4) Če se umetno pripravljeni zemljini
dodajo biološko razgradljivi odpadki, morajo biti ti odpadki predhodno obdelani
v skladu s predpisom, ki ureja obdelavo biološko razgradljivih odpadkov, za kar
mora biti predhodno pridobljeno okoljevarstveno dovoljenje.
(5) Umetno pripravljena zemljina se
lahko uporablja za rekultivacijo tal na geografsko zaokroženem območju, kjer je
celotna prostornina vnosa mulja z dna vodnih teles površinskih voda, zemeljskih
izkopov in umetno pripravljene zemljine večja od 500 000 m3, če
se vnaša na območje pridobivanja mineralnih surovin, oziroma večja od
250 000 m3, če se vnaša drugam in je za ta poseg v okolje
pridobljeno okoljevarstveno soglasje v skladu z zakonom, ki ureja varstvo
okolja.
7. člen
(vnos polnila pri gradbenih objektih)
(1) Tla se lahko obremenijo z vnosom
polnila pri gradnji objektov, če je polnilo izdelano iz materiala, katerega
kemične lastnosti se ne razlikujejo od lastnosti, ki so v predpisu, ki ureja
odlaganje odpadkov na odlagališčih, določenih za inertne odpadke.
(2) Če se pri gradnji objekta
uporabljajo za polnilo izvorne ali odpadne mineralne surovine z večjo
vsebnostjo težkih kovin ali material, pridobljen iz odpadnih naplavin ali
drugih odpadkov, mora oseba, ki naroči graditev objekta, pred uporabo takega
polnila pridobiti od dobavitelja polnila dokazilo o kemični primernosti polnila
za uporabo pri objektu.
(3) Ne glede na prejšnji odstavek se
za polnilo pri gradnji objektov lahko uporabljajo mineralne surovine ali
odpadne mineralne surovine, ki ne izpolnjujejo zahtev za inertne odpadke v
skladu s predpisom, ki ureja odlaganje odpadkov na odlagališčih, če se objekti
gradijo na območju, na katerem so tla enake sestave, kot je sestava
uporabljenih ali odpadnih mineralnih surovin.
(4) Dokazilo o kemični primernosti
polnila za uporabo pri gradnji objektov temelji na kemični analizi anorganskih
parametrov za inertne odpadke, za katere so v predpisu, ki ureja odlaganje
odpadkov na odlagališčih, določene največje dovoljene vrednosti.
(5) Za izdelavo kemične analize se
uporabljajo postopki, ki so za kemično analizo odpadkov določeni v predpisu, ki
ureja odlaganje odpadkov na odlagališčih.
(6) Vzorčenje gradbenega materiala, ki
se uporablja za polnilo pri gradnji objektov, ter kemično analizo polnila pri
gradnji objektov mora izvesti oseba, ki ima v skladu s predpisom, ki ureja
odlaganje odpadkov na odlagališčih, pooblastilo ministrstva za izdelavo ocene
odpadkov.
(7) Oseba iz drugega odstavka tega
člena mora dokazilo o kemični primernosti polnila pri gradnji objektov hraniti
najmanj pet let.
8. člen
(izboljšanje ekološkega stanja tal)
(1) Za izboljšanje ekološkega stanja
tal se lahko uporablja zemeljski izkop ali umetno pripravljena zemljina, ki
izpolnjuje zahteve te uredbe.
(2) Ne glede na rabo zemljišča mora
biti zgornja plast vnosa iz zemeljskega izkopa ali umetno pripravljene zemljine
debela najmanj 2 m.
(3) Zgornja plast vnosa iz prejšnjega
odstavka je lahko tudi tanjša, če ni izdelana kot zaključek zapolnjevanja izkopov,
ampak se vnaša na naravna tla ali naravno podtalje ali podtalje iz predhodno
premeščenih neonesnaženih mineralnih surovin, odpadnih mineralnih surovin ali
odpadnih naplavin.
(4) Pri izdelavi ozelenelih nasipov z
naklonom, manjšim od 1 : 2,5, mora biti zgornja plast vnosa iz drugega odstavka
tega člena debela najmanj 50 cm.
(5) V zgornjo plast vnosa iz drugega
odstavka tega člena se lahko vgradi tudi humusni nanos, če ni onesnažen.
(6) Vnos zemljine mora biti izveden tako,
da je višina zemljišča na parcelni meji prilagojena sosednjemu zemljišču in da
na parcelnih mejah ni višinskih razlik.
V. DOVOLJENJE ZA PRIPRAVO ZEMELJSKEGA IZKOPA ALI UMETNO
PRIPRAVLJENE ZEMLJINE
9. člen
(okoljevarstveno dovoljenje)
(1) Oseba, ki namerava pripravljati
zemeljski izkop zaradi njegove ponovne uporabe ali izdelovati umetno
pripravljeno zemljino zaradi njenega vnosa v tla, mora pridobiti
okoljevarstveno dovoljenje za predelavo odpadkov po postopku z oznako R10 (v
nadaljnjem besedilu: okoljevarstveno dovoljenje) v skladu s predpisom, ki ureja
ravnanje z odpadki, pri čemer se za predelavo odpadkov po postopku z oznako R10
šteje tudi priprava zemeljskega izkopa za njegovo ponovno uporabo.
(2) Okoljevarstveno dovoljenje mora
pridobiti tudi oseba, ki zaradi namere vnosa v tla umetno pripravljeno zemljino
pridobiva v drugi državi članici Evropske Unije ali uvaža iz tretje države.
(3) V okoljevarstvenem dovoljenju
ministrstvo poleg vsebin iz predpisa, ki ureja ravnanje z odpadki, določi tudi:
-      
kraj vnosa zemeljskega izkopa ali umetno
pripravljene zemljine, vključno z imeni lastnikov zemljišč,
-      
kraj izkopa, če gre za zemeljski izkop,
-      
namen vnosa in predviden način vnosa,
-      
vrsto naprav in uporabljene tehnologije za
pripravo umetno pripravljene zemljine in njihovo največjo možno zmogljivosti,
-      
izvajanje predpisanega ugotavljanja kakovosti
zemeljskega izkopa ali umetno pripravljene zemljine,
-      
način vodenja evidenc vnašanja zemeljskega
izkopa ali umetno pripravljene zemljine v tla.
(4) Podlage za izdajo
okoljevarstvenega dovoljenja so poleg vsebin iz predpisa, ki ureja ravnanje z
odpadki, še:
-      
načrt ravnanja z odpadki,
-      
ocena kakovosti zemeljskega izkopa ali umetno
pripravljene zemljine in ocena kakovosti tal, kamor se zemljina ali izkop
vnaša, ki ne smeta biti starejši od šestih mesecev od dneva vložitve vloge,
-      
vodno soglasje, kadar je potrebno v skladu s
predpisi o urejanju voda,
-      
soglasja lastnikov kraja vnosa zemljine glede
nameravanega vnosa,
-      
okoljevarstveno dovoljenje za obdelavo biološko
razgradljivih odpadkov v skladu s predpisi, ki urejajo ravnanje z odpadki.
(5) Načrt ravnanja z odpadki, ki mora
biti izdelan ter priložen vlogi za pridobitev okoljevarstvenega dovoljenja v
skladu s predpisom, ki ureja ravnanje z odpadki, mora vsebovati še podatke o:
-      
namenu in predvidenem načinu vnosa;
-      
vrsti naprave za pripravo umetno pripravljene
zemljine in njeni največji zmogljivosti ter uporabljenih tehnologijah za
pripravo umetno pripravljene zemljine;
-      
umetno pripravljeni zemljini, pridobljeni v
drugih državah članicah Evropske unije ali v tretjih državah, če tako zemljino
uporablja zaradi izboljšanja ekološkega stanja tal;
-      
izvajanju predpisanega ugotavljanja kakovosti
zemeljskega izkopa ali umetno pripravljene zemljine;
-      
krajih vnosa zemeljskega izkopa ali umetno
pripravljene zemljine, opredeljenih z zemljiškimi parcelami in lastniki teh
zemljišč, s predvidenimi količinami vnosa za vsak posamezen kraj posebej;
-      
načinu vodenja evidenc o vnašanju zemeljskega
izkopa ali umetno pripravljene zemljine v tla.
(6) Vloga za pridobitev
okoljevarstvenega dovoljenja mora vsebovati poleg dokumentov, ki jih določa
predpis, ki ureja ravnanje z odpadki, listine iz prve in druge alineje četrtega
odstavka tega člena ter podatke o pridobljenih upravnih aktih iz četrtega
odstavka tega člena.
(7) Z oceno o kakovosti zemeljskega
izkopa in umetno pripravljene zemljine oseba iz prvega odstavka tega člena
dokazuje pedološko in fizikalno-kemično primernost zemeljskega izkopa ali
umetno pripravljene zemljine za namen, določen z načrtom obdelave odpadkov.
(8) Dokazila o kemični primernosti iz
prejšnjega odstavka temeljijo na kemični analizi parametrov, za katere so v
prilogah 1, 2, 3 in 4 te uredbe za posamezno uporabo zemeljskega izkopa ali
umetno pripravljene zemljine določene vrednosti, ki ne smejo biti presežene.
(9) Za izdelavo kemične analize se
uporabljajo postopki, ki so za meritve parametrov tal določeni v skladu s
predpisom, ki ureja obratovalni monitoring pri vnosu nevarnih snovi in
rastlinskih hranil v tla.
(10) Vzorčenje zemeljskega izkopa in
umetno pripravljene zemljine ter oceno o kakovosti zemljine mora izvesti oseba,
ki ima pooblastilo ministrstva za izvajanje monitoringa pri vnosu nevarnih
snovi in rastlinskih hranil v tla.
(11) Z okoljevarstvenim dovoljenjem
ministrstvo lahko dovoli uporabo zemeljskega izkopa, ki ne izpolnjuje zahtev iz
5. člena te uredbe, če gre za izboljšanje ekološkega stanja tal na območju,
katerega onesnaženost je primerljiva z onesnaženostjo zemeljskega izkopa, in če
tla na tem območju niso namenjena kmetijski rabi ter vrednosti parametrov ne
presegajo vrednosti iz preglednic 1 in 2 v prilogi 3 te uredbe.
10. člen
(izjema za zemeljski izkop)
Okoljevarstvenega dovoljenja ni treba
pridobiti za pripravo zemeljskega izkopa zaradi njegove ponovne uporabe, če gre
za zemeljski izkop:
1.    
s prostornino izkopa manj kot 30.000 m3 in med izkopavanjem ni opažena onesnaženost z oljem, bitumenskimi mešanicami ali
odpadki, ki niso iz naravnega mineralnega materiala in ga investitor, pri
katerem je nastal zemeljski izkop, ali drug investitor uporabi v skladu s
predpisom, ki ureja ravnanje z odpadki, ki nastajajo pri gradbenih delih, na
gradbišču, kjer je zemeljski izkop pridobljen, ali na drugem gradbišču ali
2.    
za katerega je iz podatkov o sestavi
zemeljskega izkopa ali iz analize zemeljskega izkopa s preskusnimi metodami razvidno,
da zemeljski izkop ni onesnažen z nevarnimi snovmi tako, da bi se moral
uvrstiti med nevarne gradbene odpadke v skladu s predpisom, ki ureja ravnanje z
odpadki, in ga investitor uporabi v skladu s predpisom, ki ureja ravnanje z
odpadki, ki nastajajo pri gradbenih delih, na gradbišču, kjer je zemeljski
izkop pridobljen, ali na drugem gradbišču, kjer je investitor, ali
3.    
za katerega so pogoji za izpolnjevanje zahtev
po tej uredbi določeni v okoljevarstvenem soglasju, izdanem k nameravani
gradnji objekta, zaradi katere se namerava uporabiti zemeljski izkop.
11. člen
(izjema za umetno pripravljeno zemljino)
Okoljevarstvenega dovoljenja ni treba
pridobiti za vnos umetno pripravljene zemljine, če:
-      
se izvede na gradbenih parcelah skladno s
pogoji iz gradbenega dovoljenja po predpisih o graditvi objektov;
-      
je projektu za pridobitev gradbenega dovoljenja
priložena izjava proizvajalca umetno pripravljene zemljine, iz katere je
razvidno, da zemljina izpolnjuje zahteve te uredbe, in
-      
količina umetno pripravljene zemljine za vnos
ne presega 500 m3.
12. člen
(evidence)
(1) Oseba, ki pripravlja zemeljski
izkop ali umetno pripravljeno zemljino zaradi vnašanja v ali na tla, mora
voditi evidenco o obdelavi odpadkov v skladu s predpisom, ki ureja ravnanje z
odpadki, evidenco o uporabi zemeljskega izkopa in evidenco o uporabi umetno
pripravljene zemljine.
(2) Podatke za posamezno koledarsko
leto je treba hraniti v evidenci o uporabi zemeljskega izkopa in v evidenci o
uporabi umetno pripravljene zemljine najmanj pet let.
(3) Evidenca o uporabi zemeljskega
izkopa vsebuje:
-      
podatke o kraju izkopa in osebi, ki je naročila
zemeljski izkop, ter dokumentacijo, iz katere je razvidno, da na podlagi
obstoječih informacij zaradi predhodne rabe in lokalnih virov onesnaževanja ni
bilo mogoče predvideti onesnaženja zemeljskega izkopa;
-      
podatke o zemeljskem izkopu (globina izkopa in
njegova prostornina, opis zemeljskega izkopa: npr. humusna povrhnjica, peščena,
ilovnata tla, gramoz);
-      
podatke o kraju vnosa zemeljskega izkopa in o
osebi, ki je naročila vnos zemeljskega izkopa;
-      
navedbo namena vnosa in
-      
podatke iz ocene o kakovosti zemeljskega
izkopa.
(4) Evidenca o uporabi umetno
pripravljene zemljine vsebuje:
-      
podatke o kraju izvora zemeljskega izkopa, iz
katerega se pripravlja umetno pripravljena zemljina, in o kraju izvora drugih
snovi, ki se uporabljajo za izdelavo umetno pripravljene zemljine;
-      
podatke o kraju in količini vnosa umetno
pripravljene zemljine in osebi, ki je naročila pripravo ali nakup umetno
pripravljene zemljine;
-      
navedbo namena vnosa in
-      
podatke iz ocene o kakovosti umetno
pripravljene zemljine.
(5) Oseba iz prvega odstavka tega člena
mora na zahtevo ministrstva ali pristojnega inšpektorja predložiti podatke iz
evidence o uporabi umetno pripravljene zemljine oziroma evidence, ki jo mora
voditi v skladu s tretjim ali četrtim odstavkom tega člena.
VI. NADZOR
13. člen
(nadzor)
Nadzor nad izvajanjem te uredbe opravljajo
inšpektorji, pristojni za varstvo okolja, razen določb 7. člena te uredbe, kjer
opravljajo nadzor inšpektorji, pristojni za graditev.
VII. KAZENSKE DOLOČBE
14. člen
(prekrški)
(1) Z globo od 10.000 do 40.000 eurov
se za prekršek kaznuje pravna oseba ali samostojni podjetnik posameznik, ki pri
izvajanju svoje dejavnosti:
-      
obremenjuje tla z vnosom neobdelanih odpadkov v
nasprotju s prvim odstavkom 4. člena te uredbe;
-      
meša zemeljski izkop, odpadne mineralne
surovine in naplavine med seboj in z drugimi odpadki v nasprotju z drugim
odstavkom 4. člena te uredbe;
-      
v skladu s tretjim odstavkom 4. člena te uredbe
ne zagotovi, da se zemeljski izkop ne meša z drugimi odpadki;
-      
v nasprotju s četrtim odstavkom 4. člena te
uredbe uporablja umetno pripravljeno zemljino za zapolnjevanje izkopov pod
gladino podzemne vode;
-      
v nasprotju s petim odstavkom 4. člena te
uredbe uporablja za izdelavo polnila pri gradbenih objektih odpadke ali
material, pridobljen z obdelavo odpadkov, ki vsebujejo več kot pet masnih
odstotkov organskih snovi;
-      
obremenjuje tla z vnosom zemeljskega izkopa, ki
ne izpolnjuje zahtev iz 5. člena te uredbe;
-      
obremenjuje tla z vnosom umetno pripravljene
zemljine, ki ne izpolnjuje zahtev iz 6. člena te uredbe;
-      
obremenjuje tla z vnosom polnila pri gradbenih
objektih, ki ne izpolnjuje zahtev iz 7. člena te uredbe;
-      
izboljšuje ekološko stanje tal v nasprotju z 8.
členom te uredbe;
-      
pripravlja in vnaša v tla zemeljski izkop ali
umetno pripravljeno zemljino v nasprotju s prvim odstavkom 9. člena te uredbe
brez okoljevarstvenega dovoljenja;
-      
vnaša v tla umetno pripravljeno zemljino,
pridobljeno v drugi državi članici Evropske Unije ali uvoženi iz tretje države
v nasprotju z drugim odstavkom 9. člena te uredbe brez okoljevarstvenega
dovoljenja;
-      
pripravlja zemeljski izkop ali umetno
pripravljeno zemljino, ne da bi vodil evidenco v skladu s prvim odstavkom
12. člena te uredbe;
-      
v nasprotju z drugim odstavkom 12. člena te
uredbe ne hrani v evidenc o uporabi zemeljskega izkopa oziroma umetno
pripravljene zemljine najmanj pet let;
-      
vnaša zemljino tako, da višina zemljišča na
parcelni meji ni prilagojena sosednjemu zemljišču in da so na parcelnih mejah višinske
razlike v nasprotju s šestim odstavkom 8. člena te uredbe, in
-      
v skladu s petim odstavkom 12. člena te uredbe
na zahtevo ministrstva ali pristojnega inšpektorja ne predloži podatkov iz
evidence o uporabi umetno pripravljene zemljine oziroma evidence, ki jo mora
voditi v skladu s tretjim ali četrtim odstavkom 12. člena te uredbe.
(2) Z globo od 1.200 eurov do 4.100
eurov se za prekršek iz prvega odstavka tega člena kaznuje tudi odgovorna oseba
pravne osebe ali samostojnega podjetnika posameznika iz prvega odstavka tega
člena.

Priloga 1: Največje vrednosti parametrov v zemeljskem
izkopu, namenjenem rekultivaciji tal, nasipavanju spodnjih plasti kmetijskih
zemljišč in stavbnih zemljišč ter nasipavanju območij mineralnih surovin za
zapolnitev tal po izkopu
Priloga 2: Fizikalno-kemijske lastnosti zemeljskega
izkopa, namenjenega rekultivaciji tal, nasipavanju spodnjih plasti kmetijskih
zemljišč in stavbnih zemljišč ter nasipavanju območij mineralnih surovin za
zapolnitev tal po izkopu 
Priloga 3: Največje vrednosti parametrov umetno
pripravljene zemljine, namenjene rekultivaciji tal, nasipavanju stavbnih
zemljišč in nasipavanju območij mineralnih surovin za zapolnitev tal po izkopu
Priloga 4: Fizikalno-kemijske lastnosti umetno
pripravljene zemljine, namenjene rekultivaciji tal, nasipavanju stavbnih
zemljišč in nasipavanju območij mineralnih surovin za zapolnitev tal po izkopu
Priloga 5:
Vrste mineralnih, mineralno-organskih
odpadkov in drugih odpadkov, ki se lahko uporabijo za pripravo umetno
pripravljene zemljine

Uredba o obremenjevanju tal z vnašanjem
odpadkov (Uradni list RS, št. 34/08)
vsebuje naslednje prehodne in končne določbe:
»VIII. PREHODNE IN KONČNE DOLOČBE
15. člen
(veljavnost
okoljevarstvenih dovoljenj)
(1) Okoljevarstvena dovoljenja, izdana
pred uveljavitvijo te uredbe v skladu s Pravilnikom o obremenjevanju tal z
vnašanjem odpadkov (Uradni list RS, št. 3/03, 44/03 in 41/04 – ZVO-1), veljajo
do poteka njihove veljavnosti.
(2) Postopki za pridobitev
okoljevarstvenega dovoljenja, začeti pred uveljavitvijo te uredbe, se končajo v
skladu s to uredbo.
16. člen
(ustavitev
postopkov)
Postopki izdaje okoljevarstvenega
dovoljenja za vnos zemljine, ki so začeti na podlagi Pravilnika o
obremenjevanju tal z vnašanjem odpadkov (Uradni list RS, št. 3/03, 44/03 in
41/04 – ZVO-1) in za katere po določbah te uredbe pridobitev okoljevarstvenega
dovoljenja niso več potrebna, se ustavijo.
17. člen
(prenehanje
veljavnosti)
Z dnem uveljavitve te uredbe preneha
veljati Pravilnik o obremenjevanju tal z vnašanjem odpadkov (Uradni list RS,
št. 3/03, 44/03 in 41/04 – ZVO-1).
18. člen
(začetek
veljavnosti)
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah in dopolnitvah Uredbe o
obremenjevanju tal z vnašanjem odpadkov (Uradni list RS, št. 61/11) vsebuje naslednjo prehodno in
končno določbo:
»11. člen
Postopki za pridobitev okoljevarstvenega
dovoljenja, začeti pred uveljavitvijo te uredbe, se končajo v skladu s to
uredbo.
12. člen
Ta uredba začne veljati petnajsti dan po
objavi v Uradnem listu Republike Slovenije.«.