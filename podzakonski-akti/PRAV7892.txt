I. SPLOŠNE DOLOČBE
1. člen
(1) Ta pravilnik predpisuje način obdelave trupov klavne
živine in divjadi, razrez trupov v osnovne kose, razvrščanje mesa klavne živine
in divjadi v kakovostne kategorije in označevanje kakovostnih kategorij. 
(2) Določbe tega pravilnika se ne uporabljajo za izdelke, ki
se proizvajajo oziroma dajejo v promet v drugih državah članicah Evropske
unije, Evropskega gospodarskega prostora in Turčije, če so proizvedeni v skladu
z njihovo nacionalno zakonodajo. 
(3) Ta pravilnik se izda ob upoštevanju postopka informiranja
v skladu z Direktivo 98/34/ES Evropskega parlamenta in Sveta z dne 22. junija
1998 o določitvi postopka za zbiranje informacij na področju tehničnih
standardov in tehničnih predpisov (UL L št. 204 z dne 21. 6. 1998, str. 37),
zadnjič spremenjeno z Direktivo 98/48/ES Evropskega parlamenta in Sveta z dne
20. julija 1998 o spremembi Direktive 98/34/ES o določitvi postopka za zbiranje
informacij na področju tehničnih standardov in tehničnih predpisov (UL L št.
217 z dne 5. 8. 1998, str. 18).
2. člen
Posamezni izrazi, uporabljeni v tem pravilniku, imajo
naslednji pomen: 
1.     
Klavna živina po tem pravilniku so: goveda, ovce, koze, kopitarji
(konji, osli, mezgi in mule) in kunci. 
2.     
Divjad po tem pravilniku so vse vrste prosto živečih sesalcev in ptic
oziroma divje živali, ki živijo na ograjenem območju pod pogoji prostega
bivanja, podobnimi bivanju divjadi in se uplenijo za prehrano ljudi ter farmsko
gojena divjad. 
3.     
Meso klavne živine in divjadi (v nadaljnjem besedilu: meso) je po tem
pravilniku skeletno mišičevje zaklane živine ter zaklane ali uplenjene divjadi
z vraščenim mastnim in vezivnim tkivom, s kostmi in hrustanci, s krvnimi in
limfnimi žilami, bezgavkami in živci, ki ni bilo razen s hlajenjem drugače
obdelano. 
4.     
Trup je cel trup zaklane klavne živine in divjadi, pripravljen po
izkrvavitvi, odstranitvi kože in notranjih organov brez glave in brez nog.
Glava mora biti ločena od trupa pred prvim vratnim vretencem, spodnji deli nog
pa odrezani v skočnem (tarzalnem) in zapestnem (karpalnem) sklepu, brez organov
iz prsne in trebušne votline, brez ledvic (razen za drobnico), ter brez
ledvičnega in medeničnega loja, brez spolnih organov s pripadajočim mišičevjem,
vimen, trebušne prepone in njenega mišičnega dela (razen za drobnico) ter hrbtenjače,
v kolikor s tem pravilnikom ni drugače določeno; pri govedu, razen pri teletih
se rep se odstrani med petim križnim in prvim repnim vretencem. 
5.     
Polovici sta dobljeni z razpolovitvijo trupa po dolžini sredine
hrbtenice, prsnice in trebušne muskulature. 
6.     
Užitni deli klavne živine in divjadi (v nadaljnjem besedilu: užitni
deli), ki se ne štejejo za meso po tem pravilniku, so: 
- 
mastna tkiva: opornjak (mastno tkivo črevesja) in loj (mastno tkivo
goved, ovac, koz in kopitarjev); 
- 
notranji organi ali drobovina, in sicer: 
a)   
možgani, jezik (jeziki goveda vseh starosti, namenjeni za prehrano ljudi
ali živali, se izrezuje s prečnim rezom pred podaljškom osnovne jezične kosti);
srce, goltanec, sapnik, pljuča, jetra, vranica, ledvice, moda – testisi in kri,
b)   
očiščeni organi prebavnega trakta ali njihovi deli: želodec telet,
predželodci goved, telet in ovac (vamp in kapica), tanka čreva telet in jagnjet
ter del debelega črevesa telet, goved, ovac in jagnjet; 
- 
glava (garana ali odrta), spodnji deli nog klavne živine, odrezani v
skočnem (tarzalnem) in zapestnem (karpalnem) sklepu (v nadaljnjem besedilu:
spodnji deli nog), rep (del hrbtenice, ki obsega repna vretenca s pripadajočim
mišičevjem), koža telečjih glav in nog (garana in brez dlake), smrčki goved in
kosti; 
- 
za užitne dele se ne štejejo deli klavne živine in divjadi s specifičnim
tveganjem, kakor so opredeljene v Prilogi V Uredbe Evropskega parlamenta in
Sveta (ES) št. 999/2001 o določitvi predpisov za preprečevanje, nadzor in
izkoreninjenje transmisivnih spongiformnih encefalopatij.
II. OZNAČEVANJE
3. člen
(1) Predpakirano meso mora biti označeno v skladu s
predpisom, ki ureja splošno označevanje predpakiranih živil, z drugimi
predpisi, ki urejajo kakovost in higieno in v skladu s tem pravilnikom. 
(2) Izdelki, ki niso predpakirani, morajo biti označeni v
skladu s predpisom, ki ureja označevanje živil, ki niso predpakirana, z drugimi
predpisi, ki urejajo kakovost in higieno in v skladu s tem pravilnikom (v
nadaljnem besedilu: označba). Če je meso razvrščeno po kategorijah, mora biti
na označbi jasno navedeno, v katero kakovostno kategorijo meso spada, ali pa
mora biti etiketa v barvi, kot jo določa tretji odstavek 41. člena tega
pravilnika.
III. MESO KLAVNE ŽIVINE IN DIVJADI
1. Splošno
4. člen
Glede na vrsto klavne živine in divjadi se meso daje v
prometu kot meso goved (goveje meso), meso telet (telečje meso), meso ovac,
meso koz, meso kopitarjev, meso kuncev in meso uplenjene in gojene divjadi.
5. člen
(1) Meso se daje v promet v trupih, polovicah, četrtih, v
glavnih kosih ali v manjših kosih, ter kot meso brez kosti, in sicer ohlajeno,
zamrznjeno ali odmrznjeno meso. 
(2) Užitni deli se dajejo na trg ločeno od mesa, če s tem
pravilnikom ali drugimi predpisi ni drugače določeno.
6. člen
(1) S četrtmi telečjega mesa, mesa težjih telet, mlade
govedine, govedine, jagnjetine in ovčjega mesa, kozličjega in kozjega mesa so
mišljeni deli (četrti) ohlajene polovice, prerezane med šestim in sedmim
rebrom. 
(2) Če so polovice razrezane na četrti kako drugače, mora
biti to označeno na etiketi ali spremnih dokumentih.
7. člen
(1) Trupi, polovice in četrti mesa klavne živine se razkosajo
v glavne kose, ki so podlaga za kakovostno kategorizacijo mesa. 
(2) Z glavnimi kosi trupa polovic in četrti so mišljeni:
stegno, ledja, hrbet, pleče, podplečje, vrat, prsa, rebra, potrebušina ter
podlaket (prednji bočnik) in golen (zadnji bočnik). 
(3) Pravila osnovnega razseka so: 
a)    
Običajno se trup klavne živine in divjadi razseka na štiri četrtine.
Polovico trupa se deli na prednjo četrt in zadnjo četrt med šestim in sedmim
prsnim vretencem, pri čemer se: 
- 
zadnja četrt sestoji iz naslednjih delnih kosov: hrbet z ledji, stegno,
zadja rebra s potrebušino; 
- 
prednja četrt sestoji iz naslednjih delnih kosov: pleče, vrat,
podplečje, prsa s sprednjimi rebri, prsa. 
b)    
Z delitvijo prednje in zadnje četrti dobimo lahko naslednje dele: 
- 
stegno: Stegno in golen vključno z medenico in križnico. Oddeli se med
šestim ledvenim vretencem in križnico, 
- 
hrbet z ledji: Hrbet od sedmega prsnega vretenca do prvega križnega
vretenca, 
- 
pištola (milanski rez): Stegno in hrbet z ledji, nedeljena, 
- 
zadnja rebra s potrebušino: Ostanek trebuha in reber po odstranitvi
stegna in hrbta z ledji iz zadnje četrti, 
- 
pleče: odrezano od prednje četrti, 
- 
vrat: se odstrani med zadnim vratnim in prvim prsnim vretencem, 
- 
podplečje: od prvega do sedmega prsnega vretenca brez reber, 
- 
rebra: odrezana od prvega do šestega rebra brez prsi in podplečja, 
- 
prsa: prsnica od prvega do sedmega rebra brez reber. 
(4) Shematični prikaz osnovnega razseka je kot priloga
sestavni del tega pravilnika.
2. Meso goved
8. člen
Meso goved se daje v promet kot telečje meso (teletina), meso
težjih telet, mlada govedina (meso mladih goved) in govedina (goveje meso).
9. člen
S telečjim mesom po tem pravilniku so mišljeni trupi oziroma
klavne polovice telet, starih do osem mesecev, brez glave, kože, spodnjih delov
nog, repa in notranjih organov, ledvic, ledvičnega in drugega loja trebušne in
medenične votline.
10. člen
Z mesom težjih telet so mišljeni po tem pravilniku trupi
oziroma klavne polovice težjih telet, starih do 8 mesecev do 12 mesecev, brez
glave, kože, spodnjih delov nog, repa in notranjih organov, ledvic, ledvičnega
in drugega loja trebušne in medenične votline.
11. člen
Glede na glavne kose trupa, polovic in četrti se daje telečje
meso in meso težjih telet v promet kot telečje meso oziroma meso težjih telet
I., II. in III. kakovostne kategorije.
12. člen
(1) S telečjim mesom oziroma mesom težjih telet I. kakovostne
kategorije je mišljeno meso stegna brez bočnika in meso ledij. 
(2) Meso stegna se odreže med zadnjim ledvenim in prvim
križnim vretencem, bočnik pa v kolenskem sklepu. 
(3) Z mesom ledij je mišljeno meso ledvenega dela hrbtenice s
podledjem (pljučna pečenka), ki je od hrbta odrezano med dvanajstim in
trinajstim rebrom, od stegna pa med zadnjim ledvenim in prvim križnim
vretencem. Potrebušina se odreže od ledij vzporedno s hrbtenico, tako da se rez
začne od mesta, ki je od vrhov prečnih podaljškov ledvenih vretenc oddaljen
največ toliko, kolikor so dolgi. 
(4) Meso stegna se daje v promet s kostmi ali brez njih, meso
ledij pa vselej s kostmi.
13. člen
(1) S telečjim mesom oziroma mesom težjih telet II.
kakovostne kategorije je mišljeno meso hrbta in meso plečeta brez podlakti. 
(2) Z mesom hrbta je mišljeno meso dela hrbtenice, ki je
odrezano od podplečja med šestim in sedmim rebrom, od ledij pa med dvanajstim
in trinajstim rebrom. Rebra se odrežejo od hrbta počez pravokotno na smer reber
tako, da ostane na njem največ zgornja tretjina pripadajočih reber. 
(3) Meso plečeta se odreže od podplečja in prsi po naravni
mišični zvezi. Podlaket se odreže od pleč v komolčnem sklepu. 
(4) Meso plečet in hrbta se daje v promet s kostmi ali brez
njih.
14. člen
(1) S telečjim mesom oziroma mesom težjih telet III.
kakovostne kategorije je mišljeno meso preostalih delov polovice: vrat,
podplečje, prsa, rebra, potrebušina ter zadnji in sprednji bočnik. 
(2) Podplečje se odreže od vratu med zadnjim vratnim in prvim
prsnim vretencem. 
(3) Prsa se odrežejo od podplečja pravokotno na smer reber
tako, da ostanejo na prsih samo spodnji deli prvih šestih reber. 
(4) Meso III. kakovostne kategorije se daje v promet s kostmi
ali brez njih.
15. člen
(1) Z mlado govedino so po tem pravilniku mišljeni klavni
trupi oziroma polovice: 
-       
bikov, starih od 12 do 24 mesecev; 
-       
moških kastratov (volov), starih od 12 do 30 mesecev; 
-       
telic in krav, starih od 12 do 30 mesecev. 
(2) Mlada govedina, ki se daje v promet, mora izpolnjevati
naslednje pogoje: 
1.     
mišično tkivo mora biti svetlordeče do rdeče barve (izjema je zoreno
meso); 
2.     
zgradba, videz in konsistenca morajo biti značilni za mlado govedino; 
3.     
mastno tkivo mora biti kremasto belo z odtenkom rumenega; 
4.     
hrustančne plošče (diski) med križnimi vretenci morajo biti prožne in
neokostenele; 
5.     
hrustančevina na trnastih podaljških ledvenih in prsnih vretenc mora
biti brez večjih znakov okostenelosti; 
6.     
kostni mozeg na prerezih hrbtnih in ledvenih vretenc mora biti rdeče
barve, ki je značilna za mlado govedino.
16. člen
(1) Z govedino so po tem pravilniku mišljene klavne polovice:
-       
telic in krav nad 30 mesecev starosti; 
-       
kastratov nad 30 mesecev starosti; 
-       
bikov nad 24 mesecev starosti. 
(2) Govedina, ki se daje v promet, mora izpolnjevati
naslednje pogoje: 
1.     
mišično tkivo mora biti rdeče do temnordeče; 
2.     
mastno tkivo sme biti svetlorumeno do rumeno.
17. člen
Mlada govedina in govedina sta v prometu kot meso I., II. in
III. kakovostne kategorije. Pljučna pečenka mlade govedine in govedine je v
prometu izven kategorije.
18. člen
S pljučno pečenko mlade govedine in govedine so mišljene
podledvene mišice, s katerih je odstranjeno odvečno mastno tkivo.
19. člen
(1) Kot mlada govedina in govedina I. kakovostne kategorije
je mišljeno meso stegna brez bočnika, meso ledij brez pljučne pečenke in meso
hrbta. Meso stegna se odreže od ledij med zadnjim ledvenim in prvim križnim
vretencem, od bočnika pa v kolenskem sklepu. 
(2) Mlada govedina in govedina I. kakovostne kategorije se dajeta
v promet s kostmi ali brez njih. 
(3) Meso ledij se odreže od mesa hrbta med zadnjim prsnim in
prvim ledvenim vretencem. Meso hrbta se odreže med šestim in sedmim prsnim
vretencem, rebra se odrežejo od hrbta tako, da ostane pri hrbtu največ zgornja tretjina
pripadajočih reber.
20. člen
(1) Kot mlada govedina in govedina II. kakovostne kategorije
je mišljeno meso plečeta in prednjega bočnika. Meso plečeta se odreže od
podplečja in prsi po naravni mišični zvezi. Prednji bočnik se odreže od plečeta
v komolčnem sklepu. 
(2) Meso plečeta je v prometu s kostmi ali brez njih.
21. člen
(1) Kot mlada govedina in govedina III. kakovostne kategorije
je mišljeno meso preostalih delov polovic: vrat, podplečje, prsa, rebra,
potrebušina ter prednji in zadnji bočnik. 
(2) Podplečje se odreže od vratu med zadnjim vratnim in prvim
prsnim vretencem. Rebra se odrežejo od podplečja tako, da ostane pri podplečju
največ zgornja tretjina reber. 
(3) Prsa se odrežejo od reber po sklepih med rebri in
prsnico. 
(4) Meso III. kakovostne kategorije se daje v promet s kostmi
ali brez njih.
3. Meso ovac
22. člen
Meso ovac se daje v promet kot meso sesnih jagnjet (mlada
jagnjetina), jagnječje meso (jagnjetina) in ovčje meso (ovčetina, bravina).
23. člen
(1) Meso sesnih jagnjet se daje v promet v trupih, polovicah
ali četrtih. 
(2) Če se daje meso sesnih jagnjet v promet v četrtih, se
polovice razrežejo med šestim in sedmim rebrom.
24. člen
Za razvrščanje mesa sesnih jagnjet, jagnječjega in ovčjega
mesa v kakovostne kategorije se smiselno uporabljajo določbe tega pravilnika o
razvrščanju telečjega mesa v kakovostne kategorije, pri čemer sta v II.
kakovostno kategorijo jagnječjega mesa oziroma v II. kakovostno kategorijo
ovčjega mesa uvrščena tudi vrat in podplečje in da golen ni odrezana od stegna.
4. Meso koz
25. člen
Meso koz se daje v promet kot kozličje meso (kozliček) in
kozje meso.
26. člen
(1) S kozličjim mesom je mišljeno po tem pravilniku meso
zaklanih kozličkov, starih od tri tedne do šest mesecev. Trup mora biti težak
od 4 do 12 kilogramov. Za obdelavo trupa kozlička se smiselno uporabljajo
določbe tega pravilnika o obdelavi trupa jagnjet. 
(2) Kozličje meso, ki se daje v promet, mora izpolnjevati
naslednje pogoje: 
1.     
mišično tkivo mora biti svetlorožnato; 
2.     
videz mora biti značilen za kozličje meso; 
3.     
ledvice in površina trupa morajo biti vsaj deloma pokriti z mastnim
tkivom.
27. člen
(1) Kozličje meso se daje v promet v trupih, polovicah ali
četrtih. 
(2) Če se daje kozličje meso v promet v četrtih, se polovice
razrežejo med šestim in sedmim rebrom.
28. člen
(1) S kozjim mesom je mišljeno po tem pravilniku meso
zaklanih koz (kozlov in koz), starih več kot 6 mesecev. Kozli morajo biti
kastrirani najmanj mesec dni pred zakolom. Trup (z ledvicami in ledvičnim
lojem, toda brez kože, glave, spodnjih delov nog in notranjih organov) mora
biti težak najmanj 10 kilogramov. 
(2) Kozje meso, ki se daje v promet, mora izpolnjevati
naslednje pogoje: 
1.     
mišično tkivo mora biti svetlordeče do temnordeče; 
2.     
videz in konsistenca morata biti značilna za kozje meso; 
3.     
ledvice in površina trupa morajo biti vsaj deloma pokriti z mastnim
tkivom.
29. člen
Za razvrščanje kozjega mesa v kakovostne kategorije se
smiselno uporabljajo določbe tega pravilnika o razvrščanju telečjega mesa v
kakovostne kategorije, pri čemer sta v II. kakovostno kategorijo kozjega mesa
uvrščena tudi vrat in podplečje.
5. Meso kopitarjev
30. člen
Meso kopitarjev se daje v promet kot žrebičje meso (meso
žrebet), konjsko meso, meso oslov, meso mezgov in meso mul.
31. člen
(1) Z žrebičjim mesom je mišljeno po tem pravilniku meso
zaklanih žrebcev in žrebic, starih od šest tednov do enega leta. 
(2) Žrebičje meso, ki se daje v promet, mora izpolnjevati
naslednje pogoje: 
1.     
mišično tkivo mora biti rožnatordeče barve; 
2.     
zgradba in konsistenca morata biti nežni; 
3.     
ledvice in površina trupa morajo biti deloma pokriti z mastnim tkivom; 
4.     
mastno tkivo ne sme biti rumeno.
32. člen
Za razvrščanje žrebičjega mesa v kakovostne kategorije se
smiselno uporabljajo določbe tega pravilnika o razvrščanju telečjega mesa v
kakovostne kategorije.
33. člen
(1) S konjskim mesom je mišljeno po tem pravilniku meso
zaklanih konj, starejših kot eno leto. 
(2) Konjsko meso, ki se daje v promet, mora izpolnjevati
naslednje pogoje: 
1.     
mišično tkivo mora biti izrazito rdeče; 
2.     
zgradba in konsistenca morata biti značilni; 
3.     
ledvice in površina trupa morajo biti vsaj deloma pokriti z mastnim
tkivom.
34. člen
Z mesom oslov, mezgov in mul je mišljeno po tem pravilniku
meso zaklanih oslov, mezgov oziroma mul.
35. člen
Za meso oslov, mezgov in mul se uporabljajo določbe tega
pravilnika, ki veljajo za žrebičje in konjsko meso.
36. člen
Za razvrščanje konjskega mesa in mesa oslov, mezgov in mul v
kakovostne kategorije se smiselno uporabljajo določbe tega pravilnika o
razvrščanju govejega mesa v kakovostne kategorije.
6. Meso kuncev
37. člen
(1) Meso kuncev se daje v promet kot trup z glavo in
ledvicami, toda brez kože, spodnjih delov nog in notranjih organov. Po popolni
evisceraciji se trupu lahko ponovno doda srce, pljuča in jetra v kolikor to
dovoljujejo pristojne službe, ki izvajajo preglede trupov po zakolu. 
(2) Če se daje meso kuncev v promet v polovicah se polovice
razrežejo med šestim in sedmim rebrom. 
(3) Meso kuncev se lahko daje v promet tudi v razrezu.
7. Meso divjadi
38. člen
(1) Z mesom divjadi je mišljeno meso uplenjene divjadi in
meso gojene divjadi. 
(2) Na označbi mora biti jasno navedeno, ali gre za uplenjeno
ali za gojeno divjad.
39. člen
Pernata divjad, ki se daje v promet, mora izpolnjevati
naslednje pogoje: 
-       
biti mora zamrznjena ali ohlajena; 
-       
ne sme biti znatneje poškodovana.
IV. PREDPAKIRANO MESO
40. člen
(1) Meso ter užitni deli se smejo dajati v promet tudi
predpakirani. 
(2) Če se mleto meso daje v promet kot predpakirano, mora
biti navedena kakovostna kategorija oziroma ime kosa mesa, iz katerega je
proizvedeno, pri čemer mora delež vezivnega in mastnega tkiva v njem ustrezati
deležu teh tkiv v označeni kakovostni kategoriji oziroma kosu mesa. V primeru
mešanega mletega mesa različnih vrst živali mora biti poleg kakovostnih
kategorij navedena tudi količina posameznih vrst mesa. Če mleto meso ni zmleto
v prisotnosti kupca in se prodaja kot nepredpakirano živilo, mora ustrezati
definiciji za meso iz pravilnika, ki ureja splošno označevanje predpakiranih
živil. 
(3) Določba prejšnjega odstavka velja tudi za kockano in
sekljano meso.
V. OZNAČEVANJE MESA V PRODAJNEM PROSTORU
41. člen
(1) V prostorih, v katerih se prodaja goveje in telečje meso,
morajo biti na vidnem mestu shematski prikazi kakovostnih kategorij posameznih
vrst mesa, ki jih določa ta pravilnik. 
(2) V shematskih prikazih morajo biti prikazane zunanje in
notranje strani polovic. 
(3) Meso posameznih kakovostnih kategorij mora biti označeno
z naslednjimi barvami: z modro barvo – meso zunaj kategorije; z rdečo barvo –
meso I. kakovostne kategorije; z zeleno barvo – meso II. kakovostne kategorije
in z rumeno barvo – meso III. kakovostne kategorije. Pod shemo mora biti
legenda o barvah za posamezne kakovostne kategorije mesa. 
(4) Shematski prikazi morajo biti izdelani na debelem papirju
ali drugem primernem materialu in veliki najmanj 40 x 60 cm. 
(5) Določbe tega člena ne veljajo za prodajo mesa, ki se vrši
na kmetiji, registrirani za neposredno prodajo mesa na domu končnemu
potrošniku.
42. člen
(1) V prostorih, v katerih se prodaja meso, mora biti meso
obešeno na kavlje, ločeno po vrstah in državah izvora živali, kar mora biti
označeno z imenom države izvora živali oziroma mesa. Označba mora biti jasno
vidna in čitljiva ter na takem mestu, da se nedvoumno vidi, za katero meso
velja. 
(2) Če je meso razrezano na manjše kose, mora biti tudi na
pultih, na policah in v vitrinah razvrščeno po vrstah, kakovostnih kategorijah
in državah izvora, ter označeno v skladu s predpisi, ki predpisujejo splošno
označevanje živil in posebno označevanje mesa.
43. člen
V prodaji na drobno se meso tehta na skodelici tehtnice brez
podložka ali na 0,020 do 0,042 debeli ali tanjši celofanski oziroma drugi
primerni foliji.
VI. PREHODNA IN KONČNI DOLOČBI
44. člen
(1) Meso mora biti proizvedeno in označeno v skladu z
zahtevami iz tega pravilnika do 31. decembra 2007. 
(2) Ne glede na določbo prejšnjega odstavka so izdelki,
proizvedeni in označeni pred 31. decembrom 2007, lahko v prometu do porabe
zalog.
45. člen
Z dnem uveljavitve tega pravilnika preneha veljati Pravilnik
o kakovosti mesa klavne živine in divjadi (Uradni list RS, št. 31/96, 53/96,
52/98, 85/98, 39/99, 59/99 – ZTZPUS, 28/01, 31/04 in 10/05).
46. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-305/2006
Ljubljana, dne 27. novembra 2007
EVA 2006-2311-0186
Iztok Jarc l.r.
Minister
za kmetijstvo, gozdarstvo in
prehrano
Soglašam!
Zofija Mazej Kukovič l.r.
Ministrica
za zdravje

Priloga:
Shematični prikaz osnovnega razseka in prednje četrti