I. SPLOŠNI DOLOČBI
1. člen
(vsebina)
S tem pravilnikom se določa postopek s
tujcem, ki izrazi namen podati prošnjo za mednarodno zaščito v Republiki
Sloveniji ter oblika, vsebina in način sprejema prošnje za mednarodno zaščito
(v nadaljnjem besedilu: prošnja).
2. člen
(namen podaje prošnje za mednarodno
zaščito)
(1) Državljan tretje države ali oseba
brez državljanstva lahko pri katerem koli državnem organu ali organu lokalne
skupnosti izrazi namen podaje prošnje (v nadaljnjem besedilu: vlagatelj
namere). Državni organ ali organ lokalne skupnosti o tem nemudoma obvesti
pristojni organ iz 3. točke 3. člena Zakona o mednarodni zaščiti (Uradni list
RS, št. 11/11 – uradno prečiščeno besedilo) (v nadaljnjem besedilu: pristojni
organ) ter vlagatelja namere napoti v azilni dom, kjer se izvede predhodni
postopek, razen, če ni v tem pravilniku določeno drugače.
(2) Določba prejšnjega odstavka se
uporablja tudi v primeru, če državljan tretje države ali oseba brez
državljanstva namen podaje prošnje izrazi v bolnišnici ali drugih podobnih
institucijah, razen če v tem pravilniku ni drugače določeno.
II. PREDHODNI POSTOPEK
3. člen
(izjava o razlogih za mednarodno zaščito)
(1) Vlagatelj namere po prihodu v
azilni dom napiše izjavo o razlogih za mednarodno zaščito (v nadaljnjem besedilu:
izjava).
(2) Vlagatelj namere mora izjavo
napisati lastnoročno in čitljivo ter pri tem natančno navesti razloge, zaradi
katerih želi v Republiki Sloveniji zaprositi za mednarodno zaščito. Na dolžnost
natančnega opisa razlogov, zaradi katerih želi v Republiki Sloveniji zaprositi
za mednarodno zaščito, ga je dolžna opozoriti uradna oseba pristojnega organa.
(3) Če je vlagatelj namere nepismen
ali izjave o namenu iz drugih utemeljenih razlogov ne more napisati sam, jo po
njegovem nareku napiše tolmač. Izjava, napisana po nareku tolmača, se
vlagatelju namere prebere v jeziku, ki ga razume, kar vlagatelj namere potrdi s
svojim podpisom. Če vlagatelj namere izjave o namenu ne želi napisati, se o tem
naredi uradni zaznamek, ki ga morajo podpisati uradna oseba pristojnega organa,
vlagatelj namere in tolmač.
(4) O vlagatelju namere pristojni
organ obvesti policijo, ki ugotovi njegovo istovetnost in pot, po kateri je
prišel v Republiko Slovenijo, ter o tem izdela poročilo.
(5) Vlagatelj namere izjavo o razlogih
za mednarodno zaščito lahko poda tudi pri policiji, ki v tem primeru smiselno
uporablja določila drugega, tretjega in četrtega odstavka tega člena. Policija
o vlagatelju namere nemudoma obvesti pristojni organ.
(6) Obravnava v predhodnem postopku
poteka ob sodelovanju tolmača, v jeziku, ki ga vlagatelj namere razume. Tolmač
je dolžan pisno prevesti izjavo o razlogih za mednarodno zaščito.
4. člen
(registracijski list)
(1) Ko policija konča s postopkom iz
četrtega odstavka prejšnjega člena, pristojni organ izpolni registracijski
list, ki je kot priloga št. 1 sestavni del tega pravilnika. V primeru iz petega
odstavka prejšnjega člena registracijski list izpolni policija.
(2) Registracijskemu listu se mora
priložiti:
-       
izjavo iz prvega odstavka prejšnjega člena;
-       
uradni zaznamek iz tretjega odstavka prejšnjega člena;
-       
poročilo policije o ugotovitvah iz četrtega odstavka prejšnjega člena;
-       
potrdilo o oddanih dokumentih, ki je kot priloga št. 2 oziroma priloga
št. 3 sestavni del tega pravilnika;
-       
dokumente, ki potrjujejo istovetnost vlagatelja namere;
-       
vsa druga dokazila, ki jih je posedoval vlagatelj namere (vozovnice,
telefonske kartice, potrdila o nočitvah, potrdila o bivanju, članske izkaznice
političnih in drugih organizacij ...);
-       
obrazec iz drugega odstavka 5. člena tega pravilnika.
5. člen
(informacije o nadaljnjem postopku)
(1) Po izpolnitvi registracijskega
lista se vlagatelju namere izročijo informacije o nadaljnjem poteku predhodnega
postopka, ki vključujejo pojasnila glede:
-       
nastanitve v sprejemne prostore azilnega doma,
-       
posledic samovoljne zapustitve sprejemnih prostorov,
-       
prepovedi odstranitve iz Republike Slovenije,
-       
sanitarno-dezinfekcijskega in preventivno-zdravstvenega pregleda.
(2) Vlagatelj namere informacije o
nadaljnjem postopku prejme v jeziku, ki razume, prejem pa potrdi s podpisom
izjave, ki je kot priloga št. 4 sestavni del tega pravilnika.
6. člen
(prihod v azilni dom)
(1) Vlagatelja namere, ki nezakonito
vstopi v Republiko Slovenijo, policija po končanem postopku iz četrtega ali petega
odstavka 3. člena tega pravilnika v najkrajšem možnem času pripelje v azilni
dom.
(2) Vlagatelja namere, ki zakonito
vstopi v Republiko Slovenijo, policija po končanem postopku iz četrtega ali petega
odstavka 3. člena tega pravilnika napoti v azilni dom.
7. člen
(postopek s tujcem, ki v zavodu za
prestajanje kazni zapora ali v zavodu, kjer se prestaja pripor, izrazi namen
podaje prošnje)
(1) Če tujec izrazi namen podaje
prošnje v zavodu za prestajanje kazni zapora ali v zavodu, kjer se prestaja
pripor (v nadaljnjem besedilu: zavod), se pristojna oseba zavoda ravna po
določbah 3. in 4. člena tega pravilnika.
(2) Pristojna oseba zavoda o
vlagatelju namere nemudoma obvesti pristojni organ in mu posreduje izjavo in
registracijski list s prilogami.
8. člen
(postopek s tujcem, ki v tranzitnem
prostoru na letališču ali pristanišču ali na ladji, ki je na sidrišču, izrazi
namen podaje prošnje)
(1) Če tujec izrazi namen podaje
prošnje in se nahaja v tranzitnem prostoru na letališču ali pristanišču ali na
ladji, ki je na sidrišču, odgovorna oseba na letališču, v pristanišču ali na
ladji, ki je na sidrišču, o namenu nemudoma obvesti policijo.
(2) Policija ravna v skladu 3. in 4.
členom tega pravilnika.
III. SPREJEMNI PROSTORI AZILNEGA DOMA
9. člen
(nastanitev v sprejemnih prostorih)
(1) Vlagatelja namere se po končanem
postopku iz četrtega ali petega odstavka 3. člena tega pravilnika nastani v
sprejemne prostore azilnega doma (v nadaljnjem besedilu: sprejemni prostori).
Vlagatelja namere se nastani v enega izmed sprejemnih prostorov glede na
kategorijo, v katero spada.
(2) Vlagatelj namere pred nastanitvijo
v sprejemne prostore pisno dovoli, da njega in predmete, ki jih ima pri sebi,
pregleda uradna oseba pristojnega organa. Če vlagatelj namere ne dovoli
pregleda, se mu nastanitev v sprejemne prostore ne dovoli.
(3) Vlagatelja namere se pred
nastanitvijo v sprejemne prostore seznani, da je objekt video nadzorovan.
Seznanitev vlagatelj namere potrdi s podpisom izjave, ki je kot priloga št. 5
sestavni del tega pravilnika.
(4) Med nastanitvijo v sprejemnih
prostorih je vlagatelju namere zagotovljena ustrezna prehrana v skupni višini
do 2300 KCAL, nujne higienske potrebščine in dostop do nujnega zdravljenja. Če
prosilec zaradi zdravstvenih, verskih ali drugih utemeljenih razlogov ob
nastanitvi v sprejemne prostore izrazi potrebo po posebni prehrani, se mu le-to
zagotovi.
(5) Ob nastanitvi v sprejemne prostore
vlagatelj namere podpiše tudi izjavo iz priloge št. 5 o seznanitvi, da v
primeru samovoljne zapustitve sprejemnih prostorov odstopa od namena podaje
prošnje in da se ga v tem primeru obravnava v skladu z zakonom, ki ureja vstop,
zapustitev in bivanje tujcev v Republiki Sloveniji.
(6) Vlagatelj namere je v sprejemnih
prostorih nastanjen do vložitve popolne prošnje.
10. člen
(brošura)
(1) Vlagatelj namere ob nastanitvi v
sprejemne prostore prejme brošuro z informacijami o postopku priznanja mednarodne
zaščite ter pravicah in dolžnostih, ki jih ima kot prosilec (v nadaljnjem
besedilu: brošura), kar potrdi s podpisom izjave iz priloge št. 5. Poleg
brošure prejme tudi seznam svetovalcev za begunce, obvestilo o
sanitarno-dezinfekcijskem in preventivnem-zdravstvenem pregledu ter obvestilo o
začetku sprejema prošnje.
(2) Brošuro, izjavo iz priloge št. 5,
seznam svetovalcev za begunce, obvestilo o sanitarno-dezinfekcijskem in
preventivnem zdravstvenem pregledu ter obvestilo o začetku sprejema prošnje,
prejme vlagatelj namere v jeziku, ki ga razume.
(3) Če je vlagatelj namere nepismen
ali mu vsebina dokumentov iz prejšnjega odstavka ni ra­zumljiva, se mu ta
prebere ter dodatno in s tolmačevo pomočjo obrazloži v jeziku, ki ga razume.
IV. POSTOPEK PRED SPREJEMOM PROŠNJE
11. člen
(sanitarno-dezinfekcijski pregled)
(1) Vlagatelj namere mora pred
sprejemom prošnje opraviti sanitarno-dezinfekcijski pregled, ki obsega:
-       
tuširanje in preoblačenje v čisto perilo in obleko,
-       
zagotovitev svežega osebnega in posteljnega perila, po potrebi pa tudi
novo vrhnjo obleko ter brisače in pribor za osebno higieno.
(2) V primeru prekoračene nastanitvene
kapacitete sprejemnih prostorov azilnega doma, se lahko skladno s priporočili
Zavoda za zdravstveno varstvo pristojnega za območje, na katerem se nahaja
azilni dom, izvaja dodaten obseg sanitarno-dezinfekcijskega pregleda.
(3) Pregled iz prejšnjega odstavka
opravi zdravstveni tehnik.
(4) Sredstva za zagotavljanje
sanitarno-dezinfekcijskih pregledov zagotavlja pristojni organ.
12. člen
(preventivno-zdravstveni pregled)
(1) Vlagatelj namere mora pred
sprejemom prošnje opraviti preventivno-zdravstveni pregled, ki obsega:
-       
anamnezo o nalezljivih boleznih ter kontaktih z bolniki in klicenoscih,
-       
preverjanje podatkov o cepljenjih in zaščiti z zdravili,
-       
klinični pregled kože, sluznic, žrela in bezgavk zaradi nalezljivih
bolezni,
-       
druge nujne preiskave, če je to zaradi klinične slike vlagatelja namere
potrebno.
(2) Pregled iz prejšnjega odstavka
opravi zdravnik, ki svoje ugotovitve zabeleži v protokol bolnikov.
(3) Sredstva za zagotavljanje preventivno-zdravstvenih
pregledov zagotavlja pristojni organ.
13. člen
(informiranje pred sprejemom prošnje)
(1) Po opravljenem
sanitarno-dezinfekcijskem in preventivno-zdravstvenem pregledu se vlagatelja
namere s pomočjo tolmača za jezik, ki ga razume, ustno seznani s postopkom
mednarodne zaščite, s pravili dublinskega postopka ter s pravicami in
dolžnostmi prosilca za mednarodno zaščito. Vlagatelj namere ustno seznanitev s
postopkom mednarodne zaščite ter pravicami in dolžnostmi prosilca za mednarodno
zaščito potrdi s podpisom izjave, ki je kot priloga št. 6 sestavni del tega
pravilnika.
(2) Vlagatelj namere, ki trdi, da je
mladoletnik brez spremstva, in njegov zakoniti zastopnik, sta v jeziku, ki ga
vlagatelj namere razume, ustno in pisno seznanjena tudi z možnostjo odreditve
pregleda za določitev starosti, načinom pregleda in možnimi posledicami
rezultata pregleda ter posledicami neutemeljene odklonitve pregleda, kar
potrdita s podpisom izjave, ki je kot priloga št. 7a sestavni del tega
pravilnika.
14. člen
(fotografiranje in daktiloskopiranje)
Uradna oseba vlagatelja namere pred
sprejemom prošnje in po opravljenih pregledih iz 11. in 12. člena tega pravilnika
ter informiranju iz prejšnjega člena zaradi ugotavljanja in preverjanja
istovetnosti ter izvajanja Uredbe 2003/343/ES, Uredbe 2000/2725/ES in Uredbe
2008/767/ES fotografira in mu odvzame prstne odtise.
V. SPREJEM PROŠNJE
15. člen
(čas sprejema prošnje)
(1) Prošnja se sprejme v najkrajšem
možnem času po izvedbi postopkov iz II., III. in IV. poglavja tega pravilnika.
(2) V primeru mladoletnika brez
spremstva se sprejem prošnje na utemeljeno pisno zahtevo njegovega zakonitega
zastopnika lahko odloži za največ 48 ur od vložene zahteve.
16. člen
(sprejem prošnje)
(1) Prošnja se sprejme na predpisanem
obrazcu, ki je kot priloga št. 7 sestavni del tega pravilnika.
(2) Sprejem prošnje vodi uradna oseba
pristojnega organa.
(3) Pri sprejemu prošnje so poleg
uradne osebe, ki vodi postopek sprejema prošnje, zapisnikarja, tolmača,
zakonitega zastopnika v primeru mladoletnega vlagatelja namere, lahko prisotni
še:
-       
predstavnik Visokega komisariata Združenih narodov za begunce, če
vlagatelj namere s tem soglaša,
-       
oseba, ki si jo vlagatelj namere sam izbere za pomoč ali podporo,
-       
druge uradne osebe ali delavci pristojnega organa, če vlagatelj namere s
tem soglaša,
-       
znanstveni delavci, študenti ali javni delavci, če ima to pomen za
znanstveno delo ali institucijo in če vlagatelj namere s tem soglaša.
(4) Pred zaprosilom za pridobitev
soglasja se prosilca seznani z razlogom za prisotnost oseb iz prve, tretje ali
četrte alineje prejšnjega odstavka.
17. člen
(način podajanja in oblika izjave)
(1) Vlagatelj namere samostojno poda
izjavo o razlogih za vložitev prošnje, ki jo uradna oseba lahko dopolni z dodatnimi
vprašanji na način, ki omogoča vlagatelju namere, da lahko celovito predstavi
razloge za svojo prošnjo. Uradna oseba mora pri tem upoštevati osebnost
vlagatelja namere, njegove osebne in splošne okoliščine, vključno s kulturnim
poreklom in njegovo morebitno pripadnostjo ranljivim skupinam. Dodatna
vprašanja lahko vlagatelju namere postavi tudi njegov zakoniti zastopnik
oziroma pooblaščenec.
(2) Po sprejemu izjave o razlogih za
vložitev prošnje se vlagatelju namere v jeziku, ki ga razume, prebere zapisnik
o sprejemu prošnje.
(3) Vlagatelj namere in vsi navzoči
lahko na prebrano vsebino podajo pripombe, ki jih mora uradna oseba zabeležiti.
O tem morajo biti vlagatelj namere in vsi navzoči pred branjem zapisnika
opozorjeni.
(4) Vlagatelj namere in vsi navzoči
potrdijo vsebino zapisnika o sprejemu prošnje s svojim podpisom. Če obsega
zapisnik več strani, podpiše uradna oseba in vlagatelj namere vsako stran. Če
se vlagatelj ne zna ali ne more podpisati, uradna oseba to dejstvo zabeleži v
zapisnik. V primeru vlagatelja namere, ki še ni star 15 let, zapisnik podpiše
zgolj njegov zakoniti zastopnik.
(5) Popolna prošnja je vložena, ko jo
podpišejo uradna oseba pristojnega organa, tolmač, vlagatelj namere, v primeru
mladoletnega prosilca njegov zakoniti zastopnik in njegov pooblaščenec, če ga ima.
(6) Če vlagatelj namere, njegov
pooblaščenec ali zakoniti zastopnik odklonijo podpis prošnje, uradna oseba to
zabeleži v obliki uradnega zaznamka, iz katerega mora biti razviden razlog za
odklonitev podpisa.
(7) Sprejem prošnje se lahko zabeleži
tudi z avdio-video elektronskimi napravami, o čemer mora uradna oseba pristojnega
organa predhodno obvestiti vlagatelja namere in ostale prisotne ter navedeno
dejstvo tudi ustrezno zabeležiti.
18. člen
(priloge k prošnji)
(1) Priloge k prošnji:
1.     
izpolnjen registracijski list iz 4. člena tega pravilnika s prilogami;
2.     
podpisana izjava, da je v jeziku, ki ga razume prejel informacije o
nadaljnjem poteku predhodnega postopka (priloga št. 4);
3.     
podpisana izjava, da je v jeziku, ki ga razume, prejel brošuro, bil
seznanjen s tem, da zapustitev sprejemnih prostorov azilnega doma pred prejemom
prošnje pomeni odstop od namena, da bo v Republiki Sloveniji zaprosil za
mednarodno zaščito, in da bo v takem primeru obravnavan po zakonu, ki ureja
področje tujcev ter da je seznanjen s tem, da so sprejemni prostori video
nadzorovani (priloga št. 5);
4.     
podpisana izjava, da je bil seznanjen s postopkom priznanja mednarodne
zaščite, pravicami in dolžnostmi prosilca ter pravili dublinskega postopka
(priloga št. 6);
4.a. podpisana
izjava vlagatelja namere, ki trdi da je mladoletnik brez spremstva, in
njegovega zakonitega zastopnika, da sta prejela pisno obvestilo in bila ustno
seznanjena z možnostjo odreditve pregleda za določitev starosti, načinom
pregleda in možnimi posledicami rezultata pregleda ter posledicami neutemeljene
odklonitve pregleda (priloga št. 7a);
5.     
pooblastilo o zastopanju v postopku priznanja mednarodne zaščite;
6.     
prstni odtisi;
7.     
fotografija prosilca;
8.     
podatki iz baze, ki se vodi v skladu z Uredbo 2002/2575/ES.
19. člen
(črtan)
VI. VNOS V EVIDENCE
20. člen
(vnos v azilni register)
Pristojni organ podatke iz prošnje vnese v
evidence iz 1., 2., 3., 5., 8., 9., 10., 11., 12., 13., 14., 15., 16., 17.,
18., 19., 20., 21., 22., 23., 24., 25., 26., 27., 28., 29., 30., 31., 32., 33.,
34., 35., 36. točke 118. člena Zakona o mednarodni zaščiti.

Priloga
št. 1: Registracijski list
Priloga
št. 2: Potrdilo o oddanih dokumentih
Priloga
št. 3: Potrdilo o oddanih dokumentih
Priloga
št. 4: Potrdilo o prejemu informacij o nadaljnjem poteku predhodnega postopka
Priloga
št. 5: Podpisana izjava o prejemu brošure informacije o postopku priznanja
mednarodne zaščite ter pravice in dolžnosti prosilcev za mednarodno zaščito in
ostalih pravicah
Priloga
št. 6: Podpisana izjava o seznanjenosti s postopkom priznanja mednarodne
zaščite, pravicami in dolžnostmi prosilca ter pravili dublinskega postopka
Priloga
št. 7: Prošnja za mednarodno zaščito
Priloga
št. 7a: Podpisana izjava o prejemu obvestila z informacijami o možnosti
odreditve pregleda za določitev starosti, načinu pregleda in možnih posledicah
rezultata pregleda ter posledicah neutemeljene odklonitve pregleda

Pravilnik o postopku s tujcem, ki izrazi namen
podati prošnjo za mednarodno zaščito v Republiki Sloveniji ter postopku
sprejema prošnje za mednarodno zaščito (Uradni list RS, št. 64/11) vsebuje naslednji končni določbi:
»VII. KONČNI DOLOČBI
21. člen
(prenehanje
veljavnosti)
Z dnem, ko začne veljati ta pravilnik,
preneha veljati Pravilnik o obliki, vsebini in načinu sprejema prošnje za mednarodno
zaščito (Uradni list RS, št. 68/08).
22. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o postopku s tujcem, ki izrazi namen podati prošnjo za mednarodno zaščito v
Republiki Sloveniji ter postopku sprejema prošnje za mednarodno zaščito (Uradni
list RS, št. 29/13) vsebuje naslednjo končno določbo:
»KONČNA DOLOČBA
5. člen
Ta pravilnik začne veljati naslednji dan po
objavi v Uradnem listu Republike Slovenije.«.