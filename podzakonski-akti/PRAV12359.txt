1. člen
(vsebina)
(1) Ta pravilnik v skladu z Direktivo Sveta
2013/51/EURATOM z dne 22. oktobra 2013 o določitvi zahtev za varovanje
zdravja prebivalstva pred radioaktivnimi snovmi v vodi, namenjeni za porabo
človeka (UL L št. 296 z dne 7. 11. 2013, str. 12), določa zahteve za
varstvo zdravja prebivalstva pred radioaktivnimi snovmi v pitni vodi,
parametrične vrednosti, metode, vrste meritev, pogostnost in obseg monitoringa
radioaktivnih snovi v pitni vodi, pripravo programa monitoringa radioaktivnosti
v pitni vodi ter način rednega obveščanja javnosti o rezultatih merjenja
radioaktivnosti v pitni vodi.
(2) Pravilnik določa tudi pogoje, ki jih morajo
izpolnjevati izvajalci monitoringa radioaktivnosti v pitni vodi.
2. člen
(pomen izrazov)
(1) Izrazi, uporabljeni v tem pravilniku, pomenijo:
1.     
indikativna doza (ID) je predvidena efektivna doza za eno leto zaužitja,
ki izhaja iz vseh radionuklidov naravnega in umetnega izvora, katerih
prisotnost je bila zaznana v pitni vodi, razen tritija, kalija-40, radona in
njegovih kratkoživih razpadnih produktov;
2.     
parametrična vrednost je vrednost radioaktivnih snovi v pitni vodi, nad
katero organ, pristojen za varstvo pred sevanji, preveri, ali prisotnost
radioaktivnih snovi v pitni vodi predstavlja tveganje za zdravje ljudi, na
katero se je treba odzvati, ter po potrebi sprejme sanacijske ukrepe za
izboljšanje kakovosti vode do take stopnje, da bodo izpolnjene zahteve za
varovanje zdravja ljudi z vidika varstva pred sevanjem;
3.     
pitna voda je:
- 
voda v njenem prvotnem stanju ali po pripravi, namenjena pitju, kuhanju,
pripravi hrane ali za druge gospodinjske namene, ne glede na njeno poreklo in
ne glede na to, ali se dobavlja iz vodovodnega omrežja, cistern ali kot
predpakirana voda, in
- 
voda, ki se v podjetju za proizvodnjo in promet živil uporablja za proizvodnjo,
predelavo, konzerviranje ali trženje proizvodov ali snovi, razen če nosilec
živilske dejavnosti dokazuje, da v določeni fazi proizvodnje živil lahko
uporablja tudi vodo, ki ni v skladu s tem pravilnikom in s tem kakovost vode ne
more vplivati na zdravstveno ustreznost živil v končni obliki ter tako ni
povzročeno tveganje za zdravje ljudi;
4.     
radioaktivna snov je snov, ki vsebuje enega ali več radionuklidov,
katerih aktivnosti ali koncentracije glede varstva pred sevanji ni mogoče
zanemariti.
(2) Drugi izrazi, uporabljeni v tem pravilniku, pomenijo
enako kot pojmi, opredeljeni v Zakonu o varstvu pred ionizirajočimi sevanji in
jedrski varnosti (Uradni list RS, št. 102/04 – uradno prečiščeno besedilo,
70/08 – ZVO-1B in 60/11).
3. člen
(področje uporabe in izjeme)
(1) Ta pravilnik se uporablja za pitno vodo.
(2) Ta pravilnik se ne uporablja za:
1.     
naravne mineralne vode, ki se dajejo v promet v skladu s predpisom, ki
ureja naravne mineralne vode, izvirske vode in namizne vode;
2.     
vode, ki so zdravila v skladu s predpisi, ki urejajo zdravila;
3.     
pitno vodo, uporabljeno izključno za namene, za katere organ, pristojen
za varstvo pred sevanji, ugotovi, da njena kakovost nima nobenega neposrednega
ali posrednega vpliva na zdravje zadevnega prebivalstva;
4.     
pitno vodo iz sistemov za lastno oskrbo s pitno vodo, ki zagotavlja manj
kot povprečno 10 m3 vode na dan ali oskrbuje manj kot 50 oseb, razen
če se voda uporablja za oskrbo javnih objektov, objektov za proizvodnjo in
promet živil ter objektov za pakiranje pitne vode.
(3) Ne glede na 4. točko prejšnjega odstavka lokalna
skupnost, na območju katere je sistem za lastno oskrbo s pitno vodo iz 4. točke
prejšnjega odstavka, zadevno prebivalstvo:
1.     
obvesti o tem in jih pouči o možnih ukrepih, ki se lahko sprejmejo za
varovanje zdravja ljudi pred škodljivimi posledicami radioaktivnega onesnaženja
pitne vode;
2.     
takoj posreduje ustrezna navodila za ravnanje, kadar je očitno, da bi
lahko kakovost take vode predstavljala nevarnost za zdravje ljudi.
(4) Navodila iz 2. točke prejšnjega odstavka pripravi
organ, pristojen za varstvo pred sevanji, v sodelovanju z Nacionalnim inštitutom
za javno zdravje.
4. člen
(splošne obveznosti)
(1) Zavezanec za monitoring radioaktivnosti v pitni vodi
je organ, pristojen za varstvo pred sevanji.
(2) Organ, pristojen za varstvo pred sevanji, sprejme
vse ukrepe, potrebne za vzpostavitev ustreznega programa spremljanja
radioaktivnosti v pitni vodi (v nadaljnjem besedilu: monitoring radioaktivnosti
v pitni vodi), in zagotovi, da se, kadar so presežene parametrične vrednosti
radioaktivnih snovi:
1.     
oceni, ali je zaradi tega prišlo do tveganja za zdravje ljudi, zaradi
katerega je treba ukrepati, in
2.     
po potrebi sprejme sanacijske ukrepe za izboljšanje kakovosti pitne vode
do take stopnje, da so izpolnjene zahteve za varovanje zdravja ljudi z vidika
varstva pred sevanji.
(3) Sanacijske ukrepe za izboljšanje kakovosti pitne
vode iz 2. točke prejšnjega odstavka izvede upravljavec vodovoda, določen v
skladu s predpisi, ki urejajo oskrbo s pitno vodo.
5. člen
(parametrične vrednosti in mesta uporabe)
(1) Parametrične vrednosti, ki se uporabljajo za
monitoring radioaktivnosti v pitni vodi, so opredeljene v Prilogi 1, ki je
sestavni del tega pravilnika.
(2) Monitoring radioaktivnosti v pitni vodi, izveden v
skladu z zahtevami iz Priloge 2, ki je sestavni del tega pravilnika, je namenjen
zagotavljanju skladnosti z zahtevami, da parametrične vrednosti iz Priloge 1
tega pravilnika niso presežene:
1.     
za pitno vodo iz vodovodnega omrežja na mestu, kjer izteka iz pip
oziroma kjer se voda običajno natoči;
2.     
za vodo iz cisterne na mestu iztoka iz cisterne;
3.     
za vodo v steklenicah ali posodah za prodajo, na mestu, kjer se voda
toči v steklenice ali posode, namenjene za prodajo;
4.     
za vodo, ki se uporablja v podjetju za proizvodnjo in promet živil, na
mestu, kjer se voda uporablja v proizvodnji in prometu živil.
(3) Opredelitev mest uporabe iz 1. točke prejšnjega
odstavka, na katerih je treba doseči, da parametrične vrednosti radioaktivnih
snovi niso presežene, ne vpliva na izbiro mesta vzorčenja, ki je lahko katero
koli mesto na območju oskrbe s pitno vodo ali v čistilni napravi, pod pogojem,
da med mestom vzorčenja in mestom, na katerem parametrična vrednost ne sme biti
presežena, ni neželene spremembe v vrednosti koncentracije.
6. člen
(monitoring in analiza)
(1) Organ, pristojen za varstvo pred sevanji, sprejme
vse ukrepe, potrebne za to, da je monitoring pitne vode izveden v skladu s
strategijami in pogostostjo meritev, določenimi v Prilogi 2 tega pravilnika,
zato da se preveri, ali vrednosti parametrov radioaktivnih snovi presegajo
parametrične vrednosti iz Priloge 1 tega pravilnika.
(2) Organ, pristojen za varstvo pred sevanji, zagotovi,
da je monitoring radioaktivnosti v pitni vodi izveden tako, da se zagotovi
reprezentativnost izmerjenih vrednosti za kakovost pitne vode, porabljene skozi
celo leto. Za vodo v steklenicah ali posodah, namenjenih za prodajo, to ne
vpliva na izpolnjevanje notranjega nadzora, ki je vzpostavljen na načelih
analize tveganj in kritičnih kontrolnih točk (HACCP) v skladu z zahtevami iz
predpisov, ki urejajo higieno živil in na načelih uradnega nadzora v skladu s
predpisi, ki urejajo uradni nadzor živil.
(3) Spremljanje indikativne doze in značilnosti izvedbe
analize morajo biti v skladu z zahtevami iz Priloge 3, ki je sestavni del tega
pravilnika.
7. člen
(priprava letnega programa monitoringa)
(1) Organ, pristojen za varstvo pred sevanji, pripravi
letni program monitoringa radioaktivnosti v pitni vodi (v nadaljnjem besedilu:
letni program) v skladu s Prilogo 2 in Prilogo 3 tega pravilnika, ob
upoštevanju podatkov preglednih raziskav in obstoječih rezultatov meritev
radioaktivnosti v pitni vodi.
(2) Letni program se pripravi vsako leto najpozneje do
30. novembra za prihodnje leto.
(3) Letni program določa tudi format elektronskih
zapisov o meritvah radioaktivnosti, v katerem izvajalec monitoringa
radioaktivnosti v pitni vodi pripravi zapis rezultatov meritev v letnem
poročilu iz 8. člena tega pravilnika.
(4) Vzorčenje in priprava vzorcev se izvedeta tako, da
so izgube radionuklidov med vzorčenjem in pripravo vzorcev za meritev ocenjene
in čim manjše.
(5) Priprava in meritev vzorcev se izvede v čim krajšem
času po vzorčenju, da se lahko ugotavlja prisotnost kratkoživih radionuklidov
in se omogoči takojšnje ukrepanje v primeru povečanja radioaktivnosti.
8. člen
(poročanje o izvedbi letnega programa)
(1) Izvajalec monitoringa radioaktivnosti v pitni vodi z
letnim poročilom o izvedbi letnega programa (v nadaljnjem besedilu: letno
poročilo) poroča organu, pristojnemu za varstvo pred sevanji, najpozneje do
15. novembra za tekoče leto.
(2) Letno poročilo vsebuje:
1.     
tabelarni prikaz predpisanega programa meritev, 
2.     
navedbo uporabljene metodologije vzorčenja, priprave vzorcev in meritev,
3.     
rezultate meritev in njihovo merilno negotovost,
4.     
geografske koordinate vzorčevalnih oziroma merilnih mest,
5.     
ovrednotenje rezultatov meritev, in
6.     
rezultate primerjalnih meritev izvajalcev monitoringa radioaktivnosti v
pitni vodi.
(3) Letno poročilo vsebuje tudi zapis o meritvah
radioaktivnosti v pitni vodi v elektronski obliki, katere format je predpisan v
letnem programu.
9. člen
(shranjevanje zapisov)
(1) Zapise o rezultatih monitoringa radioaktivnosti v
pitni vodi shranjujejo organ, pristojen za varstvo pred sevanji in izvajalci
monitoringa radioaktivnosti v pitni vodi.
(2) Zapisi iz prejšnjega odstavka vsebujejo:
1.     
podatke o vzorčenju in pripravi vzorcev,
2.     
podatke o izvedbi meritev, ki lahko vplivajo na rezultat,
3.     
podatke o parametrih, ki so uporabljeni v analizi, in o morebitnih
vmesnih rezultatih, in
4.     
rezultate meritev in njihovo merilno negotovost.
(3) Izvajalec monitoringa radioaktivnosti v pitni vodi
zagotovi zapise o meritvah v elektronski obliki, ki je ustrezna za zapis v
podatkovno bazo o radioaktivnosti v okolju in jo določi organ, pristojen za
varstvo pred sevanji, v letnem programu. Izvajalec monitoringa ima
vzpostavljeno svojo lastno evidenco oziroma register meritev.
(4) Zapise iz prvega odstavka tega člena organ,
pristojen za varstvo pred sevanji shranjuje trajno, izvajalci monitoringa
radioaktivnosti v pitni vodi pa za obdobje petih let po opravljeni meritvi.
10. člen
(sanacijski ukrepi in obveščanje prebivalstva)
(1) Organ, pristojen za varstvo pred sevanji zagotovi,
da se takoj razišče vsak primer, ko je presežena parametrična vrednost
radioaktivnih snovi iz Priloge 1 tega pravilnika in ugotovi vzroke za
preseganje.
(2) Če je parametrična vrednost radioaktivnih snovi
presežena, organ, pristojen za varstvo pred sevanji, preveri, ali je zaradi
tega prišlo do tveganja za zdravje ljudi, in ali je zaradi tega treba ukrepati.
(3) Če je prišlo do tveganja za zdravje ljudi iz
prejšnjega odstavka, organ, pristojen za varstvo pred sevanji:
1.     
sprejme sanacijske ukrepe za izpolnitev zahtev za varovanje zdravja
ljudi z vidika varstva pred sevanji, in
2.     
zagotovi, da je zadevno prebivalstvo:
- 
obveščeno o tveganju za zdravje ljudi in sprejetih sanacijskih ukrepih,
in
- 
dobilo navodila o dodatnih previdnostih ukrepih, ki so morda potrebni za
varovanje zdravja ljudi pred radioaktivnimi snovmi.
11. člen
(zahteve za izvajanje monitoringa radioaktivnosti v pitni
vodi)
(1) Izvajalec monitoringa radioaktivnosti v pitni vodi
mora izpolnjevati naslednje pogoje:
1.     
je gospodarska družba, zavod ali samostojni podjetnik posameznik;
2.     
je registriran za izvajanje dejavnosti;
3.     
ima akreditacijo nacionalne akreditacijske službe za izvajanje
preskušanja po standardu SIST ISO/IEC 17025, za meritve radioaktivnosti v pitni
vodi;
4.     
razpolaga z merilno opremo, ki ustreza določbam tega pravilnika;
5.     
zagotavlja zmogljivost merilne opreme, ki vsaj za tretjino presega
predviden obseg meritev;
6.     
izpolnjuje zahteve glede zagotavljanja detekcijskih mej, opredeljenih v
Prilogi 3 tega pravilnika;
7.     
izvaja program primerjalnih meritev in sodeluje v mednarodnih medsebojnih
primerjalnih meritvah radioaktivnosti v pitni vodi.
(2) V izjemnih primerih, ko gre za posebno merilno
metodo, za katero v Republiki Sloveniji ni izvajalca, ki bi pridobil za to
metodo ustrezno akreditacijo, izpolnjevanje pogoja iz 3. točke prejšnjega
odstavka ni potrebno. V tem primeru morajo biti meritve opravljene v okviru
sistema kakovosti, katerega ustreznost oceni organ, pristojen za varstvo pred
sevanji.
12. člen
(druge obveznosti izvajalca monitoringa radioaktivnosti)
(1) Če izvajalec monitoringa radioaktivnosti v pitni
vodi ugotovi preseganje parametričnih vrednosti iz Priloge 1 tega pravilnika, o
tem takoj poroča upravljavcu vodovoda in organu, pristojnemu za varstvo pred
sevanji.
(2) Izvajalec monitoringa radioaktivnosti v pitni vodi
takoj poroča organu, pristojnemu za varstvo pred sevanji, če zazna bistveno
povečanje koncentracije radionuklidov v primerjavi s preteklimi meritvami
oziroma o podobnih nenavadnih rezultatih.
(3) Izvajalec monitoringa radioaktivnosti v pitni vodi
zagotovi povečan obseg monitoringa, če zavezanec za monitoring radioaktivnosti
v pitni vodi, zaradi ugotovljene povišane kontaminacije v preiskovanih vzorcih,
to zahteva.

Priloga
1: Parametrične vrednosti za radon, tritij in indikativno dozo za pitno vodo
Priloga
2: Monitoring radioaktivnosti v pitni vodi
Priloga
3: Spremljanje indikativne doze in značilnosti izvedbe analize radioaktivnosti
v pitni vodi

Pravilnik o monitoringu radioaktivnosti v
pitni vodi (Uradni list RS, št. 74/15) vsebuje naslednje prehodne in
končne določbe:
»PREHODNE IN KONČNE DOLOČBE
13. člen
(izvajanje programa
monitoringa pitne vode)
(1) Letni program se v skladu z določbami tega
pravilnika prvič pripravi za leto 2016.
(2) Organ, pristojen za varstvo pred sevanji, vsako leto
na svojih spletnih straneh objavi rezultate monitoringa radioaktivnosti v pitni
vodi.
14. člen
(prenehanje veljavnosti)
Z dnem uveljavitve tega pravilnika prenehajo veljati tabela »Radioaktivnost«
ter opombe 8, 9 in 10 v DELU C (Indikatorski parametri) Priloge I (Parametri in
mejne vrednosti parametrov) Pravilnika o pitni vodi (Uradni list RS, št. 19/04,
35/04, 26/06, 92/06 in 25/09).
15. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi Pravilnika o monitoringu
radioaktivnosti v pitni vodi (Uradni list RS, št. 104/20) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.