I. SPLOŠNE DOLOČBE
1. člen
(1) Ta uredba ureja način izvajanja gospodarske javne
službe dejavnosti sistemskega operaterja prenosa električne energije (v
nadaljnjem besedilu: sistemski operater), zlasti pa določa:
-       
pravice in obveznosti izvajalca gospodarske javne službe;
-       
način in pogoje zagotavljanja storitev, ki so v pristojnosti izvajalca
gospodarske javne službe;
-       
način financiranja gospodarske javne službe.
(2) Ta uredba je tudi koncesijski akt, s katerim se
določijo predmet in pogoji za podelitev koncesije za izvajanje gospodarske javne
službe iz prejšnjega odstavka.
2. člen
Izrazi, uporabljeni v tej uredbi, imajo pomen, kot ga
določajo Energetski zakon (Uradni list RS, št. 17/14; v nadaljnjem besedilu:
Energetski zakon) in na njegovi podlagi izdani podzakonski predpisi.
3. člen
Koncesionar izvaja gospodarsko javno službo po tej uredbi nepretrgano.
II. OPREDELITEV GOSPODARSKE JAVNE SLUŽBE
4. člen
Gospodarska javna služba dejavnosti sistemskega operaterja vključuje:
-       
varno, zanesljivo in učinkovito obratovanje in vzdrževanje prenosnega
sistema;
-       
razvoj sistema ob upoštevanju predvidenih potreb uporabnikov sistema,
zahtev varnega in zanesljivega obratovanja sistema ter usmeritev razvojnega
načrta sistemskega operaterja iz Energetskega zakona;
-       
zagotavljanje dolgoročne zmogljivosti prenosnega sistema, tako da ta
omogoča razumne zahteve za priključitev na sistem in za prenos energije;
-       
odločanje o priključitvi uporabnikov na sistem;
-       
upravljanje pretokov električne energije v prenosnem sistemu in
zagotavljanje sistemskih storitev;
-       
izravnavo odstopanj odjema, oddaje in čezmejnih prenosov v sistemu;
-       
sporočanje informacij, potrebnih za zagotovitev varnega in učinkovitega
obratovanja, usklajenega razvoja in skladnega delovanja povezanih sistemov,
drugemu operaterju;
-       
zagotavljanje podatkov, potrebnih za učinkovito sklepanje pogodb o
dobavi, in uveljavljanje pravice do priključitve, uporabnikom sistema in
dobaviteljem;
-       
nediskriminatorno obravnavanje uporabnikov sistema in dobaviteljev;
-       
napoved porabe elektrike in potrebnih energetskih virov z uporabo metode
celovitega načrtovanja ob upoštevanju varčevalnih ukrepov pri uporabnikih
sistema; 
-       
pobiranje plačil za prezasedenost in plačil v mehanizmu nadomestil med
upravljavci prenosnih sistemov v skladu s 13. členom Uredbe (ES) št. 714/2009
Evropskega parlamenta in Sveta z dne 13. julija 2009 o pogojih za dostop
do omrežja za čezmejne izmenjave električne energije in razveljavitvi Uredbe
(ES) št. 1228/2003 (UL L št. 211 z dne 14. 8. 2009, str. 15);
-       
nakup elektrike za pokritje izgub v prenosnem sistemu in nakup
sistemskih storitev v prenosnem sistemu po preglednih, nediskriminatornih in
tržno zasnovanih postopkih;
-       
zagotavljanje kakovosti oskrbe v skladu z minimalnimi standardi. 
III. NAČIN IN POGOJI PODELITVE KONCESIJE
5. člen
(1) Za izvajanje obvezne gospodarske javne službe
dejavnost sistemskega operaterja Republika Slovenija kot koncedent podeli
koncesijo pravni ali fizični osebi za celotno območje Republike Slovenije.
(2) Za koncesijo se ne plačuje koncesijska dajatev.
(3) Dejavnost sistemskega operaterja lahko izvaja
koncesionar, ki izpolnjuje naslednje pogoje:
-       
ima v lasti prenosni sistem,
-       
ima certifikat sistemskega operaterja in
-       
je imenovan za sistemskega operaterja.
6. člen
(1) Koncesija po tej uredbi se podeli brez javnega
razpisa v upravnem postopku skladno s predpisi, ki urejajo postopek podelitve
koncesije gospodarske javne službe. O izbiri koncesionarja odloči Vlada
Republike Slovenije (v nadaljnjem besedilu: vlada) z odločbo v upravnem
postopku.
(2) Na podlagi odločbe iz prejšnjega odstavka vlada
sklene s koncesionarjem koncesijsko pogodbo.
(3) V primeru neskladja med določbami koncesijskega akta
in določbami koncesijske pogodbe veljajo določbe koncesijskega akta.
IV. ČAS TRAJANJA KONCESIJE
7. člen
(1) Koncesijo se podeli za obdobje največ 50 let.
Koncesionar mora začeti izvajati koncesijo z dnem, določenim v koncesijski
pogodbi, in jo mora izvajati nepretrgano ves čas, ki je dogovorjen s
koncesijsko pogodbo.
(2) Koncesija ne teče v času, ko zaradi višje sile ali
razlogov na strani koncedenta koncesionar ne more izvajati bistvenega dela
koncesijskega razmerja.
(3) Koncesijska pogodba mora biti z novim koncesionarjem
sklenjena pred iztekom roka, za katerega je bila podeljena prejšnja koncesija.
V. NAČIN IZVAJANJA GOSPODARSKE JAVNE SLUŽBE
8. člen
(1) Koncesionar je dolžan izvajati javno službo, ki je
predmet koncesije, tako, kot je določeno v Energetskem zakonu ali drugem
predpisu, ki ureja način izvajanja gospodarske javne službe, ki je predmet
koncesije, sistemskih obratovalnih navodilih in predpisih ter splošnih aktih,
ki jih koncesionar izda po javnem pooblastilu.
(2) Dolžnosti in pravice koncesionarja in koncedenta se
podrobno določijo v koncesijski pogodbi.
(3) Koncesionar po tej uredbi lahko začasno prekine
izvajanje javne službe le iz razlogov, ki jih določajo Energetski zakon in
predpisi oziroma splošni akti za izvrševanje javnih pooblastil, ki jih
koncesionar izda po javnem pooblastilu.
(4) Koncesionar ne sme opravljati nobene druge
dejavnosti, ki je nezdružljiva z dejavnostjo sistemskega operaterja.
9. člen
Koncesionar je dolžan pri gradnji, vzdrževanju ali
upravljanju prenosnega omrežja ravnati v skladu z načelom najboljše dosegljive
tehnologije, zlasti s tem, da uporablja take gradbene in tehnične rešitve, ki
brez nesorazmernih stroškov v največji mogoči meri zagotavljajo varno in
zanesljivo obratovanje prenosnega omrežja in varstvo okolja.
10. člen
Dolžnosti koncedenta so zlasti:
-       
zagotavljanje pogojev za izvajanje javne službe, da je ob normalnem
poslovanju mogoče zagotoviti ustrezen obseg in kakovost storitev,
-       
pisno obveščanje koncesionarja o morebitnih ugovorih oziroma pritožbah
uporabnikov tako, kot je določeno v koncesijski pogodbi.
11. člen
Dolžnosti koncesionarja so zlasti:
-       
izvajati koncesijo skrbno in strokovno v skladu z zakoni, drugimi
predpisi in koncesijsko pogodbo,
-       
ves čas izpolnjevati pogoje za koncesionarja, določene s to uredbo,
-       
upoštevati tehnične in druge normative ter standarde, povezane z
izvajanjem gospodarske javne službe,
-       
obračunavati pristojbine in druge prispevke, če so ti uvedeni s
predpisom, 
-       
pripravljati projekte za pridobivanje finančnih sredstev iz drugih
virov,
-       
sproti in strokovno voditi poslovne knjige,
-       
pripraviti poslovne načrte in letna poročila,
-       
poročati koncedentu o izvajanju koncesije,
-       
omogočati nemoten nadzor nad izvajanjem gospodarske javne službe,
-       
obveščati pristojne organe o kršitvah predpisov iz prvega in tretjega
odstavka 8. člena te uredbe, ki jih storijo tretje osebe.
12. člen
Za izvajanje gospodarske javne službe je odgovoren
koncesionar. Koncesionar je odgovoren tudi za škodo, ki jo pri izvajanju ali v
zvezi z izvajanjem gospodarske javne službe povzročijo pri njem zaposleni
ljudje ali pogodbeni (pod)izvajalci Republiki Sloveniji, uporabnikom ali
tretjim osebam.
VI. FINANCIRANJE GOSPODARSKE JAVNE SLUŽBE
13. člen
Naloge in dejavnosti, ki pomenijo javno službo dejavnost
sistemskega operaterja, se financirajo iz omrežnine in drugih virov za
izvajanje gospodarske javne službe.
VII. NADZOR NAD IZVAJANJEM KONCESIJE
14. člen
(1) Nadzor nad izvajanjem koncesije v okviru svojih
pristojnosti opravljajo:
-       
ministrstvo, pristojno za energijo,
-       
inšpektorat, pristojen za energijo,
-       
Agencija za energijo, 
vsak v skladu s svojimi pristojnostmi.
(2) Ministrstvo, pristojno za energijo, ima pravico
neposredno pri koncesionarju nadzirati izvajanje gospodarske javne službe, ki
je predmet koncesije, in drugih obveznosti koncesionarja, določenih s
koncesijsko pogodbo. Nadzor po tem odstavku opravlja oseba, ki jo pooblasti
minister, pristojen za energijo (v nadaljnjem besedilu: pooblaščena oseba).
(3) Pristojnosti pooblaščene osebe v postopku nadzora
nad zakonitostjo ter strokovnega in finančnega nadzora ne posegajo v nadzorne
in druge pristojnosti organov iz druge in tretje alineje prvega odstavka tega
člena.
(4) Koncesionar mora pooblaščeni osebi omogočiti nadzor,
vstop v svoje poslovne prostore in vpogled v dokumentacijo, zbirke podatkov ter
dati zahtevane podatke in pojasnila.
(5) Nadzor je lahko napovedan ali nenapovedan.
(6) Pooblaščena oseba napovedani nadzor opravi s
poprejšnjo napovedjo, praviloma najmanj 15 dni prej, preden ga opravi.
Nadzor mora potekati tako, da ne ovira opravljanja redne dejavnosti
koncesionarja in tretjih oseb, praviloma le v poslovnem času koncesionarja.
Pooblaščena oseba se izkaže s pooblastilom ministra.
(7) O opravljenem nadzoru se izdela zapisnik, ki ga
podpišeta predstavnika koncesionarja in pooblaščena oseba.
15. člen
Če pooblaščena oseba ugotovi, da koncesionar obveznosti iz
koncesijskega razmerja ne izpolnjuje pravilno, o kršitvi obvesti:
-       
pristojni organ, če gre za kršitev predpisa,
-       
ministra, pristojnega za energijo, če gre za kršitev civilnopravnega razmerja.
VIII. PRENEHANJE KONCESIJSKEGA RAZMERJA
16. člen
(1) Razmerje med koncedentom in koncesionarjem preneha:
-       
s prenehanjem koncesijske pogodbe,
-       
s prenehanjem koncesionarja,
-       
z odvzemom koncesije,
-       
v drugih primerih, določenih z zakonom.
(2) Če koncesijsko razmerje preneha pred potekom
trajanja koncesijskega razmerja, mora dotedanji koncesionar pod enakimi pogoji
nepretrgano izvajati gospodarsko javno službo, ki je predmet te koncesije, do
dneva, ko njeno izvajanje prevzame drug koncesionar, vendar najdlje eno leto.
17. člen
Koncedent lahko odvzame koncesijo, če:
-       
je bila koncesionarju izdana sodna ali upravna odločba zaradi kršitve
predpisov, koncesijske pogodbe ali upravnih aktov, izdanih za izvajanje
koncesije, na podlagi katere ni mogoče utemeljeno pričakovati nadaljnjega
pravilnega izvajanja koncesije,
-       
koncesionar ne ravna v skladu z izvršljivimi odločbami pristojnih
državnih organov ali agencije v zvezi z izvajanjem koncesije,
-       
koncesionar bistveno krši to uredbo oziroma druge predpise, ki urejajo
izvajanje gospodarske javne službe, ki je predmet koncesije, tako da to
bistveno moti ali onemogoča izvajanje te javne službe ali da nastaja večja
škoda uporabnikom njegovih storitev ali tretjim osebam,
-       
obstaja utemeljen dvom, da koncesionar v bistvenem delu ne bo izpolnil
svoje obveznosti.
18. člen
(1) Koncesionar lahko razdre koncesijsko pogodbo, če
koncedent ne izpolnjuje svojih obveznosti iz koncesijske pogodbe tako, da je
koncesionarju omogočeno izvajanje koncesijske pogodbe.
(2) Enostransko razdrtje koncesijske pogodbe ni
dopustno, če so okoliščine, ki bi tako prenehanje utemeljevale, nastale zaradi
višje sile.
IX. KONČNI DOLOČBI
19. člen
Z dnem uveljavitve te uredbe se preneha uporabljati Uredba o
načinu izvajanja gospodarske javne službe dejavnost sistemskega operaterja
prenosnega omrežja električne energije (Uradni list RS, št. 114/04, 52/06,
31/07 in 17/14 – EZ-1).
20. člen
Ta uredba začne veljati petnajsti dan po objavi v Uradnem
listu Republike Slovenije.
Št. 00710-16/2015
Ljubljana, dne 24. junija 2015
EVA 2012-2430-0059
Vlada Republike Slovenije
dr. Miroslav Cerar l.r.
Predsednik