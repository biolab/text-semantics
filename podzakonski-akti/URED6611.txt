I. SPLOŠNE DOLOČBE
1. člen
(vsebina)
(1) Ta uredba določa postopke dodeljevanja vlakovnih
poti, ki zajemajo naročanje, izdelavo in dodelitev vlakovne poti ter način
uporabe kriterijev in pomen posameznega kriterija za dodeljevanje vlakovnih
poti na javni železniški infrastrukturi. Uredba določa tudi vrednotenje
kriterijev za določanje višine uporabnine, varščine, postopek poračunavanja
varščine in uporabnine ter oprostitve plačevanja uporabnine.
(2) S to uredbo so predpisani časovni termini naročanja
vlakovnih poti za posamezno voznoredno obdobje v rednem in zapoznelem postopku
in postopkih medletnih sprememb ter časovni termini naročanja vlakovnih poti za
določen namen (ad hoc vlakovne poti) v rednem, skrajšanem in izrednem postopku.
(3) Ta uredba določa tudi način in časovni načrt
priprave, izdelave, usklajevanja, sprejema in objave voznega reda omrežja ter
določa izvajanje režima učinkovitosti v železniškem prometu.
(4) S to uredbo se v pravni red Republike Slovenije
delno prenaša Direktiva 2012/34/EU Evropskega parlamenta in Sveta z dne 21. novembra
2012 o vzpostavitvi enotnega evropskega železniškega območja (UL L št. 343 z
dne 14. 12. 2012, str. 32), zadnjič spremenjena z Direktivo (EU) 2016/2370
Evropskega parlamenta in Sveta z dne 14. decembra 2016 o spremembi Direktive
2012/34/EU glede odprtja trga notranjih storitev železniškega potniškega
prometa in upravljanja železniške infrastrukture (UL L št. 352 z dne 23. 12.
2016, str. 1), (v nadaljnjem besedilu: Direktiva 2012/34/EU).
2. člen
(pomen izrazov in kratic)
(1) Izrazi, uporabljeni v tej uredbi, imajo naslednji
pomen:
1.     
»dodelitev« pomeni dodelitev železniških infrastrukturnih zmogljivosti s
strani upravljavca infrastrukture;
2.     
»dodeljevanje vlakovnih poti« je postopek, ki vsebuje opravila pri
izdelavi kataloga vlakovnih poti, kot so: naročila, izdelave, usklajevanja in
dodelitve vlakovnih poti, vključno z njihovimi spremembami in dopolnitvami;
3.     
»druge zainteresirane stranke« so tiste osebe, na katerih poslovanje ali
življenje vplivajo storitve prevoznikov (npr. lokalne skupnosti, gospodarske družbe
itd.);
4.     
»elementi vlakovne poti« so tehnični podatki o vlaku na posamezni
vlakovni poti;
5.     
»enotna kontaktna točka« (One Stop Shop – OSS) pomeni kontaktno točko za
nudenje informacij v zvezi z mednarodnimi železniškimi storitvami;
6.     
»gospodarsko smiselna nadomestna možnost« pomeni dostop do drugega
objekta za izvajanje železniških storitev, ki je gospodarsko sprejemljiv za
prevoznika v železniškem prometu in mu omogoča opravljanje storitve tovornega
ali potniškega prometa;
7.     
»informativna vlakovna pot« pomeni informacijo s potrebnimi elementi o
možni vlakovni poti;
8.     
»izdelava vlakovnih poti« je izdelava vlakovnih poti, ki jo na osnovi
prosilčeve vloge za dodelitev opravi upravljavec;
9.     
»katalog razpoložljivih vlakovnih poti« je seznam prostih in
informativnih vlakovnih poti (študij), ki so v veljavnem voznorednem obdobju na
razpolago prosilcem v postopku naročanja vlakovnih poti za določen namen v
rednem, skrajšanem in izrednem postopku;
10.  
»katalog vlakovnih poti« je seznam prostih vlakovnih poti, ki so na
razpolago prosilcem v postopku naročanja vlakovnih poti za novo voznoredno
obdobje;
11.  
»načrt razširitve zmogljivosti« pomeni ukrep ali vrsto ukrepov – skupaj
s časovnim načrtom njihove izvedbe, ki so namenjeni za odpravo omejitev
zmogljivosti, zaradi katerih se določen odsek razglasi za preobremenjeno
infrastrukturo;
12.  
»odpoved vlakovne poti« je odpoved dodeljene vlakovne poti na določen
dan oziroma določene dni v veljavnem voznorednem obdobju, pri čemer prosilcu
ostane pravica do nadaljnjega koriščenja vlakovne poti v skladu z dodelitvijo;
13.  
»odstavni tir« je tir, ki je namenjen za začasno odstavljanje
železniških vozil med dvema prevozoma;
14.  
»omrežje« pomeni celotno infrastrukturo, ki jo upravlja upravljavec;
15.  
»posebna infrastruktura« pomeni odsek ali del infrastrukture, ki je
prednostno namenjen posebnim vrstam prevoza in ga upravljavec opredeli v
programu omrežja;
16.  
»preobremenjena infrastruktura« pomeni odsek ali del javne železniške
infrastrukture, na katerem tudi po usklajevanju med zahtevami prosilcev ni
mogoče v celoti zadostiti povpraševanju po vlakovnih poteh oziroma
infrastrukturnih zmogljivostih;
17.  
»prosta vlakovna pot« je vlakovna pot iz kataloga razpoložljivih
vlakovnih poti, ki je v voznem redu omrežja na voljo za dodelitev prosilcem;
18.  
»storniranje vlakovne poti« pomeni dokončno odpoved dodeljene vlakovne
poti v veljavnem voznorednem obdobju; s storniranjem prosilec izgubi pravico do
nadaljnjega koriščenja te vlakovne poti v veljavnem voznorednem obdobju;
19.  
»trasa vlaka« je grafični prikaz vlakovne poti na grafikonu prometa
vlakov;
20.  
»usklajevanje« pomeni postopek, s katerim skušajo upravljavec in
prosilci rešiti nasprotja, ki izvirajo iz njihovih prošenj za dodelitev
infrastrukturnih zmogljivosti;
21.  
»večja vzdrževalna dela« so dela na vozilu, ki niso rutinska in ki
zahtevajo, da se vozilo umakne iz obratovanja;
22.  
»voznoredno obdobje« je časovno obdobje, za katerega je izdelan vozni
red omrežja;
23.  
»vzorčna vlakovna pot« je vlakovna pot v voznem redu omrežja, katere
elementi se uporabijo v primeru vožnje rednega vlaka z bistveno spremenjenimi
elementi (npr.: sprememba sestave potniškega vlaka, sprememba obremenitve,
zamenjava vlečne lokomotive idr.), ali vlakovna pot, katere elementi se
uporabijo v primeru vožnje izrednega vlaka;
24.  
»zapoznela vloga« pomeni zahtevo po vlakovni poti, ki je ni mogoče
zahtevati med rednim postopkom priprave voznega reda omrežja.
(2) Drugi izrazi, uporabljeni v tej uredbi, pomenijo
enako kakor izrazi, uporabljeni v Zakonu o železniškem prometu (Uradni list RS,
št. 99/15 – uradno prečiščeno besedilo in 30/18; v nadaljnjem besedilu: ZZelP),
v Zakonu o varnosti v železniškem prometu (Uradni list RS, št. 30/18) in v
Zakonu o izgradnji, upravljanju in gospodarjenju z drugim tirom železniške
proge Divača–Koper (Uradni list RS, št. 51/18; v nadaljnjem besedilu: ZIUGDT).
(3) Kratice, uporabljene v tej uredbi, imajo naslednji
pomen:
X – datum uveljavitve novega voznega reda omrežja (začetek
novega voznorednega obdobja)
X–N – število mesecev pred uveljavitvijo novega voznega reda
omrežja (pri čemer je N število mesecev prej)
3. člen
(mednarodno sodelovanje upravljavca)
Upravljavec v mednarodnem okolju izvaja in usklajuje vse
potrebne aktivnosti, ki zagotavljajo tekoče in neovirano izvajanje storitev v
železniškem prometu ob ustreznem zaračunavanju uporabnine za uporabo javne
železniške infrastrukture. Za realizacijo teh ciljev se je upravljavec dolžan
posvetovati oziroma sodelovati v mednarodnih združenjih in s posameznimi
upravljavci železniške infrastrukture in organi za dodeljevanje vlakovnih poti.
4. člen
(voznoredno obdobje)
(1) Obdobje veljavnosti voznorednega obdobja je določeno
v Prilogi VII Direktive 2012/34/EU. Datum vsakoletne uveljavitve voznega reda
omrežja upravljavec objavi v programu omrežja.
(2) Glede na veljavnost se voznoredna obdobja ločijo na:
-       
prejšnje voznoredno obdobje, katerega veljavnost je prenehala z začetkom
veljavnega voznorednega obdobja;
-       
veljavno voznoredno obdobje, ki trenutno velja;
-       
novo voznoredno obdobje, ki nastopi po prenehanju veljavnosti veljavnega
voznorednega obdobja;
-       
naslednje voznoredno obdobje, ki nastopi po prenehanju veljavnosti
novega voznorednega obdobja.
II. DODELJEVANJE VLAKOVNIH POTI
5. člen
(vrednotenje in načela vrednotenja kriterijev za
dodeljevanje vlakovnih poti)
(1) Pri dodeljevanju vlakovnih poti mora upravljavec upoštevati
kriterije iz osmega odstavka 15. člena ZZelP ter gospodarnost razpolaganja
z javno železniško infrastrukturo. Način in postopek vrednotenja kriterijev sta
podrobneje opredeljena v programu omrežja.
(2) Pri vrednotenju kriterijev mora upravljavec upoštevati
naslednje dejavnike:
-       
zagotavljanje ustreznih vlakovnih poti za prevoz potnikov v notranjem in
čezmejnem regijskem železniškem prometu iz 6. člena ZZelP ter prevoz
potnikov v mednarodnem železniškem prometu, s katerimi so upoštevane potrebe
uporabnikov storitev v potniškem prometu ter njihova učinkovitost in
gospodarnost;
-       
dodeljevanje vlakovnih poti vsem prosilcem brez razlikovanja;
-       
zagotavljanje konkurenčnosti pri izvajanju železniških storitev;
-       
vzdrževanje in izboljšanje zanesljivosti in kakovosti storitev;
-       
sklenjene okvirne pogodbe.
(3) Če na podlagi vrednotenja dejavnikov iz prejšnjega
odstavka upravljavec ne more dodeliti vlakovne poti, pri vrednotenju upošteva
tudi dejavnika iz tretjega odstavka 27. člena te uredbe.
(4) Pri vrednotenju kriterijev in upoštevanju dejavnikov
iz drugega odstavka tega člena mora upravljavec upoštevati naslednja načela:
-       
predvidevanje nadaljnjega razvoja sodelovanja s prosilci;
-       
prožnost pri dodeljevanju vlakovnih poti, kjer mora upoštevati razumne
zahteve prosilcev in optimalno izkoriščenost javne železniške infrastrukture;
-       
preprečevanje možnosti, da bi prosilec z dodeljeno vlakovno potjo
neupravičeno oviral poslovanje drugega prosilca;
-       
dosedanja uporaba dodeljenih vlakovnih poti.
(5) V programu omrežja se določijo pogoji, po katerih bo
upoštevana dosedanja uporaba vlakovnih poti kot eden od kriterijev pri njihovem
dodeljevanju.
(6) Upravljavec in prosilci lahko skladno s
15.e členom ZZelP sklenejo okvirne pogodbe, ki določajo značilnosti
infrastrukturnih zmogljivosti, za obdobje, ki je daljše od veljavnosti voznega
reda omrežja. Pri sklepanju okvirnih pogodb se upoštevajo določbe Izvedbene
uredbe Komisije EU 2016/545 z dne 7. aprila 2016 o postopkih in merilih
pri okvirnih pogodbah za dodelitev železniških infrastrukturnih zmogljivosti
(UL L št. 94 z dne 8. 4. 2016, str. 1).
6. člen
(postopek dodeljevanja vlakovnih poti)
(1) Upravljavec mora v postopku dodeljevanja vlakovnih
poti vloge prosilcev obravnavati enakopravno in nediskriminatorno.
(2) Upravljavec mora zagotoviti učinkovito izkoriščanje
javne železniške infrastrukture. Vozni red omrežja se pripravi v skladu z
optimalno izrabo virov s strani prosilcev in optimalno izkoriščenostjo javne
železniške infrastrukture.
(3) Postopek dodeljevanja vlakovnih poti je razdeljen na
pet osnovnih tematskih področij:
-       
izdelava kataloga vlakovnih poti;
-       
naročilo vlakovne poti;
-       
izdelava vlakovne poti;
-       
odločitev o dodelitvi vlakovne poti;
-       
spremembe, odpovedi in storniranje vlakovne poti.
(4) Natančnejši opis postopkov dodeljevanja vlakovnih
poti objavi upravljavec v programu omrežja.
7. člen
(program omrežja)
(1) Program omrežja je akt upravljavca, ki ga ta izdela
za vsako posamezno voznoredno obdobje. Pri izdelavi in spremembah programa
omrežja upravljavec sodeluje z ministrstvom, pristojnim za promet (v nadaljnjem
besedilu: ministrstvo), varnostnim in regulatornim organom, prosilci in drugimi
zainteresiranimi strankami.
(2) Program omrežja določa vrsto infrastrukture, ki je
na razpolago prevoznikom v železniškem prometu in vsebuje informacije o pogojih
dostopa do javne železniške infrastrukture ter o pogojih za dostop do objektov
za izvajanje železniških storitev, povezanih z omrežjem javne železniške
infrastrukture, in pogojih za opravljanje storitev v teh objektih.
(3) Program omrežja podrobno opredeljuje splošna
pravila, roke, merila in postopke v zvezi z dodeljevanjem vlakovnih poti in
ostalih infrastrukturnih zmogljivosti ter postopke zaračunavanja uporabnine za
uporabo javne železniške infrastrukture. Poleg tega program omrežja natančno
opredeljuje pravila, merila in postopke v zvezi z izvajanjem režima
učinkovitosti v železniškem prometu in druge informacije iz Priloge IV
Direktive 2012/34/EU. Upravljavec infrastrukture na podlagi petega odstavka
15.d člena ZZelP v programu omrežja opredeli železniške proge, kjer se lahko
zmanjša uporabnina v skladu z zakonom zaradi uporabe železniških koridorjev iz
Uredbe Komisije (EU) 2016/919 z dne 27. maja 2016 o tehnični specifikaciji za
interoperabilnost v zvezi s podsistemi vodenje-upravljanje in signalizacija
železniškega sistema v Evropski uniji (UL L št. 158 z dne 15. 6. 2016, str. 1).
(4) Upravljavec v programu omrežja objavi tudi povečanje
uporabnine na podlagi četrtega odstavka 16. člena ZIUGDT.
(5) Upravljavec dokončno besedilo programa omrežja
objavi najpozneje štiri mesece pred potekom roka za vložitev vlog za dodelitev
vlakovnih poti za novo voznoredno obdobje v rednem postopku.
(6) Program omrežja upravljavec objavi na svoji spletni
strani v slovenskem in angleškem jeziku. Program omrežja ali njegove posamezne
elemente lahko objavi tudi v okviru institucij in združenj v okviru svojega
mednarodnega sodelovanja.
(7) Upravljavec mora najmanj 15 dni pred uveljavitvijo
sprememb programa omrežja obvestiti o tem prosilce, ki so jim bile dodeljene
vlakovne poti. Če se spreminjajo bistveni elementi sistema zaračunavanja
uporabnin, se te spremembe objavijo vsaj tri mesece pred začetkom naslednjega
voznorednega obdobja (X – 15).
8. člen
(elementi za izdelavo vlakovnih poti)
(1) Osnovne tehnične podatke o progah javne železniške
infrastrukture upravljavec objavi in posodablja v registru infrastrukture. Za
izdelavo, pravilnost in ažurnost podatkov v registru infrastrukture je
odgovoren upravljavec.
(2) Upravljavec v rokih iz Priloge 1, ki je sestavni del
te uredbe, določi vse predvidene spremembe tehničnih elementov na javni
železniški infrastrukturi, ki vplivajo na izdelavo novega voznega reda omrežja,
in sicer določi:
-       
kategorije prog z največjo dovoljeno obremenitvijo vozil na os in tekoči
meter;
-       
dovoljene progovne hitrosti po odsekih (glede na različne bočne
pospeške);
-       
omejene hitrosti (glede na različne bočne pospeške);
-       
vzdolžne profile prog;
-       
spremembe na objektih zgornjega in spodnjega ustroja;
-       
svetle profile tirov in prog;
-       
kodifikacijo prog;
-       
zmogljivosti stabilnih naprav električne vleke;
-       
opremo s signalnovarnostnimi in telekomunikacijskimi napravami ter
ostalimi napravami za sporazumevanje;
-       
rekonstrukcije in spremembe infrastrukturnih elementov;
-       
predvidene proste intervale za potrebe vzdrževanja javne železniške
infrastrukture;
-       
ostale podatke o opremljenosti prog ter pogoje, ki vplivajo na postajne
intervale in intervale sleditve vlakov.
9. člen
(roki v postopku dodeljevanja vlakovnih poti)
(1) Upravljavec in prosilci morajo v postopku dodeljevanja
vlakovnih poti upoštevati Prilogo 1 te uredbe.
(2) Med pripravo osnutka novega voznega reda omrežja in
novih voznih redov ter v okviru posvetovalnega postopka se upravljavec in
prosilci posvetujejo z drugimi zainteresiranimi strankami in vsemi tistimi, ki
želijo izraziti svoje mnenje o morebitnih vplivih voznega reda omrežja na
njihovo možnost zagotavljanja železniških storitev.
(3) Če prevoznik pred začetkom izvajanja prevoznih
storitev z upravljavcem ne sklene pogodbe iz tretjega odstavka 23. člena te uredbe,
se mu prepove dostop do javne železniške infrastrukture.
(4) Upravljavec in prosilci morajo ob upoštevanju določb
iz prejšnjega odstavka upoštevati roke in opraviti dejanja, ki jim jih nalaga
spoštovanje pogodb, ki so jih sklenili z infrastrukturnimi upravljavci in
dodeljevalnimi organi drugih držav ali združenji upravljavcev ali prevoznikov.
Podrobnosti postopkov dodeljevanja vlakovnih poti upravljavec opredeli v
programu omrežja.
10. člen
(katalog vlakovnih poti)
(1) Upravljavec mora pred začetkom izdelave novega
voznega reda omrežja izdelati katalog vlakovnih poti, iz katerega morajo biti
razvidne proste vlakovne poti, ki so na razpolago prosilcem v postopku
njihovega naročanja za novo voznoredno obdobje.
(2) Katalog vlakovnih poti se pripravi na podlagi
sklenjenih okvirnih sporazumov med upravljavcem in prosilci ter vzpostavljenih
začasnih mednarodnih vlakovnih poti. Katalog, ki ga upravljavec objavi na
ustrezen način, prosilcem služi kot osnova za naročilo vlakovne poti.
(3) Po izdelavi voznega reda omrežja mora upravljavec
proste vlakovne poti objaviti v katalogu razpoložljivih vlakovnih poti, ki so
na razpolago prosilcem v postopku naročanja za določen namen v rednem,
skrajšanem in izrednem postopku.
(4) Upravljavec zaradi hitrega odziva na vloge za dodelitev
ad hoc vlakovnih poti preuči potrebe po rezervnih zmogljivostih, ki bodo na
voljo v okviru voznega reda omrežja.
11. člen
(postopki naročanja vlakovnih poti)
(1) Vlakovna pot se izdela po predhodnem naročilu
vlakovne poti, skladno s to uredbo, razen v primerih iz petega odstavka 16.
člena te uredbe.
(2) Postopki naročanja vlakovnih poti se delijo na:
1.     
postopke naročanja vlakovnih poti za novo voznoredno obdobje in njihovih
sprememb:
- 
redni postopek (sprejem vlog od X – 12 do X – 8),
- 
zapozneli postopek (sprejem vlog od X – 8 do X – 2),
- 
postopek naročanja novih vlakovnih poti in sprememb že dodeljenih
vlakovnih poti v okviru medletnih sprememb voznega reda omrežja (od X – 2 do X
+ 11) (sprejem vlog do 30 dni pred uveljavitvijo sprememb);
2.     
postopke naročanja vlakovnih poti za določen namen (ad hoc), kjer
upravljavec posameznemu vlaku dodeli vlakovno pot iz kataloga razpoložljivih
vlakovnih poti ali prosto predhodno izdelano in dodeljeno vlakovno pot;
podrobnosti o postopkih dodeljevanja vlakovnih poti za določen namen
upravljavec opredeli v programu omrežja.
12. člen
(vloga za dodelitev – naročilo vlakovne poti)
(1) Postopek za dodelitev vlakovne poti se začne z
vložitvijo vloge za dodelitev oziroma naročilo vlakovne poti, ki jo prosilec
vloži pri upravljavcu.
(2) Vlogo za dodelitev mednarodne vlakovne poti prosilec
vloži pri enem od pristojnih organov na poteku vlakovne poti, ki vlogo
obravnava z ostalimi pristojnimi organi na poteku vlakovne poti v skladu z
veljavnimi predpisi in mednarodnimi sporazumi. Vlakovne poti na železniških
tovornih koridorjih – iz Uredbe (EU) št. 913/2010 Evropskega parlamenta in
Sveta z dne 22. septembra 2010 o evropskem železniškem omrežju za
konkurenčen tovorni promet (UL L št. 276 z dne 20. 10. 2010,
str. 22; v nadaljnjem besedilu: Uredba 913/2010/EU) – se dodelijo v skladu z
navedeno uredbo in sklenjenimi okvirnimi sporazumi za dodeljevanje
infrastrukturnih zmogljivosti na tovornem koridorju.
(3) Vlogo za dodelitev vlakovne poti vloži prosilec v
predpisanih rokih prek spletne aplikacije upravljavca ali prek spletne
aplikacije za naročanje mednarodnih vlakovnih poti. Spletne aplikacije za
naročanje vlakovnih poti in njihovo uporabo upravljavec podrobneje opredeli v
programu omrežja.
(4) Prosilec za izvajanje storitev v mednarodnem
potniškem prometu mora vlogi za dodelitev vlakovne poti priložiti dokazilo, da
je obvestil subjekte iz prvega odstavka 15.a člena ZZelP.
(5) Vloga za dodelitev vlakovne poti mora vsebovati vse
elemente, ki so potrebni za izdelavo vlakovne poti. Potrebne elemente za
naročilo vlakovne poti upravljavec objavi v programu omrežja.
(6) Naročilo informativne vlakovne poti mora vsebovati
vse elemente, kot so predpisani pri naročilu za dodelitev, razen koledarja
vožnje vlaka, za katerega se izdela informativna vlakovna pot.
(7) Če prosilec upravljavcu posreduje nepopolno ali
nerazumljivo vlogo za dodelitev vlakovne poti, upravljavec najkasneje v roku
petih delovnih dni po prejemu vloge prosilca pozove, da v roku 14 dni vlogo
ustrezno dopolni oziroma odpravi pomanjkljivosti, sicer se taka vloga v
postopku dodeljevanja vlakovnih poti zavrže.
(8) O popolni vlogi za dodelitev vlakovne poti za
določen namen mora upravljavec odločiti najpozneje v petih dneh.
(9) Vsi podatki iz vloge za dodelitev vlakovne poti se
štejejo za poslovno skrivnost, zato jih upravljavec brez privolitve prosilca ne
sme posredovati tretjim osebam ali uporabljati za kakšen drug namen.
(10) Upravljavec lahko v programu omrežja določi
finančno jamstvo, ki mora biti ustrezno, pregledno in sorazmerno s predvidenim
obsegom dejavnosti prosilca, pri čemer upošteva načelo enakopravne obravnave.
13. člen
(način izdelave vlakovnih poti)
(1) Upravljavec pri izdelavi voznega reda omrežja – v
skladu s programom omrežja v okviru možnosti – izpolni vse zahteve iz vloge za
dodelitev vlakovne poti.
(2) Izdelava vlakovne poti pomeni določitev časovnih
podatkov posamezne vlakovne poti, ki jo na osnovi podatkov iz prosilčeve vloge
za dodelitev opravi upravljavec. Vlakovno pot izdela tako, da se čim bolje
izkoristi javna železniška infrastruktura in pri tem upoštevajo želje
prosilcev. Rezultat izdelave vlakovne poti je trasa vlaka.
(3) Pri izdelavi vlakovne poti je treba upoštevati:
-       
zahteve iz 5. člena te uredbe,
-       
zahteve, ki jih določajo sklenjene okvirne pogodbe,
-       
omejitve, ki se nanašajo na infrastrukturne zmogljivosti,
-       
omejitve, ki se nanašajo na posebno infrastrukturo,
-       
omejitve, s katerimi se soočajo prosilci, vključno z ekonomskim učinkom
na njihovo poslovanje.
14. člen
(načela in zaporedje pri izdelavi vlakovnih poti)
(1) Pri izdelavi vlakovnih poti za novo voznoredno
obdobje v rednem postopku je treba upoštevati naslednja načela in zaporedje:
1.     
načela:
- 
vlakovne poti se izdelajo za vsa naročila,
- 
vlakovne poti se izdelajo za vse prosilce brez razlikovanj,
- 
vlakovne poti se izdelajo tako, da se zagotovi učinkovito izvajanje
železniških storitev in da se zagotovita vzdrževanje javne železniške
infrastrukture ter izboljšanje zanesljivosti in kakovosti storitev;
2.     
zaporedje:
- 
vlakovne poti potniških vlakov, ki sodijo v okvir obvezne gospodarske
javne službe prevoza potnikov v notranjem in čezmejnem regijskem železniškem
prometu pred vsemi ostalimi,
- 
vlakovne poti ostalih potniških vlakov,
- 
vnaprej določene mednarodne vlakovne poti za tovorne vlake v skladu z
Uredbo 913/2010/EU,
- 
vlakovne poti iz okvirne pogodbe se upoštevajo pred na novo naročenimi,
- 
vlakovne poti glede na čas naročila iz Priloge 1 te uredbe,
- 
vlakovne poti za mednarodni promet pred notranjim prometom,
- 
vlakovne poti, ki zagotavljajo večjo izkoriščenost javne železniške
infrastrukture in večji obseg storitev pred vlakovnimi potmi, ki izkoriščajo
javno železniško infrastrukturo v manjšem obsegu,
- 
vlakovne poti, ki na delu poti vozijo po enotirni progi.
(2) V primeru izdelave vlakovne poti za vožnjo
intervencijskega vlaka ima ta prednost pred vsemi ostalimi – kadar se pošilja
na odpravljanje posledic izrednega dogodka – zaradi vzpostavitve prevoznosti
proge.
(3) V primeru določitve pomožnih vlakovnih poti za
vožnjo vlakov po pomožni (obvozni) poti zaradi ovir v prometu upravljavec
posameznemu vlaku določi prosto, že izdelano vlakovno pot iz nabora prostih
vlakovnih poti.
(4) Upravljavec je dolžan na transparenten način
zagotoviti arhiv baze naročenih, realiziranih, spremenjenih, odpovedanih in
storniranih vlakovnih poti, ločeno po posameznih voznorednih obdobjih.
15. člen
(vrste izdelave vlakovnih poti)
Vrste izdelave vlakovnih poti glede na različne vrste
postopke naročanja vlakovnih poti so:
-       
redna izdelava vlakovne poti, ki se po uskladitvi trajno upošteva pri
izdelavi novega voznega reda omrežja ali njegovih sprememb;
-       
zapoznela izdelava vlakovne poti, ki se po uskladitvi trajno upošteva
pri izdelavi novega voznega reda omrežja ali njegovih sprememb;
-       
izdelava sprememb že dodeljenih vlakovnih poti v okviru medletnih
sprememb voznega reda omrežja, ki se upoštevajo do konca veljavnega voznega
reda omrežja;
-       
izdelava vlakovne poti za določen namen, ki se upošteva le kot začasna
sprememba veljavnega voznega reda omrežja;
-       
izdelava pomožnih vlakovnih poti zaradi izrednih dogodkov in ovir v
prometu, ki se določijo iz nabora prostih, že izdelanih vlakovnih poti z
upoštevanjem trenutnega plana prometa vlakov in trenutnih razmer v prometu;
-       
izdelava informativnih vlakovnih poti, ki se izdelajo po zaključenem
rednem postopku.
16. člen
(dejavniki, ki vplivajo na izdelavo vlakovnih poti)
(1) Pri izdelavi vlakovnih poti je poleg načel in
zaporedja konstrukcije treba upoštevati tudi infrastrukturne zmogljivosti javne
železniške infrastrukture, in sicer:
-       
prepustno zmogljivost prog;
-       
predelovalno zmogljivost ranžirnih postaj in postaj, kjer je treba
opraviti premik;
-       
postajne intervale in intervale sleditve vlakov;
-       
sprejemno-odpravne zmogljivosti postaj;
-       
zmogljivost elektronapajalnih postaj oziroma voznega omrežja;
-       
omejitve javne železniške infrastrukture.
(2) Pri izdelavi vlakovnih poti se v največji možni meri
koristijo že vnaprej izdelane vlakovne poti iz kataloga vlakovnih poti.
(3) Pri izdelavi vlakovnih poti se lahko na isti
vlakovni poti predvidi več vlakov, vendar se morajo koledarji vožnje teh vlakov
med seboj izključevati. Po eni vlakovni poti se v istem dnevu lahko odpravi
samo en predvideni vlak.
(4) Na prometnih mestih, postajališčih in nakladališčih,
kjer se vozne poti vlakov sekajo ali ovirajo vstop in izstop potnikov, se
morajo vlakovne poti s časi odhodov in prihodov vlakov ter uvozni in izvozni
tiri določiti tako, da ni ogrožena varnost prometa in potnikov ter da
prihajajočega vlaka ni treba ustaviti pred glavnim ali kritnim signalom.
(5) Za lokomotivske vlake in prazne motorne garniture,
ki vozijo v vozliščih, vlakovnih poti ni treba izdelovati. Za te vlake se
določijo le hitrost in vozni časi.
17. člen
(dodeljevanje vlakovnih poti za določen namen)
Pri dodeljevanju vlakovnih poti za vlake za določen namen se
upošteva načelo, da se vlakovna pot dodeli tistemu, ki prvi zaprosi zanjo, s
tem da se uporabi:
-       
informativna vlakovna pot, ki v tem času ni v uporabi in je izdelana z
elementi, ki ustrezajo naročilu;
-       
prosta vlakovna pot iz kataloga razpoložljivih vlakovnih poti;
-       
elemente vzorčne vlakovne poti ali rednega vlaka, za katerega je vnaprej
izdelan vozni red posameznega vlaka s tem, da se vlaku določi novi vozni red
posameznega vlaka s koledarjem vožnje in številko izrednega vlaka;
-       
nova vlakovna pot, ki se izdela po elementih iz vloge za dodelitev
vlakovne poti.
18. člen
(postopek usklajevanja vlakovnih poti)
(1) V postopku dodeljevanja vlakovnih poti se opravljajo
usklajevanja na mednarodni in lokalni ravni med upravljavci, dodeljevalnimi
organi in prosilci.
(2) V postopku priprave in izdelave vlakovnih poti
poteka v času od X – 8 do X – 3 usklajevanje med prosilci
in upravljavcem, v katerem poskušajo upravljavec in prosilci najti rešitev,
kadar obstajajo nasprotujoče si prošnje za dodelitev infrastrukturnih zmogljivosti.
(3) Usklajeno vlakovno pot na predpisan način potrdijo
pooblaščeni predstavniki udeleženih strank v usklajevanju.
(4) Podrobnejši postopek usklajevanja v skladu s
46. členom Direktive 2012/34/EU upravljavec določi v programu omrežja.
19. člen
(dodeljevanje vlakovnih poti za potrebe upravljavca)
(1) Dodeljevanje vlakovnih poti za izvajanje obvezne
gospodarske javne službe vzdrževanja javne železniške infrastrukture se izvaja
v skladu s to uredbo na enak način kot za ostale prosilce.
(2) Upravljavec si prizadeva upoštevati učinek
rezerviranih infrastrukturnih zmogljivosti za načrtovano vzdrževanje omrežja na
prosilce. Upravljavec v najkrajšem možnem času obvesti zainteresirane strani o
nerazpoložljivosti infrastrukturnih zmogljivosti zaradi nenačrtovanega
vzdrževanja, na njegovo zahtevo pa te informacije sporoči tudi regulatornemu
organu.
(3) Za potrebe voženj intervencijskih vlakov lahko
upravljavec zaradi vzpostavitve normalne prevoznosti javne železniške
infrastrukture izjemoma uporabi pomožno vlakovno pot iz nabora prostih
vlakovnih poti.
(4) V primeru motenj voženj vlaka zaradi tehnične napake
ali izrednega dogodka upravljavec sprejme vse ukrepe za vzpostavitev normalnega
stanja ter izdela načrt dela v izrednih razmerah. V primeru motnje, ki bi lahko
vplivala na čezmejni promet, upravljavec pošlje vse ustrezne informacije
upravljavcem v drugih državah članicah Evropske unije, če bi motnja lahko
vplivala na njihova omrežja in promet, ter z njimi sodeluje za vzpostavitev
normalnega čezmejnega prometa.
(5) V nujnih primerih je mogoče odpovedati vse vlakovne
poti brez opozorila za toliko časa, kolikor je potrebno za popravilo sistema.
Upravljavec lahko od prevoznikov zahteva, da mu odobrijo sredstva, ki so po
njegovem mnenju najprimernejša za čim hitrejšo vzpostavitev normalnega stanja.
20. člen
(izdelava informativnih vlakovnih poti)
(1) Prosilec lahko v postopkih naročanja vlakovnih poti
naroči tudi izdelavo informativne vlakovne poti.
(2) Naročilo informativne vlakovne poti prosilec
posreduje upravljavcu na način, kot je predpisan za naročilo vlakovne poti v
skladu s to uredbo.
(3) Na podlagi preostale razpoložljivosti javne
železniške infrastrukture in naročene informativne vlakovne poti upravljavec
izdela ponudbo, ki jo posreduje naročniku in je kot informativna vlakovna pot v
zbirki podatkov voznega reda omrežja posebej označena.
(4) Za usklajevanje informativne vlakovne poti veljajo
enaka pravila kot za usklajevanje ostalih vlakovnih poti.
(5) Informativne vlakovne poti niso dodeljene
posameznemu prosilcu in se kot take v dokumentih operativnega voznega reda
upravljavca ne upoštevajo.
(6) Prosilec lahko posamezno informativno vlakovno pot
rezervira za določene dneve, kar mora posebej navesti ob naročilu take vlakovne
poti. Za rezervacijo take vlakovne poti se zaračuna 10 odstotkov predvidene
uporabnine. Upravljavec podrobneje opredeli postopke v zvezi z rezervacijo
informativnih vlakovnih poti v programu omrežja.
(7) Če prosilec želi dodelitev informativne vlakovne
poti, mora to vlakovno pot naročiti v skladu z 11. in 12. členom te uredbe.
(8) Pravico do naročila in dodelitve informativne
vlakovne poti za potrebe vlakovnih poti za določen namen (ad hoc) imajo vsi
prosilci v skladu s 17. členom te uredbe. Za večkratno oziroma daljšo
uporabo take vlakovne poti pa mora prosilec pridobiti soglasje prosilca, ki je
naročil določeno informativno vlakovno pot. Prav tako mora pridobiti soglasje
prosilca za uporabo informativne vlakovne poti, ki jo je ta prosilec rezerviral
v skladu s šestim odstavkom tega člena.
21. člen
(rezervacija izdelanih in usklajenih vlakovnih poti)
(1) Vlakovna pot, ki je bila izdelana in usklajena na
podlagi naročila, je od prejema pisne potrditve s strani prosilca rezervirana
za naslednja obdobja:
-       
naročilo za novo voznoredno obdobje, izvedeno po rednem postopku do X –
8, je rezervirano do dodelitve vlakovne poti (najkasneje do X – 2);
-       
naročilo za novo voznoredno obdobje, izvedeno po zapoznelem postopku, je
rezervirano do dodelitve vlakovne poti (najkasneje do X – 2),
-       
naročilo vlakovne poti za določen namen (ad hoc) je rezervirano od dneva
potrditve usklajene izdelave do dodelitve vlakovne poti oziroma maksimalno 15
dni.
(2) Potrditev odločitve o dodelitvi vlakovne poti s
strani prosilca v spletni aplikaciji za naročanje vlakovnih poti pomeni njegovo
soglasje, da je izdelana vlakovna pot skladna z naročilom, da so podatki točni
in pravilni ter da jo je on oziroma njegov prevoznik sposoben izvajati v skladu
z veljavnimi predpisi.
22. člen
(osnutek voznega reda omrežja)
(1) Po končanem postopku usklajevanja za novo voznoredno
obdobje, najpozneje štiri mesece pred uveljavitvijo novega voznega reda omrežja
(X – 4), upravljavec izdela osnutek novega voznega reda omrežja.
(2) Osnutek novega voznega reda omrežja zajema naročene
vlakovne poti v rednem postopku in proste vlakovne poti. V osnutku niso zajete
vlakovne poti lokomotivskih vlakov in praznih motornih garnitur, ki vozijo v
vozliščih.
(3) Upravljavec najpozneje štiri mesece pred začetkom
novega voznorednega obdobja pošlje osnutke izdelanih vlakovnih poti prosilcem
in drugim zainteresiranim strankam z interesom vplivanja na vozni red.
(4) Prosilci in druge zainteresirane stranke imajo možnost
izraziti svoje pripombe in mnenje o morebitnih vplivih voznega reda omrežja na
njihovo možnost zagotavljanja predvidenih železniških storitev v obdobju
njegove veljavnosti.
(5) Prosilci in druge zainteresirane stranke morajo
upravljavcu sporočiti morebitne pripombe na osnutek novega voznega reda omrežja
v roku enega meseca (do X – 3).
(6) Upravljavec v predvidenem roku zbere morebitne
pripombe na osnutek novega voznega reda omrežja in poskuša uskladiti morebitne
nasprotujoče si zahteve.
23. člen
(dodelitev vlakovnih poti)
(1) Na podlagi naročila vlakovnih poti ter izdelanih in
usklajenih vlakovnih poti za obdobje veljavnosti voznega reda omrežja
upravljavec prosilcu dodeli vlakovno pot v skladu s 15. členom ZZelP in to
uredbo.
(2) Odločitev o dodelitvi vlakovne poti se prosilcu
šteje za vročeno, ko je vnesena v spletno aplikacijo.
(3) Upravljavec in prosilec, ki so mu bile dodeljene
vlakovne poti, pred začetkom izvajanja prevoznih storitev skleneta pogodbo, s
katero med drugim natančneje uredita medsebojna razmerja v zvezi z
zaračunavanjem in plačevanjem uporabnine, načinom poračunavanja morebitne
varščine za zaračunano uporabnino ter druge pogoje glede morebitne varščine in
načina zaračunavanja nadomestil za zamude in nepravočasne odpovedi vlakovnih
poti v skladu z režimom učinkovitosti. Do sklenitve pogodbe prevoznik nima
pravice dostopa do javne železniške infrastrukture.
(4) Prosilec, ki ni prevoznik, mora imenovati
prevoznika, ki bo zanj opravljal prevozno storitev. Imenovani prevoznik mora
imeti veljavno varnostno spričevalo za odsek proge, za katerega je prosilcu
dodeljena vlakovna pot. Prosilec mora imenovati prevoznika najkasneje 30 dni
pred operativnim izvajanjem prevozne storitve, to je 30 dni pred načrtovanim
dnem vožnje vlaka na dodeljeni vlakovni poti.
24. člen
(sprejem in objava voznega reda omrežja)
(1) Po končanem postopku dodelitve vlakovnih poti za
novo voznoredno obdobje upravljavec dva meseca pred začetkom novega
voznorednega obdobja sprejme in objavi novi vozni red omrežja, ki vsebuje podatke
o vseh dodeljenih vlakovnih poteh v rednem in zapoznelem postopku ter podatke o
izdelanih informativnih, vzorčnih in prostih vlakovnih poteh.
(2) Upravljavec posreduje podatke o dodeljenih vlakovnih
poteh iz voznega reda omrežja posameznim prosilcem kot podlago za izdelavo in
objavo njihovih voznih redov ter dokumentov operativnega voznega reda.
25. člen
(pritožba na odločitev o dodelitvi vlakovne poti in sistem
hitrega reševanja sporov)
(1) Zoper odločitev upravljavca lahko prosilec vloži
pritožbo na regulatorni organ. Pritožba zoper odločitev upravljavca ne zadrži
izvršitve.
(2) Pri dodeljevanju vlakovnih poti je poleg pritožbe na
regulatorni organ iz prejšnjega odstavka zagotovljen še postopek za hitro
reševanje sporov, ki ga vodi upravljavec in mora biti opredeljen v programu
omrežja. Odločitev v tem postopku mora biti sprejeta v desetih delovnih dneh.
26. člen
(spremembe, odpovedi in storniranje dodeljenih vlakovnih
poti)
(1) Če v času veljavnosti voznega reda omrežja nastopijo
potrebe po spremembah in dopolnitvah voznih redov ali zmogljivosti javne
železniške infrastrukture, se vozni red omrežja spremeni ali dopolni.
(2) Sprememba vlakovne poti pomeni s strani prosilca
zahtevano spremembo osnovnih podatkov o obstoječi vlakovni poti, ki privede do
odstopanja od voznoredno veljavne, že izdelane vlakovne poti. V primeru
spremembe vlakovne poti se obstoječa vlakovna pot stornira in naroči nova.
(3) Do sprememb in dopolnitev voznega reda omrežja v
času njegove veljavnosti lahko pride tudi na podlagi naročil prosilcev po novih
vlakovnih poteh oziroma storniranju ali odpovedi že dodeljenih vlakovnih poti.
Stornirane vlakovne poti upravljavec objavi kot proste vlakovne poti v katalogu
razpoložljivih vlakovnih poti.
(4) Vsako spremembo, dopolnitev, odpoved ali storniranje
vlakovne poti prosilec naroči na enak način, in sicer tako, kot je s to uredbo
predpisano za novo naročilo vlakovne poti. Enako velja tudi za naročila novih
vlakovnih poti med veljavnim voznorednim obdobjem.
(5) Spremembe, dopolnitve ali storniranja vlakovnih
poti, ki vplivajo na promet vlakov na progah tujih upravljavcev, se opravijo po
predhodnem usklajevanju med upravljavcem in prosilcem ter tujimi upravljavci. V
notranjem prometu se usklajevanja lahko izvedejo brez ostalih prosilcev in tujih
upravljavcev, če te spremembe, dopolnitve ali storniranja vlakovnih poti ne
vplivajo na njihov vozni red.
(6) Način in postopek izdelave sprememb in dopolnitev
voznega reda omrežja morata potekati po enakem postopku, kot sta predvidena za
izdelavo novega voznega reda omrežja.
(7) Spremembe, dopolnitve, odpovedi in storniranja
vlakovnih poti v voznem redu omrežja se morajo upoštevati tudi v operativnem
voznem redu.
(8) Spremembe voznega reda omrežja se opravijo v vnaprej
določenih terminih, ki se objavijo v programu omrežja.
III. ZMOGLJIVOST INFRASTRUKTURE
27. člen
(preobremenjena infrastruktura)
(1) Če po opravljenem usklajevanju ni mogoče zadostiti
vsem vlogam za dodelitev vlakovnih poti oziroma ni mogoče zadostiti potrebam po
infrastrukturnih zmogljivostih, mora upravljavec takšen odsek javne železniške
infrastrukture takoj razglasiti za preobremenjeno infrastrukturo. Enako velja
tudi za odseke javne železniške infrastrukture, za katere zmogljivosti je
očitno, da v bližnji prihodnosti ne bodo zadoščale.
(2) Če je odsek ali del javne železniške infrastrukture
razglašen za preobremenjeno infrastrukturo, upravljavec zanjo izvede analizo
zmogljivosti iz 28. člena te uredbe, razen v primeru, da se že izvaja načrt
razširitve zmogljivosti iz 29. člena te uredbe.
(3) Če uporabnina za javno železniško infrastrukturo ne
omogoča razširitve zmogljivosti odseka ali dela infrastrukture, ki je razglašen
za preobremenjeno infrastrukturo, lahko upravljavec pri dodeljevanju vlakovnih
poti v skladu s prvim odstavkom 14. člena te uredbe uporabi kot dodatne
kriterije tudi:
-       
pomembnost prevozne storitve za širšo skupnost glede na drugo storitev,
ki bi bila zaradi tega neizvedljiva, ob upoštevanju posledic dodelitve oziroma
nedodelitve vlakovne poti;
-       
pomembnost prevozne storitve prevoza blaga glede na izvajanje
mednarodnih železniških storitev prevoza blaga.
(4) Če na preobremenjeni infrastrukturi tudi po
izvedenem postopku izdelave in usklajevanja ni mogoče dodeliti vseh vlakovnih
poti, ker prosilci, ki jih zahtevajo, na podlagi kriterijev in njihovega
vrednotenja dosegajo izenačeno pravico do dodelitve, jih mora upravljavec
pozvati, da ponudijo za posamezni progovni odsek čim višjo uporabnino. O tem je
upravljavec dolžan obvestiti regulatorni organ. Pogajanja se izvajajo pod nadzorom
regulatornega organa, na podlagi katerih upravljavec dodeli vlakovno pot
tistemu prosilcu, ki je ponudil najvišjo uporabnino.
(5) Podrobni postopki in merila, ki so s to uredbo
določeni glede določitve preobremenjene infrastrukture, se objavijo v programu
omrežja.
28. člen
(analiza zmogljivosti)
(1) Namen analize zmogljivosti je določiti omejitve
infrastrukturnih zmogljivosti, ki preprečujejo, da se vlogam za dodelitev
zmogljivosti ugodi, in predlagati, na kakšen način se lahko ugodi dodatnim
vlogam. Z analizo se ugotovijo vzroki preobremenjenosti infrastrukture ter
možni kratkoročni in dolgoročni ukrepi za zmanjšanje preobremenjenosti.
(2) Predmet analize so infrastruktura, tehnološki
postopki, vrste prevoznih storitev in učinek vseh teh dejavnikov na
infrastrukturno zmogljivost. Ukrepi, ki jih je treba upoštevati, zajemajo
zlasti preusmeritev prevoznih storitev, časovne spremembe prevoznih storitev,
spremembe hitrosti in posodobitev infrastrukture.
(3) Upravljavec izdela analizo zmogljivosti najkasneje v
šestih mesecih po ugotovitvi, da je zmogljivost javne železniške infrastrukture
preobremenjena.
29. člen
(načrt razširitve zmogljivosti)
(1) Upravljavec mora v šestih mesecih po končani analizi
zmogljivosti izdelati načrt razširitve zmogljivosti. Pri pripravi načrta se
posvetuje s prosilci in drugimi zainteresiranimi strankami ter se uskladi z
ministrstvom. Z načrtom se ugotovijo:
-       
vzroki za preobremenjenost infrastrukturnih zmogljivosti;
-       
verjeten prihodnji razvoj prometa;
-       
ovire za razvoj javne železniške infrastrukture;
-       
možnosti in stroški razširitve zmogljivosti, vključno z možnimi
spremembami uporabnine.
(2) Na podlagi analize stroškov in koristi možnih
ukrepov mora načrt določati tudi ukrepe, ki se sprejmejo za razširitev
infrastrukturnih zmogljivosti, s časovnim načrtom za njihovo izvajanje.
(3) Načrt razširitve infrastrukturnih zmogljivosti
upravljavec posreduje ministrstvu, ki izvede potrebne ukrepe za njegovo
realizacijo.
30. člen
(posebna infrastruktura)
Posebna infrastruktura, določena v petem odstavku 15.b člena
ZZelP, se določi v programu omrežja.
IV. UČINKOVITO IZVAJANJE VOZNEGA REDA OMREŽJA
31. člen
(zagotavljanje učinkovitega izvajanja voznega reda omrežja)
(1) Upravljavec za učinkovito izvajanje voznega reda
omrežja preverja:
-       
uporabo in izkoriščenost dodeljenih vlakovnih poti;
-       
izvajanje postopkov za vzpostavitev normalne prevoznosti javne
železniške infrastrukture;
-       
izkoriščenost dodeljenih vlakovnih poti v primeru voženj vlakov po
pomožni poti;
-       
upoštevanje prioritet pri uravnavanju voženj zamujenih vlakov;
-       
izvajanje režima učinkovitosti.
(2) Ugotovitve tega preverjanja upravljavec upošteva pri
določanju prednosti v postopku dodeljevanja vlakovnih poti na osnovi pogojev,
določenih v programu omrežja.
(3) Upravljavec zaračuna nadomestilo za dodeljene
vlakovne poti, ki jih prosilec ni uporabil oziroma jih ni odpovedal v
predpisanem roku. Merila za ugotavljanje neuporabe dodeljenih vlakovnih poti,
način izračuna in višino nadomestil upravljavec objavi v programu omrežja.
Regulatorni organ preverja merila za ugotavljanje neuporabe dodeljenih
vlakovnih poti.
32. člen
(uporaba in izkoriščenost vlakovnih poti)
(1) Upravljavec lahko prosilcu odvzame vlakovno pot, če
jo je prosilec v neprekinjenem obdobju najmanj enega meseca izkoristil manj kot
30 odstotkov od odobrene možnosti uporabe.
(2) Upravljavec prosilcu odvzame vlakovno pot, če je
prosilec dodeljeno vlakovno pot na preobremenjeni javni železniški
infrastrukturi izkoristil v obdobju najmanj enega meseca manj kot 75 odstotkov
od odobrene možnosti uporabe.
(3) Prvi in drugi odstavek tega člena se uporabljata,
kadar prosilec ne more dokazati, da je zmanjšanje uporabe vlakovne poti
posledica neekonomskih razlogov, na katere nima vpliva.
V. UPORABNINA
33. člen
(metodologija določanja uporabnine)
(1) Na podlagi ZZelP in Izvedbene uredbe Komisije (EU)
2015/909 z dne 12. junija 2015 o načinih izračunavanja stroškov, ki
nastanejo neposredno pri izvajanju storitve železniškega prometa (UL L
št. 148 z dne 13. 6. 2015, str. 17; v nadaljnjem besedilu:
Uredba 2015/909/EU), ter te uredbe upravljavec določi metodologijo
zaračunavanja uporabnine ob upoštevanju strokovnih ugotovitev s področja
učinkovite rabe javne železniške infrastrukture. Uporabnina je namenjena kritju
stroškov opravljanja dejavnosti upravljavca.
(2) Upravljavcu se ob izboljšanju varnosti, vzdrževanja
in izboljšanja kakovosti infrastrukturnih storitev priznavajo spodbude za
zniževanje stroškov zagotavljanja javne železniške infrastrukture in višine
uporabnine. V ta namen se z najmanj petletno pogodbo med pristojnim organom in
upravljavcem predvidi delež, ki lahko ostane upravljavcu kot spodbuda.
(3) Metodologija določanja uporabnine in njena višina se
objavita v programu omrežja po predhodni odobritvi ministrstva. Metodologija se
mora občasno posodabljati z upoštevanjem najboljših mednarodnih praks.
(4) Metodologija določanja uporabnine mora vsebovati
tudi podatke o sistemu zaračunavanja uporabnine in informacije o cenah storitev
iz 36. in 37. člena te uredbe. Metodologija vsebuje informacije o veljavnem
sistemu zaračunavanja uporabnine in informacije o predvidenih spremembah
uporabnine za naslednjih pet let, če so ti podatki na voljo, ter podatke o
povečanju uporabnine iz četrtega odstavka 16. člena ZIUDGT. Metodologija
vsebuje tudi način porazdelitve stroškov med različne kategorije storitev
upravljavca, ponujene prevoznikom.
34. člen
(določanje uporabnine)
(1) Pri določanju višine uporabnine mora upravljavec
upoštevati 15.d člen ZZelP in Uredbo 2015/909/EU. Poleg tega mora
upoštevati gospodarnost razpolaganja z javno železniško infrastrukturo. Način
in postopek vrednotenja kriterijev sta podrobno opredeljena v programu omrežja.
(2) Pri vrednotenju kriterijev mora upravljavec
upoštevati stroške, ki jih povzroča obratovanje določene vrste konkretnega vlaka
in so vezani na minimalni paket storitev iz 36. člena te uredbe in na
dostop po tirih do objektov za izvajanje železniških storitev ter se izkazujejo
zlasti pri stroških vzdrževanja tirov, naprav za vožnjo vlakov in stroških
upravljanja železniškega prometa.
(3) Upravljavec mora zagotoviti, da je višina uporabnine
objektivno enaka in nediskriminatorna za vse prosilce, ki opravljajo
enakovredne storitve na javni železniški infrastrukturi.
(4) Razen v primerih, ki jih določa ta uredba, mora
upravljavec zagotoviti, da se na celotnem omrežju uporablja enaka metodologija
zaračunavanja uporabnine.
(5) Prosilec lahko od upravljavca zahteva podatke o
metodologiji in konkretnih izračunih višine uporabnine, če mu ne zadostujejo
podatki, ki jih vsebuje program omrežja.
(6) Upravljavec lahko za dostop na preobremenjeno javno
železniško infrastrukturo določi višjo uporabnino. Povišanje uporabnine kot
tudi merila za določanje primerov, v katerih se uporablja višja uporabnina,
morajo biti določena v metodologiji določitve višine uporabnine iz prejšnjega
člena. Razlika med uporabninama je namenjena za odpravo omejene zmogljivosti
infrastrukture, na katero se njen obračun nanaša. Povišana uporabnina se lahko
zaračunava, če je upravljavec to predvidel v programu omrežja oziroma je
predložil ukrepe za odpravo preobremenjene javne železniške infrastrukture in
te ukrepe dejansko izvaja.
(7) Upravljavec preneha z zaračunavanjem povišane
uporabnine, če v roku iz 29. člena te uredbe ni pripravil načrta razširitve
zmogljivosti oziroma pri uresničevanju tega načrta ne dosega napredka. To ne
velja v primeru, ko regulatorni organ odobri še nadaljnje zaračunavanje
povišane uporabnine, ker načrta razširitve zmogljivosti ni mogoče uresničiti
zaradi razlogov, na katere upravljavec nima vpliva oziroma razpoložljive
možnosti niso ekonomsko ali finančno izvedljive.
(8) Uporabnina lahko vključuje stroške vplivov na okolje
v primeru, ko se ti stroški zaračunavajo v skladu s pravom Evropske unije za
cestni tovorni promet. Za diferenciacijo uporabnine na osnovi hrupa se upošteva
Izvedbena uredba komisije (EU) 2015/429 z dne 13. marca 2015 o določitvi
načinov, ki jih je treba upoštevati pri zaračunavanju stroškov učinkov hrupa
(UL L št. 70 z dne 14. 3. 2015, str. 36).
(9) Del uporabnine, ki je določen s šestim in sedmim
odstavkom tega člena ter s 35. členom te uredbe, mora biti določen na
podlagi metodologije, ki je objavljena v programu omrežja in o kateri se
upravljavec posvetuje z zainteresiranimi strankami in ministrstvom.
(10) V izogib nesorazmernim nihanjem višine uporabnine
se lahko za višino uporabnine določi srednja vrednost za primeren obseg
železniških storitev in obdobij.
(11) Upravljavec je dolžan sodelovati z upravljavci
železniške infrastrukture v sosednjih državah ali v združenjih upravljavcev pri
usklajevanju zaračunavanja uporabnine za namen učinkovite rabe javne železniške
infrastrukture pri izvajanju storitev mednarodnega železniškega prometa.
35. člen
(izjeme od načel vrednotenja kriterijev)
(1) Kadar to dopuščajo tržne razmere, lahko Vlada
Republike Slovenije upravljavcu naloži povišanje uporabnine, ki je določena v
prvem, drugem, tretjem in četrtem odstavku prejšnjega člena. Višina tako
določene uporabnine ne sme izključiti uporabe infrastrukture s strani tistih
tržnih delov, ki lahko plačajo vsaj stroške, nastale neposredno zaradi
izvajanja storitev železniškega prometa, in stopnjo donosnosti, ki jo trg lahko
prenese.
(2) Izredno povišanje uporabnine mora temeljiti na
načelih učinkovitosti, preglednosti in nerazlikovanja, ki zagotavljajo
optimalno konkurenčnost zlasti v mednarodnem tovornem železniškem prevozu.
Takšen način zaračunavanja uporabnine ne sme izničiti učinkov povečanja
storilnosti, ki jo dosegajo prevozniki.
(3) Upravljavec lahko uvede dodatno razlikovanje med tržnimi
deli glede na prepeljano blago ali potnike. Opredelijo se tudi tržni deli, v
katerih prevozniki trenutno ne obratujejo, vendar bi v času veljavnosti sistema
zaračunavanja uporabnin v njih lahko opravljali storitve. Upravljavec za te
tržne dele ne vključi pribitkov v sistemu zaračunavanja uporabnin. Seznam
tržnih delov se objavi v programu omrežja in se pregleda vsakih pet let.
Regulatorni organ je pristojen za preverjanje objavljenega seznama tržnih delov
v programu omrežja.
(4) Spremembe sistema zaračunavanja uporabnine, sprejete
na podlagi prvega odstavka tega člena, morajo biti javno objavljene kot dodatek
k metodologiji določanja višine uporabnine iz 33. člena te uredbe v
programu omrežja v roku iz šestega odstavka 7. člena te uredbe.
36. člen
(minimalni paket storitev)
Upravljavec zagotavlja minimalni paket storitev dostopa do
javne železniške infrastrukture, do katerega so upravičeni vsi prevozniki in
vključuje storitve, določene v tretjem odstavku 15.d člena ZZelP.
37. člen
(dostop do objektov za izvajanje železniških storitev)
(1) Upravljavci objektov za izvajanje železniških
storitev vsem prevoznikom na nediskriminatoren način zagotovijo dostop do
objektov za izvajanje železniških storitev, vključno z dostopom po tirih, in
storitev, ki se zagotavljajo v teh objektih, ki so določeni v četrtem odstavku
15.d člena ZZelP, in sicer:
-       
potniške postaje, njihova poslopja in druge naprave, vključno s
prikazovalniki potovalnih informacij in primernimi prostori za izdajo vozovnic;
-       
tovorni terminali;
-       
ranžirne postaje in naprave za sestavo vlakov, vključno z napravami za
ranžiranje;
-       
odstavni tiri;
-       
naprave za vzdrževanje, z izjemo večjih vzdrževalnih naprav, namenjenih
za take vrste voznega parka, ki potrebujejo posebne naprave;
-       
druge tehnične naprave, vključno z napravami za čiščenje in pranje;
-       
naprave v morskih pristaniščih, povezane z železniškimi dejavnostmi;
-       
naprave za podporo;
-       
naprave za oskrbo z gorivom in oskrbo z gorivom, za katere se uporabnina
na računih prikazuje ločeno.
(2) Na prošnje prevoznikov za dostop do objekta za
izvajanje železniških storitev in zagotavljanje storitev v objektih iz
prejšnjega odstavka upravljavec odgovori v roku, ki ga določi regulatorni
organ.
(3) Upravljavec objektov za izvajanje železniških
storitev lahko prošnje prevoznikov za dostop do objektov in storitev iz tega
člena zavrne le, če obstajajo druge gospodarsko smiselne nadomestne možnosti,
ki prevoznikom omogočajo, da zadevno storitev izvajajo na isti ali na drugih
progah pod gospodarsko sprejemljivimi pogoji. Upravljavec objektov zaradi tega
ni zavezan investirati v vire ali zmogljivosti, da bi ugodil vsem prošnjam
prevoznikov v železniškem prometu. Kadar se prošnje prevoznikov zavrnejo,
upravljavec objekta za opravljanje železniških storitev vsakršno odločitev o
zavrnitvi utemelji v pisni obliki in navede izvedljive možnosti v drugih
objektih.
(4) Če se objekt za izvajanje železniških storitev iz
tega člena ni uporabljal najmanj dve leti zapored in je prevoznik upravljavca
tega objekta obvestil o svojem interesu za dostop do tega objekta, njegov
lastnik objavi, da je njegovo obratovanje na voljo za zakup ali najem v
funkciji objekta za izvajanje železniških storitev, in sicer v celoti ali
deloma, razen če upravljavec tega objekta izkaže, da ga zaradi postopka
prestrukturiranja, ki je v teku, ne more uporabljati noben prevoznik.
(5) Prevoznik si storitve iz tega člena zagotovi s
posebno pogodbo, ki jo sklene z upravljavcem objekta za izvajanje železniških
storitev. V pogodbi morata biti navedena cena in obseg storitev. Višina plačila
za dostop do infrastrukture, ki povezuje objekte za izvajanje železniških
storitev, je enaka stroškom, ki nastanejo neposredno pri izvajanju storitev
železniškega prometa, skupaj z razumnim dobičkom. Cene za dostop po tirih do
objektov za izvajanje železniških storitev in storitev, ki se zagotavljajo v
teh objektih, objavi upravljavec v programu omrežja.
(6) Upravljavci objektov za izvajanje železniških storitev iz
prvega odstavka tega člena, prvega odstavka 38. člena in prvega odstavka 39.
člena te uredbe morajo upravljavcu zagotoviti informacije o višini plačila za
opravljanje posameznih storitev. Upravljavec informacije o višini plačila
vključi v program omrežja ali navede spletno mesto, kjer so take informacije na
voljo brezplačno v elektronski obliki.
(7) Upravljavec objektov za izvajanje železniških
storitev je organiziran skladno s 15.i členom ZZelP.
38. člen
(dodatne storitve)
(1) Dodatne storitve lahko zajemajo:
1.     
električno energijo za vleko, za katero se izda ločen račun, ki mora
vsebovati informacijo o ceni električne energije;
2.     
predogrevanje potniških vlakov;
3.     
posebne pogodbe za:
- 
nadzor prevoza nevarnega blaga;
- 
pomoč pri vožnji posebnih vlakov.
(2) Upravljavec objektov za izvajanje železniških
storitev zgoraj navedene storitve zagotovi prevoznikom, ki imajo dodeljene
vlakovne poti, in sicer pod tržnimi pogoji s pogodbo na nediskriminatoren
način.
39. člen
(pomožne storitve)
(1) Prevozniki, ki jim je bila dodeljena vlakovna pot,
lahko upravljavca ali druge upravljavce objektov za izvajanje železniških
storitev zaprosijo za dodatne pomožne storitve, kot so:
1.     
dostop do telekomunikacijskih omrežij;
2.     
zagotavljanje dodatnih informacij;
3.     
tehnična inšpekcija železniških vozil;
4.     
izdaja vozovnic na potniških postajah;
5.     
večja vzdrževalna dela, ki se opravljajo v objektih, namenjenih takim
vrstam voznega parka, ki potrebujejo posebne naprave.
(2) Upravljavec storitev iz prejšnjega odstavka ni
dolžan zagotoviti. Kadar upravljavec ponudi katero od teh storitev objekta iz
tega odstavka, jo na nediskriminatoren način zagotovi vsem prevoznikom, ki
zanjo zaprosijo.
(3) Kadar storitve iz prvega odstavka tega člena in prvega
odstavka prejšnjega člena ponuja en sam ponudnik, višina plačila za take
storitve ne sme presegati stroškov, ki nastanejo pri njihovem opravljanju,
skupaj z razumnim dobičkom.
40. člen
(način plačevanja uporabnine)
(1) Prosilec plačuje ceno za minimalni paket storitev
dostopa do javne železniške infrastrukture iz 36. člena te uredbe, in
sicer na račun upravljavca.
(2) Upravljavec izda račune za uporabnino, ki vsebujejo
predpisano stopnjo DDV, najkasneje do 20. (dvajsetega) dne v mesecu za
pretekli mesec. K računu mora biti priložen seznam vseh realiziranih,
rezerviranih in nepravočasno odpovedanih ter neodpovedanih dodeljenih vlakovnih
poti.
(3) Prosilec je dolžan plačati uporabnino v skladu s
pogodbo iz tretjega odstavka 23. člena te uredbe. V primeru, da prosilec
ne plača uporabnine v predpisanem roku, mu upravljavec ob upoštevanju morebitne
varščine pošlje opomin in mu zaračuna zakonite zamudne obresti. V primeru, da
prosilec tudi po opominu ne plača uporabnine, lahko upravljavec začne s
postopkom izvršbe. Če prosilec ne poravna dveh zaporednih računov, lahko
upravljavec prosilcu odvzame dodeljene vlakovne poti.
(4) Ta člen se smiselno uporablja tudi za plačevanje povečane
uporabnine iz devetega odstavka 34. člena te uredbe. Upravljavec mora znesek
povečane uporabnine na računu prikazati ločeno od zneska uporabnine, družbi
2TDK pa ga mora kot njen prihodek nakazati v skladu s pogodbo, sklenjeno na
podlagi tretjega odstavka 33. člena ZIUDGT.
41. člen
(popusti in oprostitve plačila uporabnine)
(1) Popusti pri zaračunavanju uporabnine so omejeni na
dejanski prihranek upravnih stroškov upravljavca. Pri določanju višine popusta
se ne upoštevajo prihranki stroškov, ki so že zajeti v uporabnini.
(2) Ne glede na prejšnji odstavek upravljavec lahko za
določene prometne tokove uvede način zaračunavanja uporabnine, ki je dostopen
vsem uporabnikom javne železniške infrastrukture, in priznava časovno omejene
popuste za spodbujanje razvoja novih železniških storitev ali popuste za
spodbujanje uporabe premalo izkoriščenih prog.
(3) Popusti se lahko nanašajo le na uporabnine, ki se
zaračunajo za določen odsek javne železniške infrastrukture.
(4) Podobni programi popustov se uporabljajo za podobne
storitve.
(5) Sistem določanja popustov mora biti določen v
metodologiji zaračunavanja uporabnine iz 33. člena te uredbe.
(6) Vlada Republike Slovenije lahko odloči, da
prevoznike, ki opravljajo obvezno gospodarsko javno službo prevoza potnikov v
notranjem in čezmejnem regijskem železniškem prometu, ter upravljavca za
posamezno voznoredno obdobje oprosti plačila uporabnine v delu, ki se nanaša na
opravljanje obvezne gospodarske javne službe.
42. člen
(varščina)
(1) Kot pogoj za dostop na javno železniško
infrastrukturo lahko upravljavec posameznim prosilcem določi varščino, ki je
namenjena zavarovanju plačil iz naslova uporabnine in pomeni finančno
zavarovanje. Zahteva za varščino mora biti ustrezna, pregledna in
nediskriminatorna.
(2) Način poračunavanja varščine z zaračunano uporabnino
in druge pogoje, ki se nanašajo na varščino, opredelita upravljavec in prosilec
v pogodbi iz tretjega odstavka 23. člena te uredbe.
(3) Upravljavec v programu omrežja podrobneje opredeli
varščino, lahko pa predvidi tudi drugačen način in pogoje zavarovanja plačil iz
naslova uporabnine.
43. člen
(režim učinkovitosti)
(1) Z režimom učinkovitosti se vzpodbuja zmanjševanje
motenj v železniškem prometu in izboljšuje kakovost železniških storitev.
Upravljavec in prevozniki zagotovijo osebje za posredovanje, spremljanje,
vrednotenje in dokončno potrjevanje podatkov, potrebnih za izvajanje režima
učinkovitosti.
(2) Prevoznikom zaradi motenj v železniškem prometu, ki
nastanejo zaradi nepravočasne najave izvajanja obsežnejših investicij na
železniški infrastrukturi, pripada denarno nadomestilo za nastale stroške.
Obračun se izvaja na osnovi metodologije, ki jo sprejme upravljavec ob
predhodnem soglasju Direkcije Republike Slovenije za infrastrukturo, v kateri
se opredelijo roki najave izvajanja investicij. Metodologija iz prejšnjega
stavka je del režima učinkovitosti, ki jo upravljavec objavi v Programu
omrežja. Investitor izplača priznano povračilo stroškov prevoznikom
upravljavcu, na podlagi izstavljenega zahtevka za posamezno investicijo.
Upravljavec izplača denarno nadomestilo za priznane stroške prevoznikom v imenu
in za račun investitorja.
(3) Osnovni element režima učinkovitosti je točnost
vlaka glede na njegovo dodeljeno vlakovno pot, izražena z zamudo. Točnost vlakov
se ugotavlja na dogovorjenih merilnih mestih vožnje, to so prometne točke
(postaje izmenjave prometa vlakov, izhodne, medpotne in končne postaje), ki so
določene kot točke vožnje vlaka.
(4) Vzroki za nastanek zamude se delijo na primarne,
sekundarne in zunanje. Za primarne zamude v železniškem prometu je odgovoren
upravljavec ali prevoznik, lahko pa se odgovornost za posamezno zamudo
porazdeli med oba. Za vsako nastalo zamudo zaradi primarnih vzrokov, ki je
nastala na železniškem omrežju, upravljavec povzročitelju zaračuna ustrezno
denarno nadomestilo. Za zamude, ki so posledica sekundarnega ali zunanjega
vzroka, in za zamude, nastale po krivdi drugih upravljavcev infrastrukture in
prevoznikov izven Republike Slovenije, se nadomestilo ne obračuna.
(5) Evidenco gibanj vseh vlakov in zamud vodi
upravljavec, ki tudi določi vzrok za vse zamude, razen za tiste, ki so nastale
po prevoznikovi krivdi. Za te zamude vzroke določi prevoznik, ki je povzročil
zamudo.
(6) Če se prevoznik ne strinja z odgovornostjo za
nastanek zamude, jo z utemeljitvijo zavrne. Če se upravljavec z zavrnitvijo ne
strinja, skušajo upravljavec in prevozniki v nadaljnjem postopku obravnave
spornih zamud ugotoviti vzrok in odgovornost za te zamude.
(7) Če vzroka za nastanek zamude iz prejšnjega odstavka
ni možno določiti, se taka zamuda označi kot zamuda, za katero je potrebna
nadaljnja raziskava. Za potrebe ugotavljanja vzrokov teh zamud upravljavec in
prevozniki ustanovijo skupni organ za reševanje spornih primerov, ki poskuša
doseči poravnavo na način, da ugotovi odgovornost za nastanek sporne zamude. V
primeru, da se odgovornost ne da ugotoviti oziroma ni doseženega soglasja o
odgovornosti, se zamude enakomerno porazdelijo med vsemi vpletenimi strankami.
(8) Če se katera od strank ne strinja s porazdelitvijo
zamud, lahko vloži pritožbo regulatornemu organu. Za pritožbeni postopek se
smiselno uporabljajo določbe zakona, ki ureja splošni upravni postopek.
(9) Za vlake upravljavca, namenjene za vožnjo vozil za
vzdrževanje, obnovo ali gradnjo javne železniške infrastrukture, se zamude ne
obračunavajo. Poleg teh se zamude ne obračunavajo za lokomotivske vlake za
določen namen v tovornem in potniškem prometu in za prazne garniture v
potniškem prometu (ad hoc lokomotivske vlakovne poti).
(10) Model zaračunavanja nadomestila za zamude, vrednost
nadomestila in natančnejši opis postopkov vnosov, potrjevanja in obravnave
zavrnjenih zamud upravljavec določi v programu omrežja.

Priloga
1: Roki v postopku dodeljevanja vlakovnih poti

Uredba o dodeljevanju vlakovnih poti,
uporabnini in režimu učinkovitosti na javni železniški infrastrukturi (Uradni
list RS, št. 44/16) vsebuje naslednji končni določbi:
»VI. KONČNI DOLOČBI
44. člen
(prenehanje veljavnosti)
Z dnem uveljavitve te uredbe prenehata veljati Uredba o
izdelavi voznega reda omrežja javne železniške infrastrukture (Uradni list RS,
št. 73/12) in Uredba o dodeljevanju vlakovnih poti in uporabnini na javni
železniški infrastrukturi (Uradni list RS, št. 113/09 in 73/12), ki pa se
uporabljata do začetka uporabe te uredbe.
45. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije, uporabljati pa se začne z dnem prenosa del in nalog
z Javne agencije za železniški promet na upravljavca v skladu s 34. členom
Zakona o spremembah in dopolnitvah Zakona o železniškem prometu (Uradni list
RS, št. 84/15), razen 43. člena te uredbe, ki se začne uporabljati z dnem
prenehanja veljavnosti Akta o načinu in zagotavljanja učinkovitosti v
železniškem prometu (Uradni list RS, št. 108/13 in 57/15).«.

Uredba o spremembah in dopolnitvah Uredbe o
dodeljevanju vlakovnih poti, uporabnini in režimu učinkovitosti na javni
železniški infrastrukturi (Uradni list RS, št. 16/19) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi in dopolnitvah Uredbe o
dodeljevanju vlakovnih poti, uporabnini in režimu učinkovitosti na javni
železniški infrastrukturi (Uradni list RS, št. 121/20) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
(uporaba metodologije)
Metodologija obračuna primerne odškodnine zaradi izvajanja
investicijskih del (gradenj in nadgradenj) na javni železniški infrastrukturi,
objavljena v Programu omrežja 2020 kot priloga 6A, se uporablja za obračun
odškodnine za škodo, ki je nastala do konca leta 2020. Upravljavec do 30. 9.
2020 pošlje Direkciji Republike Slovenije za infrastrukturo v soglasje predlog
nove metodologije obračuna primerne odškodnine za obdobje po 1. 1. 2021.
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.