1. člen
(1) Ta pravilnik določa pogoje in način priznavanja poklicne kvalifikacije
za opravljanje reguliranega poklica odgovorni projektant za področje arhitekture
državljanom držav članic Evropske unije, Evropskega gospodarskega prostora in Švicarske
konfederacije (v nadaljnjem besedilu: države članice EU).
(2) S tem pravilnikom se v pravni red Republike Slovenije
prenaša Direktiva Evropskega parlamenta in Sveta 2005/36/ES z dne 7. septembra
2005 o priznavanju poklicnih kvalifikacij (UL L št. 255 z dne 30. 9. 2005, str.
22), zadnjič spremenjena z Delegiranim sklepom Komisije (EU) 2019/608 z dne 16.
januarja 2019 o spremembi Priloge V k Direktivi 2005/36/ES Evropskega
parlamenta in Sveta glede dokazil o formalnih kvalifikacijah in nazivov
programov usposabljanja (UL L št. 104 z dne 15. 4. 2019, str. 1), (v nadaljnjem
besedilu: Direktiva).
2. člen
(1) Usposabljanje arhitektov obsega:
a)    
skupno vsaj pet let študija s polno časovno obveznostjo na univerzi ali v
primerljivi izobraževalni ustanovi, ki se konča z uspešno opravljenim izpitom na
univerzitetni stopnji ali
b)    
najmanj štiri leta rednega študija na univerzi ali v primerljivi izobraževalni
ustanovi, ki se konča z uspešno opravljenim izpitom na univerzitetni stopnji, skupaj
s potrdilom o opravljeni dveletni poklicni praksi v skladu s četrtim odstavkom tega
člena.
(2) Glavni predmet študija iz prvega odstavka tega člena mora
biti arhitektura. Študij uravnoteženo pokriva teoretične in praktične vidike usposabljanja
arhitektov ter zagotavlja, da si ti pridobijo vsaj naslednja znanja, veščine in
kompetence:
a)    
sposobnost arhitekturnega projektiranja, ki izpolnjuje tako estetske kot
tehnične zahteve;
b)    
ustrezno poznavanje zgodovine arhitekture in arhitekturnih teorij ter z njimi
povezanih umetnosti, tehnologij in družbenih ved;
c)    
poznavanje upodabljajočih umetnosti kot vpliva na kakovost arhitekturnega
projektiranja;
d)    
ustrezno znanje o urbanizmu in prostorskem načrtovanju ter veščine, potrebne
za načrtovanje;
e)    
razumevanje odnosa med ljudmi in zgradbami, med zgradbami in njihovim okoljem
ter razumevanje potrebe, da se zgradbe in prostori med njimi prilagodijo potrebam
ljudi in njihovim medsebojnim razmerjem;
f)     
razumevanje poklica in vloge arhitekta v družbi, zlasti pri pripravi idejnih
zasnov, ki upoštevajo družbene dejavnike;
g)    
razumevanje raziskovalnih metod in metod za pripravo idejne zasnove projekta;
h)    
razumevanje prostorskih, arhitekturnih in gradbenih načrtov ter konstrukcijskih
in tehničnih problemov, povezanih z načrtovanjem stavb;
i)      
ustrezno poznavanje fizikalnih problemov, tehnologij in delovanja stavb,
tako da se njihova notranjost uredi udobno in zavaruje pred podnebnimi dejavniki
v okviru trajnostnega razvoja;
j)      
potrebne veščine za projektiranje, ki omogočajo izpolnjevanje zahtev uporabnikov
stavb v okviru stroškovnih omejitev in gradbenih predpisov;
k)    
ustrezno poznavanje izvajanja del, organizacije, predpisov in postopkov,
vpletenih v uresničevanje projektnih zasnov, in vključevanje načrtov v sistem celovitega
prostorskega načrtovanja.
(3) Število let visokošolskega študija iz prvega in drugega odstavka
tega člena se lahko dodatno izrazi z enakovrednimi kreditnimi točkami ECTS.
(4) Poklicna praksa iz točke b) prvega odstavka tega člena se
izvaja po zaključenih prvih treh letih študija. Vsaj eno leto poklicne prakse temelji
na znanju, veščinah in kompetencah, pridobljenih med študijem iz drugega odstavka
tega člena. V ta namen se poklicna praksa izvaja pod nadzorom osebe ali organa,
ki ga določi Zbornica za arhitekturo in prostor. Nadzorovana poklicna praksa se
lahko izvaja v katerikoli državi. Poklicno prakso oceni Zbornica za arhitekturo
in prostor.
3. člen
(1) Za namen izvajanja tega pravilnika se za dejavnost arhitekta
šteje tista dejavnost, ki se redno opravlja na podlagi poklicnega naziva »arhitekt«.
(2) Šteje se, da posameznik, ki ima v državi članici EU v skladu
s predpisi pridobljen poklicni naziv »arhitekt« na podlagi izkazanih dosežkov izjemne
kakovosti v arhitekturi, izpolnjuje pogoj za opravljanje dejavnosti iz prejšnjega
odstavka. Kot dokazilo o tem, da gre za dejavnost arhitekta, se v postopku priznavanja
poklicne kvalifikacije šteje potrdilo države članice EU, v kateri je posameznik
pridobil poklicni naziv.
4. člen
(1) V postopku priznavanja poklicne kvalifikacije odgovornega
projektanta za področje arhitekture se avtomatično priznajo kvalifikacije,
navedene v točki 5.7.1 priloge V Direktive. Te kvalifikacije dokazujejo
izpolnjevanje minimalnih pogojev usposobljenosti iz 46. člena Direktive, če se
študij ni začel prej kot med referenčnim letom, navedenim v točki 5.7.1 priloge
V Direktive.
(2) Če prosilec ne izpolnjuje pogojev za avtomatično priznanje
poklicne kvalifikacije iz prejšnjega odstavka, se za priznavanje njegove kvalifikacije
uporablja splošni sistem priznavanja dokazil usposobljenosti v skladu s predpisi,
ki urejajo postopek priznavanja poklicnih kvalifikacij državljanom držav članic
Evropske unije, Evropskega gospodarskega prostora in Švicarske konfederacije za
opravljanje reguliranih poklicev oziroma dejavnosti v Republiki Sloveniji.
5. člen
Ne glede na prejšnji člen se v postopku priznavanja poklicne kvalifikacije
odgovornega projektanta za področje arhitekture prizna tudi usposabljanje, ki je
del programa socialnih izboljšav ali se opravi kot izredni univerzitetni študij,
če izpolnjuje zahteve iz drugega odstavka 2. člena tega pravilnika in se zaključi
z izpitom iz arhitekture, ki ga uspešno opravi strokovnjak, ki je sedem let ali
več delal na področju arhitekture pod nadzorom arhitekta ali arhitekturnega podjetja.
Ta izpit mora biti na univerzitetni stopnji in enakovreden zaključnemu izpitu iz
točke b) prvega odstavka 2. člena tega pravilnika.
6. člen
(1) Ne glede na določbe 4. in 5. člena tega pravilnika se priznajo
dokazila o formalnih kvalifikacijah za arhitekta, navedene v prilogi VI. Direktive,
ki jih podeljujejo druge države članice in ki potrjujejo program usposabljanja,
ki se je začel najpozneje v referenčnem akademskem letu iz priloge VI. Direktive,
tudi če ne izpolnjujejo minimalnih zahtev iz 2. člena tega zakona, in se za dostop
do in opravljanja poklicnih dejavnosti arhitekta takim dokazilom na ozemlju Republike
Slovenije prizna enaka veljava kot dokazilom o formalnih kvalifikacijah za arhitekta,
ki se jih izdaja v Republiki Sloveniji. Kot izkaz za pridobljene pravice iz prejšnjega
stavka se šteje dokazilo o formalni kvalifikaciji v obliki potrdil, ki so jih izdali
pristojni organi v Zvezni republiki Nemčiji in ki potrjujejo, da so dokazila o formalnih
kvalifikacijah, ki so jih po 8. maju 1945 izdali pristojni organi Nemške demokratične
republike, enakovredna dokazilom iz priloge VI. Direktive.
(2) Prejšnji odstavek velja tudi za dokazilo o formalnih kvalifikacijah
arhitekta iz priloge V. Direktive, kadar se je usposabljanje začelo pred 18. januarjem
2016.
(3) Ne glede na določbe 4. in 5. člena tega pravilnika se v
Republiki Sloveniji za namene dostopa do in opravljanja poklicnih dejavnosti arhitekta
priznava enaka veljava kot dokazilom o formalnih kvalifikacijah, ki se jih
izdaja v Republiki Sloveniji potrdilom, ki so jih državljanom držav članic
izdale države članice, ki so sprejele pravila, ki urejajo dostop do in
opravljanje dejavnosti arhitekta od naslednjih datumov:
a)    
1. januarja 1995 za Avstrijo, Finsko in Švedsko;
b)    
1. maja 2004 za Češko, Estonijo, Ciper, Latvijo, Litvo, Madžarsko, Malto,
Poljsko, Slovenijo in Slovaško;
c)    
1. julija 2013 za Hrvaško;
d)    
5. avgusta 1987 za druge države članice.
(4) Potrdilo iz prejšnjega odstavka potrjuje, da je imetniku najpozneje
od tega datuma dovoljeno uporabljati poklicni naziv arhitekta in da je po teh pravilih
dejansko opravljal zadevne dejavnosti najmanj tri zaporedna leta v petih letih pred
izdajo potrdila.
(5) Ne glede na določbe 4. in 5. člena tega pravilnika se za
namene dostopa do in opravljanja poklicnih dejavnosti arhitekta priznava enaka
veljava kot dokazilom o formalnih kvalifikacijah, ki se jih izdaja v Republiki
Sloveniji, dokazilom, ki jih imajo državljani držav članic EU in ki jih je
izdala:
-       
nekdanja Sovjetska zveza ali katerih usposabljanje se je začelo pred 20.
avgustom 1991 za Estonijo, pred 21. avgustom 1991 za Latvijo, pred 11. marcem
1990 za Litvo, če pristojni organi navedenih držav potrdijo, da imajo taka
dokazila na njihovem ozemlju enako pravno veljavnost kot dokazila, ki jih sami
izdajajo;
-       
nekdanja Socialistična federativna republika Jugoslavija ali katerih
usposabljanje se je začelo pred 8. oktobrom 1991 za Hrvaško, če njen pristojni
organ potrdi, da imajo taka dokazila na njenem ozemlju enako pravno veljavnost
kot dokazila, ki jih sam izdaja;
-       
nekdanja Češkoslovaška ali katerih usposabljanje se je začelo pred 1.
januarjem 1993 za Češko in Slovaško, dokazilo, če pristojni organi navedenih
držav potrdijo, da imajo taka dokazila o formalnih kvalifikacijah na njihovem
ozemlju enako pravno veljavnost kot dokazila, ki jih sami izdajajo.
(6) Potrdilu iz prejšnjega odstavka mora biti priloženo še
potrdilo, ki ga izdajo ti organi, da je ta oseba dejansko in zakonito
opravljala zadevne dejavnosti na njihovem ozemlju vsaj tri zaporedna leta v
petih letih pred datumom izdaje potrdila.
(7) Za namene opravljanja dejavnosti arhitekta in dostopa do njih
imajo v Republiki Sloveniji dokazila o zaključenem usposabljanju, ki poteka od 5.
avgusta 1985 in se je začelo najpozneje 17. januarja 2014 v „Fachhochschulen“ v
Zvezni republiki Nemčiji in traja tri leta, če izpolnjuje zahteve iz drugega odstavka
2. člena tega pravilnika in omogoča opravljanje dejavnosti iz 3. člena tega pravilnika
v tej državi članici s poklicnim nazivom „arhitekt“ in če so usposabljanju sledile
štiriletne poklicne izkušnje v Zvezni republiki Nemčiji, potrjene s potrdilom, ki
ga izda pristojni organ, pri katerem je registriran arhitekt, ki želi uporabiti
določbe tega odstavka, enak učinek kot dokazila o formalnih kvalifikacijah, ki se
jih izdaja v Republiki Sloveniji.

Priloga 1: (črtana)
Priloga 2: (črtana)

Pravilnik o priznavanju poklicne kvalifikacije
odgovorni projektant za področje arhitekture državljanom držav članic Evropske unije,
Evropskega gospodarskega prostora in Švicarske konfederacije (Uradni list RS, št.
63/08) vsebuje naslednjo končno določbo:
»7. člen
(1) Z dnem uveljavitve tega pravilnika preneha veljati Pravilnik
o pogojih za izdajo mnenja v postopku za priznanje kvalifikacije odgovornega projektanta
arhitekture (Uradni list RS, št. 41/04, 14/07 in 66/07). 
(2) Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvah Pravilnika
o priznavanju poklicne kvalifikacije odgovorni projektant za področje arhitekture
državljanom držav članic Evropske unije, Evropskega gospodarskega prostora in Švicarske
konfederacije (Uradni list RS, št. 83/13) vsebuje naslednjo končno določbo:
»4. člen
Ta pravilnik začne veljati naslednji dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o priznavanju poklicne kvalifikacije odgovorni projektant za področje
arhitekture državljanom držav članic Evropske unije, Evropskega gospodarskega prostora
in Švicarske konfederacije (Uradni list RS, št. 1/16) vsebuje naslednjo končno določbo:
»5. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik o spremembah in dopolnitvi
Pravilnika o priznavanju poklicne kvalifikacije odgovorni projektant za področje
arhitekture državljanom držav članic Evropske unije, Evropskega gospodarskega prostora
in Švicarske konfederacije (Uradni list RS, št. 1/20) vsebuje naslednjo končno določbo:
»KONČNA DOLOČBA
4. člen
Ta pravilnik začne veljati naslednji dan po objavi v Uradnem
listu Republike Slovenije.«.