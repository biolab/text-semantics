I. SPLOŠNE DOLOČBE
1. člen
(vsebina)
Ta uredba določa način izvedbe preselitve oseb, ki so v
Republiko Slovenijo sprejete na podlagi VIII. poglavja Zakona o mednarodni
zaščiti (Uradni list RS, št. 11/11 ─ uradno prečiščeno besedilo; v nadaljnjem
besedilu: zakon).
2. člen
(sklep Vlade Republike Slovenije)
(1) Letno kvoto oseb, ki se jim na podlagi 70. člena zakona
prizna status begunca, lahko na predlog ministrstva, pristojnega za notranje
zadeve (v nadaljnjem besedilu: ministrstvo), s sklepom določi Vlada Republike
Slovenije. 
(2) Vlada Republike Slovenije lahko s sklepom določi tudi
število oseb, ki jim je v drugi državi članici Evropske unije že priznana
mednarodna zaščita in izpolnjujejo pogoje za priznanje mednarodne zaščite po
zakonu, in ki se jim na podlagi 73.a člena zakona lahko prizna mednarodna
zaščita v Republiki Sloveniji. 
(3) Vlada Republike Slovenije v sklepu iz prvega in drugega
odstavka tega člena opredeli državo ali del države, iz katere bodo osebe iz
VIII. poglavja zakona sprejete v Republiko Slovenijo, določi število sprejetih
oseb ter po potrebi tudi kategorijo sprejetih oseb. 
(4) V sklepu iz prvega in drugega odstavka tega člena lahko
Vlada Republike Slovenije skladno s poslovnikom vlade imenuje delovno skupino
za izvedbo sklepa, ki je sestavljena iz predstavnikov ministrstva, ministrstva,
pristojnega za zunanje zadeve, ministrstva, pristojnega za zdravje,
ministrstva, pristojnega za finance, ministrstva, pristojnega za delo, družino
in socialne zadeve, ministrstva, pristojnega za šolstvo, in policije.
3. člen
(sklenitev dogovora)
Za izvajanje sklepa iz prvega in drugega odstavka prejšnjega
člena lahko Vlada Republike Slovenije sklene dogovor o oblikah in načinih
sodelovanja z drugimi državami članicami Evropske unije, institucijami Evropske
unije ali mednarodnimi organizacijami, ki delujejo na področju mednarodne
zaščite in migracij.
II. IZVEDBA POSTOPKA
4. člen
(ugotavljanje dejanskega stanja)
(1) Ministrstvo v primerih iz 70. člena zakona pogoje za
priznanje statusa begunca, določene v 71. členu zakona, ugotavlja na podlagi
prošnje iz 43. člena zakona, morebitnega osebnega razgovora iz 45. člena zakona
in poročila iz 72. člena zakona, ki se izda za vsak primer posebej. 
(2) V primerih iz 73.a člena zakona ministrstvo pogoje za
priznanje mednarodne zaščite, določene v 71. in 73.a členu zakona, ugotavlja na
podlagi dokumentacije, ki jo pridobi druga država članica Evropske unije, in
prošnje iz 43. člena zakona.
5. člen
(odločanje v postopku)
(1) Če ministrstvo ugotovi, da so izpolnjeni pogoji iz VIII.
poglavja zakona, ravna v skladu s prvo alinejo prvega odstavka 52. člena zakona
in osebi prizna mednarodno zaščito v Republiki Sloveniji. 
(2) Odločba, s katero se osebi iz prejšnjega odstavka prizna
mednarodna zaščita v Republiki Sloveniji, mora biti vročena pred prihodom osebe
v Republiko Slovenijo.
6. člen
(zdravstveni pregled)
(1) Pred prihodom v Republiko Slovenijo mora biti oseba, ki
bo sprejeta v Republiko Slovenijo, zdravstveno pregledana. 
(2) Zdravstveni pregled obsega anamnezo, klinični pregled,
osnovne laboratorijske preiskave krvi in rentgensko slikanje pljuč. 
(3) V okviru anamneze je treba ugotoviti predvsem: 
-       
ali ima oseba nalezljivo bolezen, 
-       
ali je prenašalka nalezljivih bolezni in ali je bila v stiku s
prenašalci nalezljivih bolezni, 
-       
katera cepljenja je opravila. 
(4) V okviru kliničnega pregleda je treba pregledati kožo,
vidne sluznice, žrelo, bezgavke in dihala ter ugotoviti sposobnost za prevoz v
Republiko Slovenijo.
7. člen
(posredovanje informacij)
(1) Za osebe, ki so v Republiko Slovenijo sprejete na podlagi
VIII. poglavja zakona, ministrstvo pred njihovim prihodom v Republiko Slovenijo
organizira informativno predavanje, ki poteka s sodelovanjem tolmača za jezik,
ki ga osebe razumejo. 
(2) Informativno predavanje iz prejšnjega odstavka obsega
splošne informacije o Republiki Sloveniji, kulturnih značilnostih in navadah,
vključno z informacijami o prepovedi poligamije in o enakosti spolov. 
(3) V okviru informativnega predavanja iz prvega odstavka
tega člena se osebam posredujejo tudi informacije o pravicah in dolžnostih oseb
s priznano mednarodno zaščito v Republiki Sloveniji. 
(4) Razumevanje informacij, posredovanih v okviru
informativnega predavanja, oseba potrdi s svojim podpisom.
8. člen
(napotitev)
(1) Za izvedbo II. poglavja te uredbe lahko ministrstvo
napoti uradne osebe ministrstva v državo, iz katere bodo osebe iz VIII.
poglavja zakona sprejete v Republiko Slovenijo. 
(2) Napotitev iz prejšnjega odstavka se lahko organizira v
sodelovanju z drugimi državami in institucijami Evropske unije ter mednarodnimi
organizacijami, ki delujejo na področju mednarodne zaščite in migracij. 
(3) Sredstva za izvedbo določb tega člena uredbe zagotovi
ministrstvo.
III. PRIHOD V REPUBLIKO SLOVENIJO IN INTEGRACIJSKI UKREPI
9. člen
(prihod v Republiko Slovenijo)
(1) Osebi, ki je v Republiko Slovenijo sprejeta na podlagi
70. člena zakona, se pred prihodom v Republiko Slovenijo izda potovalni
dokument. 
(2) Prihod v Republiko Slovenijo organizira ministrstvo v
sodelovanju z ministrstvom, pristojnim za zunanje zadeve, in policijo.
10. člen
(pomoč pri integraciji)
(1) Osebam, ki so v Republiko Slovenijo sprejete na podlagi
VIII. poglavja zakona, se z dnem prihoda v Republiko Slovenijo zagotovi
uvajalno obdobje, ki traja tri mesece. 
(2) Uvajalno obdobje iz prejšnjega odstavka obsega
orientacijski program, ki je namenjen učenju osnov slovenskega jezika, pomoči
pri urejanju dokumentov in praktičnemu spoznavanju vsakdanjega življenja v
Republiki Sloveniji. Sredstva za pripravo in izvajanje orientacijskega programa
zagotavlja ministrstvo. 
(3) Izvajalce orientacijskega programa izbere ministrstvo na
podlagi javnega razpisa, v katerem določi vsebino in trajanje orientacijskega
programa, ki sta odvisna od dejanskih potreb sprejetih oseb. 
(4) Osebe iz prvega odstavka so z dnem prihoda v Republiko
Slovenijo in za čas uvajalnega obdobja upravičene do nastanitve v integracijski
hiši oziroma drugih nastanitvenih zmogljivostih ministrstva. Sredstva za
plačilo stroškov nastanitve zagotavlja ministrstvo.
IV. KONČNA DOLOČBA
11. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00717-9/2011
Ljubljana, dne 20. julija 2011
EVA 2011-1711-0006
Vlada Republike Slovenije
mag. Mitja Gaspari l.r. 
Minister