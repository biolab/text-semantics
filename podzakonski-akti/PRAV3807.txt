1
Za uporabo avtorskih del oziroma primerkov avtorskih del iz
repertoarja Združenja avtorjev in nosilcev malih in drugih avtorskih pravic
Slovenije (Združenje ZAMP) na način iz drugega odstavka tega člena se plačuje
avtorski honorar po določilih tega pravilnika in njegove tarifne priloge. 
Ta pravilnik se nanaša na uporabo avtorskih del oziroma
primerkov avtorskih del iz repertoarja Združenja ZAMP v naslednjih primerih: 
-       
javno priobčevanje del (male pravice), 
-       
reproduciranje avtorskih del za privatno in drugo lastno uporabo, 
-       
kabelska retransmisija avtorskih del, 
-       
reproduciranje književnih del na fonograme in videograme (mehanične
pravice), 
-       
dajanje v najem in javno posojanje primerkov avtorskih del, fonogramov
in videogramov s temi deli, vključno s CD-romi, 
-       
reproduciranja avtorskih del v čitankah in učbenikih, 
-       
ponatis aktualnih člankov v dnevnem in periodičnem tisku, 
-       
ponatis odlomkov ali krajših pisnih del s področja leposlovja v dnevnem
in periodičnem tisku, 
-       
reprodukcija in javna priobčitev del v okviru propagandnih sporočil, ki
trajajo do 60 sekund.
2
Za javno priobčitev del iz repertoarja združenja ZAMP se
šteje: 
-       
javno izvajanje (v živo: z branjem in recitiranjem), 
-       
prenašanje javne žive izvedbe po zvočniku ali zaslonu publiki zunaj
prostora, v katerem se delo izvaja, 
-       
javno predvajanje s fonogrami in videogrami, 
-       
oddajanje z radiofuznimi signali (RTV emitiranje – brezžično ali po
kablu), 
-       
priobčitev radiofuzno oddajanega dela preko radijskega ali TV-sprejemnika
oziroma zvočnika ali zaslona v javnem prostoru (sekundarno radiofuzno
oddajanje), 
-       
sočasna priobčitev radiofuzno oddajanega dela, ki jo s svojimi
brezžičnimi radiofuznimi signali opravi druga RTV organizacija od prvotne
(retransmisija) oziroma kabelski operater po kablu (kabelska retransmisija).
3
Repertoar avtorskih del združenja ZAMP sestavljajo pisana
dela s področja književnosti, znanosti, publicistike, odlomki gledaliških del,
ki niso programska celota, ter prevodi teh del, katerih avtorji so s pogodbo
prenesli uveljavljanje svojih pravic do uporabe del v primerih iz 1. člena tega
pravilnika na združenje ZAMP. 
V primeru javne priobčitve del iz prvega odstavka tega člena
ter javnega posojanja fonogramov in videogramov s temi deli lahko združenje
ZAMP uveljavlja pravice avtorjev teh del tudi brez pogodbe z njimi že po samem
zakonu (tretji odstavek 156. člena ZASP). Zato se šteje, da v omenjenih
primerih spadajo v repertoar združenja ZAMP tudi ustrezna dela tistih avtorjev,
ki združenja niso s pogodbo pooblastili za uveljavljanje svojih pravic.
4
Uporabnik mora v zvezi z uporabo del iz repertoarja združenja
ZAMP na način iz 1. člena tega pravilnika: 
-       
predhodno pisno obvestiti združenje o nameravani uporabi in zaprositi za
dovoljenje, 
-       
po izvršeni uporabi ali občasno sporočati podatke o obsegu in strukturi
uporabljenih del, razen če je za takšno uporabo določen pavšalni honorar, 
-       
plačati honorar na podlagi tarifnega dela tega pravilnika oziroma
pogodbe z združenjem v roku osem dni od prejema računa. 
Dovoljenje ni potrebno za reproduciranje del v čitankah in
učbenikih (47. člen ZASP) ter za ponatis aktualnih člankov v periodičnem tisku
iz takega tiska (47. člen ZASP).
5
Uporabniki so dolžni najkasneje v 30 dneh po izvršeni uporabi
sporočiti združenju natančne podatke o uporabljenih delih, ki so potrebni za
izračun avtorskih honorarjev po tarifnem delu tega pravilnika in za njihovo
razdelitev med upravičene avtorje, če s pogodbo med uporabnikom in združenjem
ni drugače določeno. 
Prireditelji kulturno umetniških in zabavnih prireditev so
dolžni v 15 dneh po javni priobčitvi poslati združenju spored uporabljenih del.
RTV organizacije so dolžne enkrat mesečno dostavljati
združenju sporede oddajanih del. 
Založniki in izdajatelji revij so dolžni enkrat mesečno
dostavljati podatke o objavi del v čitankah in učbenikih ter o ponatisih
aktualnih člankov in odlomkov ali krajših pisanih del s področja leposlovja v
dnevnem in periodičnem tisku.
6
Višina avtorskega honorarja je praviloma sorazmerna prihodku,
ki ga ustvari uporabnik z uporabo avtorskega dela. 
Osnova za obračun honorarja od javnega izvajanja del je: 
-       
bruto prihodek, ki ga doseže uporabnik z javnim izvajanjem, 
-       
bruto znesek izplačil izvajalcem, če uporabnik ni ustvaril prihodka, 
-       
pavšal kot najnižji znesek, če ni nikakršnih plačil. 
Honorarji za uporabo avtorskih del v čitankah in učbenikih
ter v dnevnem in periodičnem tisku se obračunavajo glede na obseg uporabljenega
dela, in sicer glede na število vrstic oziroma verzov, pri čemer ena vrstica
obsega 62 znakov, vključno s presledki in ločili. 
Osnova za obračun honorarja za uporabo del na propagandnih
tiskovinah (plakati, letaki, prospekti) je strošek natisa, za uporabo del v
reklamnih spotih pa strošek medijskega oglaševanja. 
Honorar za sekundarno radiodifuzno oddajanje del se
obračunava v mesečnem pavšalnem znesku glede na število aparatov v posameznem
objektu.
7
Za radiodifuzno oddajanje in radiodifuzno retransmisijo del
plačujejo RTV organizacije in kabelski operaterji honorar v višini, ki se
določi s pogodbo med združenjem in posameznim uporabnikom, pri čemer se
upošteva njegova programska usmerjenost. Če pogodbe ni, plačujejo ti uporabniki
honorar v mesečnem pavšalnem znesku iz tarifnega dela tega pravilnika ne glede
na obseg uporabljenih del.
8
Uporabnik ne potrebuje dovoljenja in ne plača honorarja, tudi
če je bilo delo uporabljeno na način iz 1. člena tega pravilnika, v primerih,
ko zakon dopušča prosto uporabo del: 
-       
zaradi pridobitve informacije javnega značaja (48. člen ZASP), 
-       
za namene pouka (49. člen ZASP), 
-       
s citati (51. člen ZASP), 
-       
v dokaznih postopkih (56. člen ZASP), 
-       
pri preizkusu naprav (57. člen ZASP).
9
Če so bila dela iz repertoarja združenja ZAMP uporabljena
brez potrebnega predhodnega dovoljenja, se honorar odmeri v dvakratnem znesku
najvišjega honorarja, kot ga določa ustrezna tarifna številka. 
Če uporabnik ne pošlje pravočasno podatkov, ki jih je po
zakonu ali pogodbi dolžan dostaviti zaradi obračuna in razdelitve honorarjev, se
honorar odmeri v 50% višjem znesku.
10
Pri dovoljeni uporabi del se honorar obračuna po tarifi, ki
velja na dan uporabe dela. V ostalih primerih se honorar obračuna po tarifi, ki
velja na dan obračuna.
11
Dela iz repertoarja združenja ZAMP so dostopna vsem
zainteresiranim uporabnikom pod enakimi pogoji. 
Vsak uporabnik lahko dobi pri združenju informacijo, ali
določeno delo spada v njegov repertoar in pod kakšnimi pogoji je možna njegova
uporaba v primerih iz 1. člena tega pravilnika. 
Vsak uporabnik lahko z združenjem sklene pogodbo o pridobitvi
dovoljenja za uporabo del iz njegovega repertoarja na način iz 1. člena tega
pravilnika po pogojih iz tega pravilnika in njegove tarifne priloge. 
Združenje lahko z določeno skupino uporabnikov sklene pogodbo
ali tarifni sporazum pod ugodnejšimi pogoji, če mu ti ponudijo ugodnosti, ki
omogočijo znižanje stroškov pobiranja in razdeljevanja honorarjev ter nadzora
nad uporabo del pri združenju. 
Združenje lahko odkloni sklenitev pogodbe z uporabnikom, ki
je pred tem zavestno kršil avtorske pravice na delih iz njegovega repertoarja,
oziroma odstopi od sklenjene pogodbe, če uporabnik ne izpolnjuje obveznosti
plačevanja honorarjev in sporočanja podatkov o uporabi del.
12
Z dnem uveljavitve tega pravilnika preneha veljati pravilnik
o honorarjih za uporabo avtorskih del iz repertoarja združenja ZAMP (Uradni
list RS, št. 81/97). 
Ta pravilnik začne veljati petnajsti dan po objavi v Uradnem
listu RS po predhodni odobritvi Urada RS za intelektualno lastnino.
Št. 01/2000
Ljubljana, dne 23. marca 2000.
Predsednik 
Združenja ZAMP 
Igor Bratož l. r.

Priloga:
TARIFA ZA UPORABO AVTORSKIH DEL