I. SPLOŠNE DOLOČBE
1. člen
(vsebina)
Ta pravilnik ureja način odmerjanja, višino
in plačilo nagrade in potnih stroškov mediatorjev, ki delujejo v programih
sodišč (v nadaljnjem besedilu: mediatorji) po Zakonu o alternativnem reševanju
sodnih sporov (Uradni list RS, št. 97/09 in 40/12 – ZUJF; v nadaljnjem
besedilu: zakon).
2. člen
(nagrada)
(1) Nagrada je vsota vseh zneskov, ki
mediatorju za opravljeno storitev v postopku alternativnega reševanja spora
pripadejo po Tarifi, ki je kot priloga sestavni del tega pravilnika.
(2) Nagrada se določi v evrih.
3. člen
(potni stroški)
(1) Potni stroški so izdatki, ki
mediatorju nastanejo, če mora potovati iz kraja njegovega stalnega oziroma
začasnega prebivališča v drug kraj, kjer opravi mediacijsko srečanje. Potni
stroški se priznajo v višini izdatkov za prevoz z najcenejšim javnim prevoznim
sredstvom.
(2) V primeru
javnega prevoza se upoštevajo podatki o ceni javnega prevoza po veljavnem
ceniku prevoznika, pri čemer se stroški prevoza obračunajo tako, da je višina
povračila dvakratnik cene enosmerne vozovnice ali cena povratne vozovnice.
(3) Če ni
možnosti prevoza z javnim prevoznim sredstvom, se mediatorju prizna kilometrina
za razdaljo po najkrajši poti od kraja njegovega prebivališča do kraja
mediacijskega srečanja. Kilometrina se obračunava v višini 8 odstotkov cene neosvinčenega motornega bencina – 95 oktanov. Mediatorju se v
tem primeru na podlagi dokazila povrne tudi parkirnina.
II. PLAČILO NAGRADE IN POTNIH STROŠKOV
1. Vložitev specificiranega predloga za
plačilo nagrade in potnih stroškov
4. člen
(specificiran predlog za plačilo nagrade
in potnih stroškov)
(1) Plačilo nagrade in potnih stroškov
lahko mediator zahteva le na podlagi specifikacije nagrade in potnih stroškov.
(2) Mediator specificiran predlog za
plačilo nagrade in potnih stroškov (v nadaljnjem besedilu: specificiran
predlog) vloži do petega dne v mesecu za zadeve, v katerih je postopke
mediacije zaključil v preteklem mesecu.
(3) Specificiran predlog mora za vsako
zaključeno zadevo obsegati naslednje podatke: 
-       
opravilno številko mediacijskega spisa, 
-       
ali je v postopku mediacije sodelovalo več mediatorjev in kateri
mediatorji so sodelovali, 
-       
datumi srečanj s strankami in trajanje srečanj, 
-       
datum zaključka mediacije, 
-       
način zaključka mediacije (vrnitev zadeve v sodni postopek, poravnava,
umik tožbe, umik pritožbe ali opredelitev drugačnega načina uspešnega
zaključka), 
-       
opravilne številke pridruženih zadev, če so bile te v istem postopku
mediacije uspešno rešene, 
-       
navedbo zneskov nagrade in tarifnih številk, na podlagi katerih mediator
predlaga izplačilo nagrade ter navedbo strank, če delno ali v celoti nosijo
stroške mediacije, 
-       
v primeru iz četrtega odstavka 16. člena zakona navedbo zneska nagrade
in navedbo stranke, ki je mediatorju dolžna plačati navedeni znesek, 
-       
podrobno opredelitev nastalih potnih stroškov (na primer: relacija in
število prevoženih kilometrov, število voženj, vrsta javnega prevoznega
sredstva, cena posameznega prevoza z javnim prevoznim sredstvom).
(4) Če mediator predlaga plačilo po
Tarifni številki 2, mora v predlogu obrazložiti, zakaj meni, da je zadeva posebno
zahtevna.
5. člen
(vložitev specificiranega predloga)
(1) V sodišču pridruženem programu
alternativnega reševanja sporov (v nadaljnjem besedilu: sodišču pridružen
program) mediator specificiran predlog vloži pri sodišču, ki program izvaja.
(2) V programu alternativnega
reševanja sporov, ki je s sodiščem povezan (v nadaljnjem besedilu: program, ki
je s sodiščem povezan), mediator specificiran predlog vloži pri izvajalcu
alternativnega reševanja sporov, ki za sodišče izvaja program alternativnega
reševanja sporov (v nadaljnjem besedilu: izvajalec). Izvajalec specificiran
predlog posreduje sodišču, za katero izvaja program.
6. člen
(posebno zahtevne zadeve)
Če specificiran predlog vsebuje navedbo, da
je zadeva, ki je bila obravnavana v mediaciji, posebno zahtevna, vodja programa
iz prvega odstavka 11. člena zakona (v nadaljnjem besedilu: vodja programa)
oceni, ali je zadevo mogoče šteti za posebno zahtevno. Pri tem upošteva zlasti:
-       
obseg sodnega spisa,
-       
število strank v zadevi,
-       
število postavljenih zahtevkov v zadevi in
-       
obsežnost in zahtevnost sporazuma o rešitvi spora.
2. Postopek odmere in plačila nagrade
in potnih stroškov
7. člen
(odmera nagrade in potnih stroškov)
(1) Sodišče v 15 dneh po prejemu
specificiranega predloga odmeri nagrado in potne stroške mediatorja (v nadaljnjem
besedilu: odmera nagrade).
(2) V odmeri nagrade sodišče določi,
kdo in do kakšne višine nosi nagrado in potne stroške. Če nagrado in potne
stroške delno ali v celoti nosijo stranke, sodišče v odmeri nagrade strankam
naloži, da odmerjeni znesek v 15 dneh vplačajo na račun sodišča.
(3) Odmero nagrade sodišče vroči:
-       
v sodišču pridruženem programu: mediatorju in strankam,
-       
v programu, ki je s sodiščem povezan: izvajalcu in strankam.
(4) Ne glede na drugi odstavek tega člena
se odmera nagrade strankam ne vroči, če nobeni od strank ne nalaga plačila
nagrade mediatorja in njegovih potnih stroškov. 
(5) V zadevi, v kateri specificiran predlog
ni vložen, ker stroški mediacije, v celoti izvedene po drugem odstavku 17.
člena zakona, niso nastali, sodišče v mediacijski spis vpiše zaznamek, da stroški
mediacije niso nastali.
8. člen
(ugovor zoper odmero nagrade in potnih
stroškov in sklep o odmeri nagrade in potnih stroškov)
(1) Zoper odmero nagrade lahko v 8
dneh po prejemu ugovarjajo: 
-       
v sodišču pridruženem programu: mediator in stranka, ki ji je v odmeri
nagrade naloženo plačilo; 
-       
v programu, ki je s sodiščem povezan: izvajalec in stranka, ki ji je v
odmeri nagrade naloženo plačilo.
(2) O ugovoru zoper odmero nagrade
odloči vodja programa s sklepom o odmeri nagrade in potnih stroškov (v
nadaljnjem besedilu: sklep o odmeri nagrade).
(3) Zoper sklep o odmeri nagrade ni
pritožbe.
(4) (črtan).
9. člen
(izdaja računa)
(1) Mediator, ki je za storitve mediacije
dolžan izdati račun, na podlagi odmere nagrade sodišču izda račun za nagrado in
potne stroške. Če je bil zoper odmero nagrade vložen ugovor, se račun izda na
podlagi sklepa o odmeri nagrade.
(2) V programu, ki je s sodiščem
povezan, sodišču račun izda izvajalec.
10. člen
(odredba za plačilo)
Odredba za plačilo nagrade in potnih
stroškov se izda:
-       
na podlagi računa iz prejšnjega člena,
-       
na podlagi odmere nagrade iz 7. člena tega pravilnika, če mediator ali
izvajalec za storitve mediacije ni dolžan izdati računa; če je bil v takšnem
primeru zoper odmero nagrade vložen ugovor, se odredba izda na podlagi sklepa o
odmeri nagrade.
11. člen
(plačilo)
(1) Nagrada in potni stroški
mediatorja se izplačajo z računa sodišča, v plačilnih rokih, kot so določeni z
zakonom, ki ureja izvrševanje proračunov Republike Slovenije. Nakažejo se
mediatorju, razen v programu, ki je s sodiščem povezan, kjer se nagrada in
potni stroški nakažejo izvajalcu.
(2) Nagrada se poveča za davek na
dodano vrednost, če je mediator ali izvajalec zavezanec za plačilo tega davka v
Republiki Sloveniji.
12. člen
(sklep o plačilu)
Stranki, ki odmerjenega zneska po nalogu iz
drugega odstavka 7. člena tega pravilnika ni vplačala,
sodišče s sklepom, ki ga izda sodnik iz drugega odstavka 11. člena zakona,
naloži, da dolgovani znesek v 8 dneh vplača na račun sodišča.

Priloga:
Tarifa

Pravilnik o nagradi in povračilu potnih
stroškov mediatorjem, ki delujejo v programih sodišč (Uradni list RS, št. 22/10) vsebuje naslednjo prehodno in
končno določbo:
»13. člen
(tekoči
postopki mediacije)
Določbe tega pravilnika se ne uporabljajo
za postopke mediacije, ki so se začeli pred uveljavitvijo tega pravilnika.
14. člen
(začetek
veljavnosti)
Ta pravilnik začne veljati 15. junija
2010.«.

Pravilnik o spremembah in dopolnitvah Pravilnika
o nagradi in povračilu potnih stroškov mediatorjem, ki delujejo v programih
sodišč (Uradni list RS, št. 35/13) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Za obračun in povračilo stroškov
mediatorjev v zadevah, ki so bile mediatorjem dodeljene pred uveljavitvijo tega
pravilnika, se uporablja Pravilnik o nagradi in povračilu potnih stroškov
mediatorjem, ki delujejo v programih sodišč (Uradni list RS, št. 22/10).
9. člen
Ta pravilnik začne veljati naslednji dan po
objavi v Uradnem listu Republike Slovenije.«.