1. člen
Ta pravilnik določa geografsko območje ter način predelave in
priprave za trg za Vipavsko panceto z zaščiteno geografsko označbo (v
nadaljnjem besedilu: Vipavska panceta).
2. člen
(1) Ime Vipavska panceta ima lahko samo panceta predelana in
pripravljena za trg na geografskem območju in na način, ki sta določena v
specifikaciji za Vipavsko panceto, ki jo je potrdilo Ministrstvo za kmetijstvo,
gozdarstvo in prehrano (v nadaljnjem besedilu: Ministrstvo) v skladu s
predpisom, ki ureja postopke zaščite kmetijskih pridelkov oziroma živil.
(2) Specifikacija za Vipavsko panceto iz prejšnjega odstavka je
dosegljiva na Ministrstvu, Dunajska cesta 58, Ljubljana, ali na spletnih
straneh ministrstva (www.mkgp.gov.si) pod povezavo Zaščita kmetijskih pridelkov
oziroma živil.
3. člen
Vipavska panceta mora biti označena v skladu s predpisom, ki
ureja splošno označevanje predpakiranih živil, in s tem pravilnikom.
4. člen
Ime Vipavska panceta lahko uporablja proizvajalec pancete, ki
zanjo pridobi certifikat v skladu s predpisom, ki ureja postopke zaščite
kmetijskih pridelkov oziroma živil.
5. člen
Zaščitni znak za Vipavsko panceto lahko pridobi proizvajalec te
pancete v skladu s predpisom, ki ureja zaščitni znak za označevanje kmetijskih
pridelkov oziroma živil.
6. člen
Vsi proizvajalci Vipavske pancete, ki pridobijo certifikat iz
4. člena tega pravilnika in proizvajajo Vipavsko panceto, morajo enkrat letno,
najpozneje do konca februarja, na Ministrstvo pisno sporočiti količino Vipavske
pancete, ki so jo v preteklem letu proizvedli.
7. člen
Proizvajalci Vipavske pancete, ki so do uveljavitve tega pravilnika
za svoje proizvode uporabljali ime Vipavska panceta, morajo pridobiti
certifikat iz 4. člena tega pravilnika najpozneje v roku enega leta od dneva
uveljavitve tega pravilnika. Če certifikata v predpisanem roku ne pridobijo,
imena Vipavska panceta na svojih proizvodih ne smejo več uporabljati.
8. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 324-546/2005/19
Ljubljana, dne 17. decembra 2008
EVA 2008-2311-0112
dr. Milan Pogačnik l.r.
Minister  
za kmetijstvo,
gozdarstvo in prehrano