1. člen
(vsebina in namen odloka)
S tem odlokom se zaradi zmanjšanja tveganja okužbe in
preprečevanja širjenja nalezljive bolezni COVID-19 določajo začasni ukrepi za
zavarovanje položaja strank in omogočanja odločanja organov v upravnih zadevah,
organi, na katere se nanašajo začasni ukrepi, in veljavnost začasnih ukrepov.
2. člen
(organ)
(1) Odlok se uporablja pri odločanju v upravnih zadevah
pred upravnimi in drugimi državnimi organi, organi samoupravnih lokalnih
skupnosti in nosilci javnih pooblastil (v nadaljevanjem besedilu: organ).
(2) Odlok se uporablja tudi v drugih javnopravnih
zadevah, če organ smiselno uporablja Zakon o splošnem upravnem postopku (Uradni
list RS, št. 24/06 – uradno prečiščeno besedilo, 105/06 – ZUS-1, 126/07,
65/08, 8/10, 82/13 in 175/20 – ZIUOPDVE; v nadaljnjem besedilu: zakon) na
podlagi 4. člena zakona.
3. člen
(vlaganje vlog brez varnega elektronskega podpisa s
kvalificiranim potrdilom)
(1) Vloge se lahko vložijo po elektronski poti tudi brez
varnega elektronskega podpisa s kvalificiranim potrdilom.
(2) V vlogah iz prejšnjega odstavka se vložnik lahko
identificira z elektronskim podpisom, ki ni enakovreden lastnoročnemu podpisu,
z uradno dodeljeno identifikacijsko številko ali drugim enoličnim
identifikatorjem, ki ga za potrebe elektronskega poslovanja določi organ.
4. člen
(omejitev vlaganja vlog pri organu)
(1) Organ, pristojen za sprejem vloge, ni dolžan
sprejeti vloge v fizični obliki ali ustne vloge na zapisnik oziroma na
predpisan ali drugače določen obrazec, ki jo vložnik vlaga neposredno pri
organu, razen vloge, ki se po zakonu, ki ureja vlaganje vloge v konkretni
upravni zadevi, lahko vloži samo pri organu.
(2) Stranke, ki v skladu s prejšnjim odstavkom vlagajo
vloge neposredno pri organu, vložitev predhodno najavijo in se o času vložitve
vloge dogovorijo z organom. Postopek naročanja, telefonske številke in
elektronski naslovi se objavijo na javno dostopnem mestu in na spletni strani
organa skupaj z informacijami o uveljavitvi začasnih ukrepov. Organ zagotavlja
naročanje po telefonu ves poslovni čas.
(3) Pri vlaganju vlog pri organu morajo stranke skladno
s strokovnimi priporočili uporabljati zaščitno opremo.
5. člen
(omejitev sodelovanja javnosti)
(1) Organ lahko izključi javnost iz ustne obravnave in
drugih procesnih dejanj zaradi varovanja zdravja udeležencev postopka.
(2) Oseba, ki v skladu s prejšnji odstavkom ni
izključena iz spremljanja ustne obravnave ali drugih procesnih dejanj, mora
skladno s strokovnimi priporočili uporabljati zaščitno opremo.
(3) Organ lahko v skladu s strokovnimi priporočili
določi varovalne ukrepe za sodelovanje udeležencev na ustni obravnavi in pri
drugih procesnih dejanjih.
6. člen
(pregledovanje dokumentov)
(1) V prostorih organa se ne izvaja pregledovanje
dokumentov, če se stranki ali drugi osebi, ki izkaže pravni interes, lahko
pošlje kopija dokumentov zadeve.
(2) Pri pregledovanju dokumentov v prostorih organa
morajo osebe skladno s strokovnimi priporočili uporabljati zaščitno opremo.
7. člen
(vročanje)
Odločbe, sklepi in drugi dokumenti se lahko vročajo z
vložitvijo v elektronski predal, ki ni varen elektronski predal po
86. členu zakona, ob upoštevanju četrtega odstavka 306.a člena
zakona.
8. člen
(rok)
(1) Organ s sklepom, izdanim na zahtevo stranke, lahko
podaljša rok za izpolnitev obveznosti, določene s posamičnim upravnim aktom, če
stranka obveznosti iz upravičenega razloga ne more izpolniti pravočasno. Razlog
ni upravičen, če gre za nujne ukrepe v javnem interesu ali bi z odložitvijo
izpolnitve obveznosti lahko nastala nepopravljiva ali težko popravljiva škoda.
(2) Organ lahko podaljša rok za izdajo in vročitev
odločbe, ki jo zaradi razlogov na strani stranke ali organa, ki so povezani s
preprečevanjem tveganja okužbe ali širjenja nalezljive bolezni COVID-19, ni
mogoče izdati in vročiti v zakonitem roku. Rok za izdajo in vročitev odločbe se
lahko podaljša kolikor je potrebno, vendar ne več kot za dva meseca.
9. člen
(končna določba)
Ta odlok začne veljati naslednji dan po objavi v Uradnem
listu Republike Slovenije in velja do konca epidemije nalezljive bolezni
COVID-19, vendar najdlje tri mesece.
Št. 00714-28/2020
Ljubljana, dne 10. decembra 2020
EVA 2020-3130-0055
Vlada Republike Slovenije
Janez Janša
predsednik