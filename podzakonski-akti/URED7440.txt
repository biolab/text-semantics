I. SPLOŠNE DOLOČBE
1. člen
(zavarovanje, cilji in namen)
(1) Območje Ormoških lagun na poplavni ravnici reke
Drave pri Ormožu se zavaruje kot Naravni rezervat Ormoške lagune (v nadaljnjem
besedilu: naravni rezervat).
(2) Varstveni cilj naravnega rezervata je ohranitev
sladkovodnih habitatnih tipov v lagunah in gozdnih, grmiščnih, močvirnih in
drugih, z bližino reke Drave pogojenih habitatnih tipov v neposredni okolici
lagun, habitatov domorodnih prosto živečih rastlinskih in živalskih vrst (v
nadaljnjem besedilu: rastlinske in živalske vrste), vključno z ustreznimi
ekološkimi razmerami za množična selitvena počivališča pobrežnikov in drugih
vrst ptic. Varstveni cilj naravnega rezervata je tudi prispevati k raznolikosti
in naravni uravnovešenosti ekosistema reke Drave in poplavne ravnice ob njej.
(3) Namen naravnega rezervata je s pravili ravnanj in z
izvajanjem upravljavskih nalog, vzdrževanjem in nadaljnjim izboljševanjem
stanja habitatnih tipov ter habitatov rastlinskih in živalskih vrst dosegati
varstveni cilj iz prejšnjega odstavka in s tem izpolnjevati obveznosti, ki jih
je Republika Slovenija sprejela v okviru evropskih in mednarodnih dogovorov
glede ohranjanja mokrišč, vodnih ptic ter drugih ogroženih rastlinskih in
živalskih vrst. Namen naravnega rezervata je tudi omogočiti obiskovanje in
ogledovanje naravnega rezervata in življenja v njem ter povečevanje
ozaveščenosti o pomenu varstva narave.
(4) Naravni rezervat je odprt za javnost.
2. člen
(vsebina)
Ta uredba določa območje naravnega rezervata, varstvene režime
in usmeritve ter pravila ravnanj v naravnem rezervatu, način upravljanja
naravnega rezervata, upravljavske naloge ter način njihovega financiranja in
izvajanja nadzora.
II. OBMOČJE NARAVNEGA REZERVATA
3. člen
(opis naravnega rezervata)
(1) Naravni rezervat se nahaja približno 3,5 km vzhodno od
Ormoža in 500 m južno od vasi Frankovci ter obsega 66,59 ha.
(2) Naravni rezervat obsega sedem lagun, na katerih se
je od opustitve njihove uporabe kot usedalnih bazenov nekdanje Tovarne
sladkorja Ormož vzpostavilo sladkovodno mokrišče z večjimi in manjšimi
gnezditvenimi otočki za ptice, blatnimi površinami, pasovi trstičja in rogoza
ter odprtimi vodnimi površinami z makrofiti. Okoli vodnih lagun so ruderalne in
travniške površine ter ostanki poplavnega gozda. V neposredni bližini teče
Pušenski potok. Na območju je znova vzpostavljeno stanje z veliko biotsko
raznovrstnostjo, približno primerljivo s stanjem, kot je bilo pred gradnjo
Tovarne sladkorja Ormož pred približno tremi desetletji.
(3) V naravni rezervat se voda dovaja po vkopanem
cevovodu iz bližnje zajezitve reke Drave – Ormoškega jezera, odvaja pa se v
Pušenski potok.
(4) Območje Ormoških lagun je del ekološko pomembnega območja
Drava – spodnja (id. št. 41500), del posebnega varstvenega območja – območja
Natura 2000: posebnega območja varstva (SI5000011 Drava) in posebnega
ohranitvenega območja (SI3000220 Drava). Na tem območju gnezdijo med drugimi
naslednje evropsko varovane vrste ptic: čapljica (Ixobrychus minutus), grahasta
tukalica (Porzana porzana), mala tukalica (Porzana parva), trstni cvrčalec
(Locustella luscinioides), kostanjevka (Aythya nyroca), polojnik (Himantopus
himantopus), navadna čigra (Sterna hirundo), rečni galeb (Larus ridibundus),
črnovrati ponirek (Podiceps nigricollis), konopnica (Anas strepera) in
rdečenogi martinec (Tringa totanus). Območje naravnega rezervata je, tudi
zaradi svoje lege sredi poplavne ravnice ob reki Dravi, v slovenskem merilu eno
izmed najpomembnejših gnezdišč vodnih ptic in najpomembnejše počivališče za
seleče se pobrežnike (Charadriformes); območje poplavnega gozda je habitat
belorepca (Haliaeetus albicilla), črne štorklje (Ciconia nigra) in drugih
redkih vrst ptic.
(5) Znotraj naravnega rezervata je območje, ki je
imenovano Površine za turizem in je določeno z Odlokom o občinskem podrobnem
prostorskem načrtu za ureditev naravnega rezervata Ormoške lagune (v
nastajanju) (Uradni vestnik občine Ormož, št. 12/14; v nadaljnjem besedilu:
OPPN).
4. člen
(meja naravnega rezervata)
(1) Meja naravnega rezervata je določena na državni
topografski karti v merilu 1:5000.
(2) Na karti iz prejšnjega odstavka so prikazane tudi
Površine za turizem iz petega odstavka prejšnjega člena.
(3) Karta iz prvega odstavka tega člena se hrani kot
podatek o zavarovanih območjih v registru naravnih vrednot pri ministrstvu,
pristojnem za ohranjanje narave (v nadaljnjem besedilu: ministrstvo).
(4) Meja naravnega rezervata iz prvega odstavka tega
člena je informativno prikazana na publikacijski karti v merilu 1:5500, ki je
kot priloga sestavni del te uredbe.
III. VARSTVENI REŽIMI IN PRAVILA RAVNANJA
5. člen
(varstveni režim)
(1) Na območju naravnega rezervata so prepovedana vsa
ravnanja, posegi in dejavnosti, ki bi lahko negativno vplivali na rastlinske in
živalske vrste, njihove habitate in habitatne tipe ter bi lahko spremenili
ekološke in druge lastnosti naravnega rezervata, zlasti pa je prepovedano:
1.     
graditi, postavljati ali nameščati objekte, naprave, predmete, reklame
ali oznake;
2.     
odvzemati in odnašati zemljo iz naravnega rezervata;
3.     
odvzemati in odvajati vodo iz naravnega rezervata;
4.     
odlagati, metati, nameščati v vodo ali spuščati po vodi predmete ali
snovi;
5.     
kopati ali potapljati se;
6.     
čolnariti ali uporabljati druga vodna plovila;
7.     
spreminjati naravno temperaturo in sestavo vode;
8.     
izkopavati, lomiti, sekati, požigati ali drugače poškodovati rastline;
9.     
izvajati ribolov in lov;
10.  
odvzemati živali iz narave in se približevati gnezdiščem ali kotiščem
živali ali izvajati katerakoli druga ravnanja, s katerimi se živali namerno
vznemirjajo, poškodujejo ali uničujejo;
11.  
naseljevati, doseljevati ali gojiti katere koli živali ali rastline;
12.  
umetno osvetljevati ali zatemnjevati habitate rastlin in živali ali
druge dele narave v naravnem rezervatu;
13.  
metati ali drugače prožiti eksplozivna telesa, predvajati glasno glasbo
ali drugače povzročati hrup, ki je večji od predpisanih vrednosti s področja
varstva pred hrupom;
14.  
kuriti ogenj;
15.  
šotoriti ali taboriti;
16.  
izvajati raziskave, ki so v nasprotju z varstvenimi cilji te uredbe in
brez predhodnega dogovora s skrbnikom oziroma izvajalcem pogodbenega varstva;
17.  
snemati filme, videospote, fotografije in druge videoprodukte za javno
predvajanje, katerih vsebina je v nasprotju z varstvenimi cilji te uredbe in
brez predhodnega dogovora s skrbnikom oziroma izvajalcem pogodbenega varstva;
18.  
izvajati družabne aktivnosti, kot so predstave, nastopi, organizirane
športne in rekreacijske aktivnosti ali tekmovanja ter druge množične prireditve
in druženja.
(2) Na območju naravnega rezervata so poleg ravnanj iz
prejšnjega odstavka prepovedana tudi ravnanja ob obiskovanju naravnega
rezervata, ki so v nasprotju z 11. in 12. členom te uredbe in s pogoji
obiskovanja, določenimi v načrtu delovanja in urejanja naravnega rezervata,
zlasti pa je prepovedano:
1.     
hoditi zunaj urejenih ali označenih poti ali druge urejene ali označene
infrastrukture;
2.     
voziti se z vozili na motorni pogon, razen po dovozni cesti do
parkirišča;
3.     
parkirati prevozna sredstva zunaj za to določenih območij;
4.     
voziti se s kolesi zunaj za to določenih poti;
5.     
jezditi zunaj za to določenih poti;
6.     
obiskovati naravni rezervat na način, ki je moteč za živali in druge
obiskovalce, npr. s hitrim tekanjem in hrupno hojo;
7.     
puščati pse ali druge hišne živali s povodca.
(3) Raziskave iz 16. točke prvega odstavka tega člena so
v nasprotju z varstvenimi cilji te uredbe, če ne prispevajo k varstvu
rastlinskih in živalskih vrst ter habitatnih tipov oziroma upravljanju
naravnega rezervata, kadar je predvidena invazivna raziskovalna metoda ali
kadar bi izvedba raziskav lahko negativno vplivala na življenje ptic ali drugih
živali.
(4) Snemanje filmov, videospotov, fotografij in drugih
videoproduktov za javno predvajanje iz 17. točke prvega odstavka tega člena je
v nasprotju z varstvenimi cilji te uredbe, če naravni rezervat ni predmet
snemanja, ampak je uporabljen le kot prostor za snemanje vsebin, katerih
sporočilnost z naravnim rezervatom nima vsebinske povezave ali je celo v
nasprotju z varstvenimi režimi.
(5) Poti, po katerih se je dovoljeno voziti s kolesi in
jezditi, iz 4. oziroma 5. točke drugega odstavka tega člena, se določijo v
načrtu delovanja in urejanja naravnega rezervata.
6. člen
(izjeme od varstvenih režimov)
(1) Ne glede na prepovedi iz 1., 2., 3., 4., 7., 8., 10.
in 11. točke prvega odstavka prejšnjega člena se lahko v skladu z varstvenimi
cilji te uredbe ravnanja, posegi in dejavnosti izvajajo, če se izvajajo kot
ukrepi varstva narave in naravovarstvene naloge, kot so gradnja, postavljanje
in obnavljanje objektov in naprav, ki so namenjeni varovanju in obiskovanju
naravnega rezervata, odvzemanje iz narave rastlin in živali tujerodnih vrst,
naseljevanje, doseljevanje in gojenje pašnih živali za vzdrževanje ustreznega
stanja vegetacijske zarasti, čiščenje sedimentov iz lagun in izvajanje drugih
del za vzdrževanje ustreznih količin vode ter drugi ukrepi in naloge, če so
taki ukrepi in naloge določeni v načrtu delovanja in urejanja naravnega
rezervata.
(2) Ne glede na prepovedi iz prvega odstavka prejšnjega
člena se lahko v skladu z varstvenimi cilji te uredbe ravnanja, posegi in
dejavnosti izvajajo tudi, če se izvajajo kot:
-       
kmetijska in gozdarska dejavnost;
-       
ukrepi, s katerimi se preprečujejo ali zmanjšujejo negativni vplivi na
naravni rezervat iz okolice in se kot naravovarstveni pogoji ali usmeritve
opredelijo v dovoljenjih, soglasjih, mnenjih ali naravovarstvenih smernicah.
(3) Ne glede na prepovedi iz 1., 14., 15. in 18. točke
prvega odstavka prejšnjega člena je v skladu z varstvenimi cilji te uredbe na
Površinah za turizem iz petega odstavka 3. člena dovoljeno graditi, postavljati
ali nameščati objekte, naprave ali predmete, namenjene izobraževalnim,
raziskovalnim, sprostitvenim in drugim dejavnostim, kot je določeno z OPPN, ter
kuriti ogenj, šotoriti, taboriti in izvajati družabne aktivnosti.
7. člen
(varstvene usmeritve za preprečevanje neugodnih vplivov na
naravni rezervat)
Okoli naravnega rezervata se posegi, dejavnosti in ravnanja, ki
lahko neugodno vplivajo na naravni rezervat zaradi onesnaževanja vode in tal,
hrupa in osvetljevanja, izvajajo tako, da je vpliv čim manjši. Zato se ohranja
gozdni pas med pridobivalnim prostorom gramoznice Jurkovec in mejo naravnega rezervata
v širini najmanj 100 m. Vožnja motornih vozil po makadamski cesti med naravnim
rezervatom in nasipom ob Ormoškem jezeru se prilagodi z znižanjem hitrosti,
tako da je negativni učinek na naravni rezervat zaradi prašenja čim manjši.
8. člen
(razvojne usmeritve)
(1) Na območju naravnega rezervata se poleg izvajanja in
izpopolnjevanja varstvenih ukrepov za ohranjanje narave spodbujajo in razvijajo
aktivnosti, ki najširši javnosti omogočajo spoznavanje in doživljanje narave.
Izvajajo se izobraževalni in drugi programi za povečevanje znanja o pticah in
preostali naravi ter za ozaveščanje o pomenu njihovega ohranjanja. V ta namen
se lahko vzpostavlja ustrezna infrastruktura, kot so opazovalnice, učne poti,
informativne table in drugo. Naravni rezervat se v sodelovanju s šolami in
drugimi institucijami, pristojnimi za izobraževanje v širši regiji, lahko
namenja za praktični šolski pouk kot učilnica v naravi.
(2) Naravni rezervat se vključuje v programe varstva in
razvoja širšega območja poplavne ravnice reke Drave kot ekološko pomembnega
območja, območja Natura 2000 in bližnjega naravnega rezervata Ormoško jezero. V
sodelovanju z lokalno skupnostjo se naravni rezervat promovira v sklopu
naravnih znamenitosti kraja in kot naravoslovna turistična destinacija, kar
lahko prispeva k večji prepoznavnosti kraja. Obenem se v povezavi z naravnim
rezervatom in varstvom širšega območja ponuja priložnost za promocijo naravi
prijazno pridelane hrane in povečanje tržne vrednosti takih pridelkov.
(3) Naravni rezervat se zaradi pomena za selitev ptic
lahko vključi v mrežo mednarodnih raziskovalnih postaj za opazovanje in
proučevanje selitev ptic ob povezovanju domačih in tujih strokovnih institucij.
IV. UPRAVLJANJE NARAVNEGA REZERVATA
9. člen
(upravljanje naravnega rezervata)
(1) Naravni rezervat nima posebnega upravljavca.
(2) Posamezne naloge upravljanja v naravnem rezervatu
izvaja ministrstvo, ki s skrbnikom oziroma izvajalcem pogodbenega varstva
sklene pogodbo za:
-       
upravljanje habitatnih tipov in habitatov vrst, med drugim za
uravnavanje zaraslosti rastlinstva, ustrezni vodni režim z dovajanjem vode v
naravni rezervat in odvajanjem iz njega, odstranjevanje naplavin,
odstranjevanje tujerodnih vrst;
-       
zagotavljanje prehodnosti, čistosti in varnosti poti, mostov, ograj in
opazovališč;
-       
predstavljanje naravnega rezervata javnosti in ozaveščanje javnosti o
pomenu varstva narave;
-       
spremljanje stanja biotske raznovrstnosti in vseh dejavnikov, ki na
stanje vplivajo;
-       
izvajanje drugih nalog v skladu s to uredbo.
(3) Na območju naravnega rezervata izvaja organizacija,
pristojna za ohranjanje narave, naslednje naloge:
-       
spremlja ravnanja, posege in dejavnosti ter doseganje varstvenih ciljev
naravnega rezervata;
-       
izvaja ukrepe varstva in akcije, s katerimi se preprečujejo škodljivi
vplivi na naravo ali izboljšuje stanje, namešča in vzdržuje znake za
označevanje naravnega rezervata.
10. člen
(načrt delovanja in urejanja naravnega rezervata)
(1) Upravljanje naravnega rezervata se izvaja na podlagi
petletnega načrta delovanja in urejanja naravnega rezervata.
(2) V načrtu delovanja in urejanja naravnega rezervata
so zlasti naslednje vsebine:
-       
opis in ocena stanja narave in analiza dejavnikov, ki na stanje
vplivajo;
-       
naloge in aktivnosti za uresničevanje varstvenih in razvojnih ciljev
naravnega rezervata;
-       
konkretizacija varstvenih režimov in varstvenih usmeritev ter njihova
umestitev v prostor, vključno z usmeritvami in pogoji za obiskovanje naravnega
rezervata;
-       
načrt zagotavljanja finančnih sredstev;
-       
kazalniki, s katerimi se po določenih časovnih obdobjih prikažeta
stopnja doseganja varstvenih ciljev naravnega rezervata in učinkovitost
upravljanja.
(3) Predlog načrta delovanja in urejanja naravnega
rezervata pripravi skrbnik oziroma izvajalec pogodbenega varstva; potrdi ga
minister, pristojen za ohranjanje narave. S predlogom načrta delovanja in
urejanja naravnega rezervata se predhodno seznani lokalna skupnost.
(4) Skrbnik oziroma izvajalec pogodbenega varstva o
uresničevanju načrta delovanja in urejanja naravnega rezervata letno poroča
ministrstvu.
(5) Načrt delovanja in urejanja naravnega rezervata se
upošteva pri izdelavi naravovarstvenih smernic.
V. OBISKOVANJE NARAVNEGA REZERVATA
11. člen
(obiskovanje in vstop v naravni rezervat)
(1) Obiskovanje naravnega rezervata je vsako zadrževanje
v naravnem rezervatu.
(2) Vstop v naravni rezervat je dovoljen na vstopnih
točkah in v času, ko to ni moteče za ptice in druge živali.
(3) Vstopne točke in čas obiskovanja se določijo v
načrtu delovanja in urejanja naravnega rezervata.
(4) Vstop v naravni rezervat je za posamezne obiskovalce
prost. Za vstop na Površine za turizem se lahko zaračuna vstopnina, razen za
prehod prek Površin za turizem po poti, ki vodi okoli lagun.
(5) Skupine, ki štejejo več kot deset obiskovalcev in
šolske skupine lahko vstopijo v naravni rezervat le ob spremstvu vodnika, ki
skupino tudi vodi po naravnem rezervatu. Vodnika zagotovi skrbnik oziroma
izvajalec pogodbenega varstva.
(6) Informacija o pravilih in pogojih obiskovanja
naravnega rezervata se objavi na javnosti vidnem oziroma dostopnem mestu.
(7) Vstopanje v naravni rezervat za izvajanje kmetijske
in gozdarske dejavnosti se ne šteje za obiskovanje naravnega rezervata.
12. člen
(vodenje obiskovalcev po naravnem rezervatu)
(1) Vodenje obiskovalcev po naravnem rezervatu obsega
spremljanje in usmerjanje obiskovalcev, strokovno razlago o naravnem rezervatu,
značilnostih narave in naravnih procesih ter izvajanje programov za
obiskovalce.
(2) Vodenje obiskovalcev izvaja skrbnik oziroma
izvajalec pogodbenega varstva ali, izjemoma in po predhodnem pisnem dogovoru z
njim, druga oseba.
(3) Vodenje obiskovalcev po naravnem rezervatu se izvaja
proti plačilu.
VI. INFRASTRUKTURA V NARAVNEM REZERVATU
13. člen
(infrastruktura v naravnem rezervatu)
Infrastruktura naravnega rezervata je infrastruktura, ki je
namenjena za zagotavljanje in vzdrževanje ustreznih ekoloških razmer habitatnih
tipov in habitatov rastlinskih in živalskih vrst ter za obiskovanje naravnega
rezervata.
VII. FINANCIRANJE
14. člen
(finančni viri)
(1) Sredstva za upravljanje naravnega rezervata se
pridobivajo iz:
-       
državnega proračuna;
-       
dotacij in donacij;
-       
sredstev iz lokalnih, državnih ali mednarodnih skladov, finančnih
mehanizmov, ustanov ali organizacij ter mednarodnih programov pomoči;
-       
drugih virov.
(2) Sredstva za upravljanje naravnega rezervata so tudi
prihodki od:
-       
vstopnin za vstop na Površine za turizem;
-       
vodenja po naravnem rezervatu;
-       
storitev in prodaje publikacij, promocijskih in drugih izdelkov;
-       
komercialnih avdio- in videosnemanj;
-       
izvajanj dogodkov v naravnem rezervatu in
-       
drugi prihodki, povezani z naravnim rezervatom.
VIII. NADZOR
15. člen
(nadzor)
Nadzor nad izvajanjem te uredbe opravljajo naravovarstveni nadzorniki
in pristojni inšpektorji v skladu z zakonom, ki ureja ohranjanje narave.
IX. KONČNA DOLOČBA
16. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-13/2017
Ljubljana, dne 4. maja 2017
EVA 2016-2550-0114
Vlada Republike Slovenije
Boris Koprivnikar l.r.
Podpredsednik

Priloga: Naravni
rezervat Ormoške lagune