1. člen
Ta pravilnik določa vsebino in obrazce poročil, ki jih morajo
najkasneje v 15 dneh po zaprtju posebnega transakcijskega računa organizatorji
volilne in referendumske kampanje predložiti Državnemu zboru Republike
Slovenije ali predstavniškemu organu lokalne skupnosti in Računskemu sodišču
Republike Slovenije na podlagi 18. in 19. člena Zakona o volilni in
referendumski kampanji (Uradni list RS, št. 41/07; v nadaljnjem besedilu:
ZVRK).
2. člen
(1) Poročilo o volilni kampanji za državno raven za volitve v
državni zbor, volitve predsednika republike, volitve poslancev iz Republike
Slovenije v evropski parlament se predloži na obrazcu Poročilo – ZVRK 1, ki je
Priloga 1 in sestavni del tega pravilnika.
(2) Poročilo o referendumski kampanji za državno raven se
predloži na obrazcu Poročilo – ZVRK 2, ki je Priloga 2 in sestavni del tega
pravilnika.
(3) Poročilo o volilni kampanji za lokalno raven za člane predstavniških
in individualno voljenih organov se predloži na obrazcu Poročilo – ZVRK 3, ki
je Priloga 3 in sestavni del tega pravilnika.
(4) Poročilo o referendumski kampanji za lokalno raven se
predloži na obrazcu Poročilo – ZVRK 4, ki je Priloga 4 in sestavni del tega
pravilnika.
(5) Obrazci iz prvega do četrtega odstavka tega člena se izpolnjujejo
v eurih, brez stotinov.
3. člen
(1) Organizator volilne ali referendumske kampanje mora poleg
poročil iz prejšnjega člena priložiti tudi naslednje obvezne priloge:
-       
obrazec Seznam prispevkov pravnih in fizičnih oseb ter zasebnikov, ki
presegajo trikratno povprečno bruto mesečno plačo na delavca v Republiki
Sloveniji, v skladu z 2. točko prvega odstavka 18. člena ZVRK, ki je Priloga 5
in sestavni del tega pravilnika,
-       
obrazec Seznam posojilodajalcev, ki so odobrili posojila organizatorju
volilne ali referendumske kampanje, v skladu s 3. točko prvega odstavka 18.
člena ZVRK, ki je Priloga 6 in sestavni del tega pravilnika,
-       
obrazec Seznam pravnih in fizičnih oseb, ki so odobrile organizatorju
volilne ali referendumske kampanje odlog plačila, v skladu s 4. točko prvega
odstavka 18. člena ZVRK, ki je Priloga 7 in sestavni del tega pravilnika.
(2) Obvezne priloge k obrazcema Poročilo – ZVRK 3 in Poročilo
– ZVRK 4 sta poleg prilog iz prejšnjega odstavka še prilogi:
-       
obrazec Seznam vseh prispevkov pravnih in fizičnih oseb ter zasebnikov,
v skladu z drugim odstavkom 19. člena ZVRK, ki je Priloga 8 in sestavni del
tega pravilnika,
-       
obrazec Seznam pravnih in fizičnih oseb ter zasebnikov, ki so jim bile
plačane storitve in izdelki (vključno s popusti in oprostitvami plačil) iz
naslova stroškov volilne ali referendumske kampanje, v skladu z drugim
odstavkom 19. člena ZVRK, ki je Priloga 9 in sestavni del tega pravilnika.
4. člen
Organizator volilne ali referendumske kampanje, ki ni
politična stranka mora poročilu iz 2. člena tega pravilnika priložiti tudi dokazilo
o nakazilu presežka zbranih sredstev v humanitarne namene v skladu s predpisi.
5. člen
V obrazcih Poročilo – ZVRK 1, Poročilo – ZVRK 2, Poročilo –
ZVRK 3 in Poročilo – ZVRK 4 predstavlja skupno višino zbranih sredstev, ki se
vpiše pod oznako I. navedenih obrazcev, seštevek:
-       
prejetih prispevkov pravnih in fizičnih oseb ter zasebnikov, zbranih na
posebnem transakcijskem računu v skladu s 16. členom ZVRK, ki se vpišejo pod
oznako I.a) navedenih obrazcev,
-       
prispevkov v obliki popustov, ki so jih izvajalci storitev ali
prodajalci izdelkov odobrili organizatorju volilne ali referendumske kampanje v
skladu s tretjim in četrtim odstavkom 15. člena ZVRK in 22. členom Zakona o
političnih strankah (Uradni list RS, št. 100/05 – uradno prečiščeno besedilo; v
nadaljnjem besedilu: ZPoIS), ki se vpišejo pod oznako I.b) navedenih obrazcev,
-       
prispevkov v obliki oprostitev plačil, ki so jih izvajalci storitev ali
prodajalci izdelkov odobrili organizatorju volilne ali referendumske kampanje v
skladu s tretjim in četrtim odstavkom 15. člena ZVRK in 22. členom ZPoIS, ki se
vpišejo pod oznako I.c) navedenih obrazcev.
6. člen
V obrazcih Poročilo – ZVRK 1, Poročilo – ZVRK 2, Poročilo –
ZVRK 3 in Poročilo – ZVRK 4 je skupni višini porabljenih sredstev, ki se vpiše
pod oznako IV. oziroma posameznim stroškom, ki se vpišejo pod oznakami IV.1. do
IV.6. navedenih obrazcev, potrebno prišteti zneske popustov in oprostitev
plačil, ki so jih izvajalci storitev ali prodajalci izdelkov odobrili
organizatorju volilne ali referendumske kampanje v skladu s tretjim in četrtim
odstavkom 15. člena ZVRK.
7. člen
Ta pravilnik začne veljati naslednji dan po objavi v Uradnem listu
Republike Slovenije.
Št. 007-761/2007/3
Ljubljana, dne 23. oktobra 2007
EVA 2007-1611-0141
dr. Andrej Bajuk l.r.
Minister
za finance

Priloga 1: Poročilo o
volilni kampanji (Poročilo ZVRK 1)
Priloga
2: Poročilo o referendumski kampanji (Poročilo ZVRK 2)
Priloga
3: Poročilo o volilni kampanji (Poročilo ZVRK 3)
Priloga
4: Poročilo o referendumski kampanji (Poročilo ZVRK 4)
Priloga
5: Seznam prispevkov
Priloga
6: Seznam posojilodajalcev
Priloga
7: Seznam pravnih in fizičnih oseb
Priloga
8: Seznam vseh prispevkov pravnih in fizičnih oseb ter zasebnikov
Priloga
9: Seznam pravnih in fizičnih oseb ter zasebnikov, ki so jim plačane storitve
in izdelki
 