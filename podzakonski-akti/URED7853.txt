I. SPLOŠNI DOLOČBI
1. člen
(podlaga državnega prostorskega načrta)
(1) S to uredbo se v skladu z Odlokom o strategiji
prostorskega razvoja Slovenije (Uradni list RS, št. 76/04, 33/07 –
ZPNačrt, 57/12 – ZPNačrt-B in 61/17 – ZUreP-2) in Uredbo o prostorskem redu
Slovenije (Uradni list RS, št. 122/04, 33/07 – ZPNačrt, 57/12 – ZPNačrt-B
in 61/17 – ZUreP-2) sprejme državni prostorski načrt za 110 kV kablovod v
MO Koper (v nadaljnjem besedilu: državni prostorski načrt).
(2) Grafični del državnega prostorskega načrta, iz
katerega je razvidno območje tega načrta, je kot priloga sestavni del te
uredbe.
(3) Državni prostorski načrt je januarja 2019 pod
številko projekta 2016/DPN-037 izdelalo podjetje URBIS d. o. o. Maribor.
2. člen
(vsebina)
(1) Ta uredba določa načrtovane prostorske ureditve,
območje državnega prostorskega načrta, pogoje glede namembnosti posegov v
prostor, njihove lege, velikosti in oblikovanja, pogoje glede križanj ali
prestavitev gospodarske javne infrastrukture in grajenega javnega dobra ter
priključevanja prostorskih ureditev nanje, merila in pogoje za parcelacijo,
pogoje celostnega ohranjanja kulturne dediščine, ohranjanja narave, varstva
okolja in naravnih dobrin, upravljanja voda, varovanja zdravja ljudi, obrambe
države ter varstva pred naravnimi in drugimi nesrečami, etapnost izvedbe
prostorske ureditve, druge pogoje in zahteve za izvajanje državnega
prostorskega načrta, dopustna odstopanja in nadzor.
(2) Sestavine iz prejšnjega odstavka so grafično
prikazane v državnem prostorskem načrtu, ki je skupaj z obveznimi prilogami v
tiskani obliki na vpogled pri ministrstvu, pristojnem za prostor, in službi,
pristojni za urejanje prostora v Mestni občini Koper.
(3) Postopek celovite presoje vplivov na okolje ni bil
izveden, ker s tem državnim prostorskim načrtom niso načrtovani taki posegi v
okolje, za katere je tak postopek v skladu s predpisi, ki urejajo varstvo
okolja, treba izvesti.
(4) Postopek presoje vplivov na okolje ni bil izveden,
ker s tem državnim prostorskim načrtom niso načrtovani taki posegi v okolje, za
katere je tak postopek v skladu s predpisi, ki urejajo varstvo okolja, treba
izvesti.
(5) Oznake, navedene v 3., 6., 7., 8. in 12. členu
te uredbe, so oznake objektov in ureditev iz grafičnega dela državnega
prostorskega načrta.
II. NAČRTOVANE PROSTORSKE UREDITVE
3. člen
(načrtovane prostorske ureditve)
S tem državnim prostorskim načrtom se načrtujejo naslednje prostorske
ureditve:
-       
kablovod 110 kV od razdelilne transformatorske postaje
110/20 kV Koper do kabelskega jaška EKJ-V1 (v nadaljnjem besedilu:
kablovod 110 kV) s podzemnimi jaški in ozemljitvenim vodnikom;
-       
optična kanalizacija za potrebe povezave med razdelilnima transformatorskima
postajama v Kopru in Izoli. Namesti se dvojček PEHD premera
2 x 50 mm, v katerega se vpihne zemeljski optični kabel;
-       
ureditev pripadajoče in prilagoditev obstoječe energetske, komunalne in
telekomunikacijske infrastrukture ter vseh drugih ureditev, ki so nujno
potrebne za gradnjo in nemoteno delovanje načrtovanih ureditev.
III. OBMOČJE DRŽAVNEGA PROSTORSKEGA NAČRTA
4. člen
(območje državnega prostorskega načrta)
(1) Območje državnega prostorskega načrta v skladu z
geodetskim načrtom obsega območje kablovoda, delovni pas in območje začasne
rabe v naslednjih katastrskih občinah:
-       
k. o. 2604 Bertoki na zemljišču parc. št. 5583/1;
-       
k. o. 2605 Koper na zemljiščih parc. št. 1551/12, 1524/1, 1508/21,
1508/13, 1524/6, 1523, 1564/12, 1508/1, 1553, 1564/3, 1564/4, 1564/5, 1564/6,
1564/7, 1540/8, 1540/9, 1540/10, 1540/11;
-       
k. o. 2606 Semedela na zemljiščih parc. št. 4638/11, 452/2, 451/3,
451/4, 457/4, 1847, 1846/1, 4602/30, 4602/31, 4602/8, 4602/32, 4602/53,
1857/44, 4638/12, 4638/1, 1857/40, 1857/38, 1857/39, 4638/14, 4638/15, 1857/36,
4638/16, 4602/37, 4602/49, 4602/40, 1877/2, 1877/1, 4638/7, 457/6 in 4631/25.
(2) Območje državnega prostorskega načrta je določeno s
tehničnimi elementi, ki omogočajo prikaz meje tega območja v naravi. Koordinate
tehničnih elementov so razvidne iz grafičnega dela državnega prostorskega
načrta: Prikaz območja načrta z načrtom parcel – list št. 3.
5. člen
(raba zemljišč)
Na območju državnega prostorskega načrta so glede na zasedbo
ali omejitev rabe zemljišč opredeljene naslednje rabe zemljišč:
-       
zemljišča omejene rabe so zemljišča na območju 3 m od osi kablovoda
110 kV obojestransko;
-       
zemljišča začasne rabe so zemljišča na območju gradbišč zunaj območij
omejene rabe.
IV. POGOJI GLEDE NAMEMBNOSTI POSEGOV V PROSTOR, NJIHOVE LEGE,
VELIKOSTI IN OBLIKOVANJA
6. člen
(potek trase)
(1) Trasa 110 kV kablovoda poteka od RTP Koper, po
levi bermi znotraj visokovodnega profila Badaševice do mosta, ki povezuje Ulico
15. maja in Tomšičevo ulico, kjer prečka Badaševico. Od desnega brega
Badaševice se kabelska trasa nadaljuje po Ulici 15. maja in preko
parkirišča proti jašku EKJ-V1, ki se nahaja ob hitri cesti znotraj ograjenega
območja hitre ceste Koper–Izola.
(2) Dolžina kablovoda znaša približno 1300 m.
7. člen
(kablovod in z njim povezane ureditve)
(1) Kablovod 110 kV obsega tri enofazne kable z
izolacijo iz zamreženega polietilena in vodnika s presekom največ 1000 mm2.
Ob kablovodu 110 kV se izvede optična kanalizacija za vpihovanje optičnega
vlakna. Kablovod 110 kV se priklopi v RTP 110/20 kV Koper z vsemi
potrebnimi povezavami in predelavami.
(2) Predvidena višina nadkritja med končno urejenim
terenom in temenom cevi znaša najmanj 1,5 m. Predvidena globina dna jarka pri
vkopu kablovoda 110 kV znaša 2,1 m od zgornje kote končnega terena.
(3) Podvrtavanje kablovoda 110 kV z uvlačenjem v
zaščitni cevi je predvideno na območju prečkanja Badaševice.
(4) Lega kablovoda 110 kV v zemlji se posebej
označi, da je nad kablovodom 110 kV mogoč nadzor. Najmanj 50 cm nad
vkopanim kablovodom 110 kV se položi opozorilni trak značilne barve.
Približno 15 cm nad cevmi optične kanalizacije se položijo še
predfabricirane armiranobetonske plošče, ki kablovod 110 kV dodatno
varujejo pred tretjimi osebami.
(5) Na območju predvidenega mostu v OPPN za trgovsko
poslovno cono pri Badaševici ob Šmarski cesti se v fazi izdelave projekta za
pridobitev gradbenega dovoljenja predvidi izvedba kablovoda na način, ki bo
omogočal gradnjo načrtovanega mostu (ustrezna zaščita, morebitna prilagoditev
trase ipd.).
8. člen
(optična kanalizacija)
Vzdolž kablovoda 110 kV je v skupnem jarku predvidena optična
kanalizacija za vpihovanje zemeljskega optičnega kabla. Optično kanalizacijo
sestavljajo zaščitne PEHD cevi nazivnega premera 2 x 50 mm za
vpihovanje zemeljskega optičnega kabla.
9. člen
(območje gradbišča)
(1) Za prehod gradbenih strojev in polaganje kablovoda
110 kV v jarek je območje gradbišča določeno z mejo območja državnega
prostorskega načrta.
(2) Območje državnega prostorskega načrta se po končani gradnji
povrne v enako stanje in kakovost, kot sta bila pred gradbenim posegom.
(3) Območje državnega prostorskega načrta je razvidno iz
grafičnega dela državnega prostorskega načrta: Prikaz območja načrta in
prostorske ureditve v širšem prostoru – ureditvena situacija načrtovanih
ureditev – list št. 2.1.
10. člen
(dopustni posegi v obstoječe objekte in dopustne dejavnosti)
(1) Poleg ureditev, načrtovanih s tem državnim
prostorskim načrtom, so v območju omejene in začasne rabe, če ne onemogočajo
ureditev po tem državnem prostorskem načrtu in prevoznosti dostopnih poti,
dopustni tudi naslednji posegi:
-       
rekonstrukcija obstoječih in gradnja novih linijskih infrastrukturnih objektov
in prometne infrastrukture;
-       
urejanje vodotokov in izvajanje ukrepov pred škodljivim delovanjem voda;
-       
izvajanje ukrepov za varstvo pred naravnimi in drugimi nesrečami;
-       
vzdrževanje, rekonstrukcija in odstranitev obstoječih objektov, pri čemer
se namembnost objektov ne spreminja;
-       
postavitve nezahtevnih in enostavnih objektov, če so njihovi podzemni
nosilni elementi (temelji ipd.) najmanj 5 m oddaljeni od osi kablovoda
110 kV.
(2) Za vse posege v prostor v varovalnem pasu, ki sega 3
m na obe strani od osi kablovoda 110 kV, je treba pridobiti soglasje
sistemskega operaterja; navedeno ne velja za upravljavca vodnega zemljišča v
primeru rednih vzdrževalnih del ter košnje brežin in berme struge.
V. POGOJI GLEDE KRIŽANJ ALI PRESTAVITEV GOSPODARSKE JAVNE
INFRASTRUKTURE IN GRAJENEGA JAVNEGA DOBRA IN PRIKLJUČEVANJA PROSTORSKIH
UREDITEV NANJE
11. člen
(skupne določbe)
(1) Pred izvedbo vseh posegov je treba določiti lego
vseh komunalnih in energetskih vodov ter omrežja zvez, jih zakoličiti in
ustrezno zaščititi.
(2) Projektiranje in gradnja komunalne, energetske in
telekomunikacijske infrastrukture potekata v skladu s projektnimi pogoji
posameznih upravljavcev.
(3) Detajli križanj, morebitne prestavitve in drugi
posegi, potrebni na infrastrukturnem omrežju, se natančno obdelajo v projektni
dokumentaciji za pridobitev gradbenega dovoljenja ali izvedbo.
(4) Infrastruktura se ne prestavlja v območja kulturne
dediščine, križanja infrastrukture pa se izvedejo tako, da ne prizadenejo
kulturne dediščine.
(5) Prestavitve obstoječe gospodarske javne
infrastrukture zaradi potrebe gradnje kablovoda 110 kV se izvedejo na
stroške investitorja.
(6) Vsa križanja in vzporedni poteki kablovoda
110 kV z objekti gospodarske javne infrastrukture in grajenega javnega
dobra, prestavitve objektov gospodarske javne infrastrukture in grajenega
javnega dobra in priključki nanjo so razvidni iz grafičnega dela državnega
prostorskega načrta: Prikaz umestitve prostorske ureditve v prostor –
ureditvena situacija grajene javne infrastrukture in grajenega javnega dobra –
list št. 2.2.
12. člen
(državne in lokalne ceste)
(1) Kablovod se križa z državnimi in lokalnimi cestami
pod njihovimi mostnimi konstrukcijami. Posegov v telesa cest na mestnih križanj
ni. Ceste, ki jih kablovod križa in se nahajajo nad traso kablovoda, so:
-       
Lokalna cesta Veluščkova ulica;
-       
Lokalna cesta (brv za pešce) med Veluščkovo ulico in Ulico
15. maja;
-       
Lokalna cesta Cesta na Markovec;
-       
Državna cesta – glavna cesta G1-11/1062 Koper–Dragonja.
(2) Zaradi gradnje kablovoda 110 kV na območju
državnih cest ne smejo biti ogroženi varnost prometa, stabilnost ceste in
objektov in odvodnjavanje ceste. Upravljavcu državnih cest se omogoči izvajanje
rednih vzdrževalnih del na državni cesti in njenih spremljajočih objektih.
(3) Kabelski jašek EKJ-V1 se nahaja v varovalnem pasu
hitre ceste HC H6 Koper (Škocjan)–Koper (Žusterna). Vse posege v varovalni pas
hitre ceste Koper–Izola se izvede le po predhodnem soglasju DARS d. d.
(4) Posegi v varovalni pas hitre ceste ne smejo biti v
nasprotju z njenimi koristmi, ne smejo prizadeti interesov varovanja ceste in
prometa na njej, njene širitve zaradi prihodnjega razvoja prometa ter varovanja
njenega videza.
(5) Z načrtovano gradnjo se ne sme onemogočati ali
ovirati izvajanja rednih vzdrževalnih del na hitri cesti in na njenih
spremljajočih objektih. V primeru poškodb na hitri cesti in njenih pripadajočih
ureditvah zaradi gradnje kablovoda mora investitor kablovoda le-te takoj
sanirati in vzpostaviti prvotno stanje na lastne stroške.
13. člen
(vodovodno omrežje)
Vodoravna križanja kablovoda 110 kV in vodovodnega voda
se izvedejo praviloma pod pravim kotom. V višinskem pogledu poteka križanje
izvennivojsko. Kablovod 110 kV se položi najmanj 0,5 m nad ali pod
vodovodom. Na križanjih, pri katerih ni višinskih podatkov o vodovodu, se med
gradnjo izvedeta sondiranje in medsebojna višinska uskladitev.
14. člen
(kanalizacijsko omrežje)
Vodoravna križanja kablovoda 110 kV in kanalizacijskega
voda se izvedejo praviloma pod pravim kotom. V višinskem pogledu poteka
križanje izvennivojsko. Kablovod 110 kV se položi najmanj 0,5 m nad
ali pod kanalizacijo. Pri vzporednem poteku kablovoda 110 kV in
kanalizacije je svetli odmik 1,5 m.
15. člen
(elektroenergetsko omrežje)
(1) Križanja kablovoda 110 kV in omrežja visokonapetostnih
nadzemnih in podzemnih vodov se izvedejo s prekopom pod elektroenergetskimi
vodniki. Izkopi v bližini temeljev obstoječih stojnih mest daljnovodov se
izvedejo tako, da ni ogrožena statična stabilnost stojnega mesta. Med gradnjo
se deli teles, ročice gradbenih strojev in drugi predmeti ne smejo približati
faznim vodnikom daljnovoda na manj kot 3 m.
(2) Križanja kablovoda 110 kV ter omrežja
srednjenapetostnih in nizkonapetostnih nadzemnih in podzemnih vodov se izvedejo
s prekopom pod elektroenergetskimi vodniki. Izkopi v bližini temeljev
obstoječih stojnih mest se izvedejo tako, da ni ogrožena statična stabilnost
stojnega mesta. Pred začetkom gradnje izvajalec naroči zakoličenje
elektroenergetskih vodov.
16. člen
(telekomunikacijsko omrežje)
Vodoravna križanja kablovoda 110 kV in telekomunikacijskega voda
se izvedejo praviloma pod pravim kotom. V višinskem pogledu poteka križanje
izvennivojsko. Kablovod 110 kV se položi najmanj 0,5 m nad ali pod
telekomunikacijskim vodom. Na mestu križanja se telekomunikacijski vod zaščiti
s cevjo.
VI. MERILA IN POGOJI ZA PARCELACIJO
17. člen
(parcelacija)
(1) Parcelacija se izvede v skladu s prikazom iz
grafičnega dela državnega prostorskega načrta: Prikaz območja načrta z načrtom
parcel – list št. 3, v katerem so s tehničnimi elementi, ki omogočajo
prenos novih mej parcel v naravo, določene tudi lomne točke meje območja
državnega prostorskega načrta.
(2) Parcele, določene s tem državnim prostorskim
načrtom, se lahko po izvedenih posegih delijo v skladu z izvedenim stanjem na
podlagi lastništva ali upravljanja in se po namembnosti sosednjih območij
pripojijo k sosednjim parcelam.
VII. POGOJI CELOSTNEGA OHRANJANJA KULTURNE DEDIŠČINE,
OHRANJANJA NARAVE, VARSTVA OKOLJA IN NARAVNIH DOBRIN, UPRAVLJANJA VODA,
VAROVANJA ZDRAVJA LJUDI, OBRAMBE DRŽAVE TER VARSTVA PRED NARAVNIMI IN DRUGIMI
NESREČAMI
18. člen
(ohranjanje kulturne dediščine)
(1) Kulturna dediščina se med gradnjo varuje pred
poškodovanjem in uničenjem. Podatki o kulturni dediščini so razvidni iz prikaza
stanja prostora. Na širšem obravnavanem območju ni evidentiranih enot kulturne
dediščine. Investitor zagotovi splošne ukrepe za varstvo kulturne dediščine.
(2) Ob vseh posegih v zemeljske plasti je obvezujoč
splošni arheološki varstveni režim v skladu z zakonom, ki ureja varstvo
kulturne dediščine. Ob odkritju dediščine je treba najdbo zavarovati
nepoškodovano na mestu odkritja in o najdbi takoj obvesti pristojno enoto
Zavoda za varstvo kulturne dediščine Slovenije, ki situacijo dokumentira v
skladu z določili arheološke stroke.
19. člen
(ohranjanje narave)
(1) Pri poseganju v območja linearnih krajinskih
struktur (drevored) je delovni pas čim ožji.
(2) Za preprečitev naselitve ter razvoja tujerodnih
invazivnih rastlin in rastlin z drugačno gensko zasnovo od lokalnih populacij
se izvedeta naslednja ukrepa:
-       
zasipava se izključno z materialom, izkopanim na trasi kablovoda
110 kV;
-       
košnja se izvaja najmanj dvakrat letno (v prvi polovici junija in prvi
polovici avgusta), površine, ki se zaraščajo s tujerodnimi vrstami (žlezasta
nedotika, japonski dresnik in kanadska zlata rozga), pa se kosijo še pogosteje,
praviloma enkrat na mesec v vegetacijski sezoni.
(3) Posegi v vodotoku se lahko izvajajo od začetka
julija do konca marca. Sedem dni pred pričetkom del se o tem obvesti ribiška
družina.
(4) Podatki o območjih ohranjanja narave so razvidni iz
obvezne priloge k državnemu prostorskemu načrtu: Prikaz stanja prostora. Na
obravnavanem območju ni evidentiranih območij ohranjanja narave.
20. člen
(površinske in podzemne vode)
(1) Prehod iz leve berme na desni breg Badaševice se
izvede s podvrtavanjem. Teme zaščitne cevi kablovoda je na globini najmanj
1,5 m pod dnom struge. Ustji zaščitne cevi kablovoda sta od zgornjih robov
brežin prve terase odmaknjeni vsaj 1,5 m na vsako stran.
(2) V času gradnje je prepovedano odlaganje izkopanega
materiala v pretočni profil vodotoka ali na poplavna območja.
(3) Izkop v strugi se izvede na način, ki bo zagotavljal
stabilnost brežin osnovnega korita Badaševice. Preprečiti je potrebno posedanje
brežin in poškodbe obloge.
(4) Pri izvajanju gradbenih del, gradnji in vzdrževanju
kablovoda se preprečijo posredni vplivi gradnje na površinske in podzemne vode.
Upoštevajo se vsi omilitveni ukrepi, določeni v projektni dokumentaciji za
pridobitev gradbenega dovoljenja in projekta za izvedbo.
(5) Prečkanje kablovoda 110 kV je razvidno iz
grafičnega dela državnega prostorskega načrta: Prikaz območja načrta in
prostorske ureditve v širšem prostoru – ureditvena situacija načrtovanih
ureditev – list št. 2.1.
21. člen
(varstvo tal)
(1) Posegi v tla in odstranjevanje krovnih plasti se
izvajajo tako, da prizadenejo čim manjšo površino tal.
(2) Plasti tal se pri zasipanju vračajo v obratnem
vrstnem redu, kot so bile odkopane. Ob izkopu se zgornja plast humusa deponira
tako, da je po končani gradnji s tem slojem mogoče pokriti površine, prizadete
med gradnjo.
(3) Dovažanje zgornje plasti rodovitne zemlje od drugod
ni dopustno zaradi vnosa tujerodnih rastlin in rastlin z drugačno gensko
zasnovo od lokalnih populacij.
(4) Za čas gradnje se v fazi projekta za pridobitev
gradbenega dovoljenja izdela načrt o ravnanju in uporabi rodovitnega dela
prsti.
22. člen
(varstvo zraka)
Z nalaganjem in razlaganjem tovora ni dovoljeno onesnaževati okolja.
Tovor se na vozila naloži tako, da ne onesnažuje okolja, sipki tovor se
prekriva. V sušnem in vetrovnem vremenu se prevozne in gradbene površine
vlažijo. Sipki materiali se skladiščijo proč od stanovanjskih območij ter se v
sušnem in vetrovnem vremenu vlažijo in prekrivajo. Prometne površine na
gradbišču, javne prometne površine in vozila pri vožnji z gradbišča na javne
prometne površine se redno čistijo.
23. člen
(varstvo pred hrupom)
V bližini stanovanjskih objektov se med gradnjo postavijo
začasne protihrupne ograje. Vrsta in način postavitve protihrupne ograje se
določita v fazi projekta za izvedbo. Prevozne poti naj se kar najbolj izogibajo
stanovanjskim stavbam in drugim stavbam z varovanimi prostori.
24. člen
(ravnanje z odpadki)
(1) Investitor mora na celotnem območju gradbišča ter na
prevoznih in manipulativnih površinah zagotoviti zbiranje in odstranjevanje
odpadne embalaže.
(2) Investitor za predvidene izkope pripravi načrt
uporabe zemljine in oceno kakovosti zemljine.
(3) Po končani gradnji se vsi odpadki, nastali med
gradnjo, odstranijo in odložijo na odlagališčih.
25. člen
(varstvo pred požarom)
Požarna varnost obstoječih objektov se zaradi izvedbe
državnega prostorskega načrta ne sme poslabšati.
VIII. ETAPNOST IZVEDBE PROSTORSKE UREDITVE
26. člen
(etapnost izvedbe)
Prostorske ureditve, ki jih določa državni prostorski načrt,
se izvedejo v eni etapi.
IX. DRUGI POGOJI IN ZAHTEVE ZA IZVAJANJE DRŽAVNEGA
PROSTORSKEGA NAČRTA
27. člen
(monitoring)
Monitoring se izvede v skladu z usmeritvami, določenimi v
programu monitoringa, ki ga investitor izdela v naslednji fazi priprave
projektne dokumentacije.
28. člen
(organizacija gradbišča)
(1) Organizacija gradbišča je omejena na območje
državnega prostorskega načrta.
(2) Za dostop do gradbišča se uporabijo obstoječe
državne ceste ter obstoječe občinske ceste in poti.
(3) Gradnja na javnih cestah se izvaja z zaporo enega
voznega pasu, zato je treba pridobiti soglasje upravljavca javne ceste, s
katerim se določijo pogoji za opravljanje teh del.
(4) Izvajalec del mora gradnjo organizirati na način, da
se bo material sproti dovažal na gradbišče in odvažal z gradbišča. Odvečni
material se odpelje na ustrezno deponijo.
(5) Začasni plato za tehnologijo podvrtavanja je
namenjen za namestitev mehanizacije za izvedbo kabelske kanalizacije pod strugo
Badaševice. Po končani gradnji se na območju začasnega platoja vzpostavi
prvotno stanje.
29. člen
(obveznosti investitorja in izvajalca)
(1) Investitor in izvajalec imata naslednje obveznosti:
-       
ustrezna ureditev vseh cest, ki bi morda služile obvozu ali prometu med
gradnjo pred začetkom del, po končani gradnji pa sanacija vseh poškodb;
-       
ustrezna zaščita infrastrukturnih objektov, naprav in drugih objektov in
sanacija poškodb;
-       
ob morebitni nezgodi zagotovitev takojšnjega ukrepanja ustrezno
usposobljenih delavcev.
(2) Poleg obveznosti, navedenih v prejšnjem odstavku, pa
ima investitor tudi naslednje obveznosti:
-       
pred začetkom del pravočasno obvesti upravljavce gospodarske javne
infrastrukture in grajenega javnega dobra, da se z njimi evidentirajo obstoječi
objekti in naprave ter uskladijo vsi posegi v območje objektov in naprav ter
tudi v njihove varovalne pasove;
-       
pravočasno seznani prebivalstvo z začetkom in načinom izvajanja
gradbenih del ter morebitnimi omejitvami prometa in oskrbe s komunalno
infrastrukturo;
-       
seznani prebivalstvo ob kablovodu 110 kV s pravili in postopki, ki
jih je treba upoštevati med gradnjo in obratovanjem;
-       
ustrezno zaščiti objekte in naprave med gradnjo, po njej pa odpravi
morebitne poškodbe na njih;
-       
omogoči nemoteno komunalno, energetsko in telekomunikacijsko oskrbo
objektov;
-       
zagotovi ali nadomesti dostope in dovoze do obstoječih objektov in
zemljišč;
-       
naredi posnetek ničelnega stanja cest, ki se prekopljejo in med gradnjo
uporabljajo za prevozne poti na gradbišča, poškodbe pa po gradnji odpravi in
ceste povrne v prvotno stanje;
-       
pripravi ustrezne razmejitve, preda potrebno dokumentacijo drugim
upravljavcem ter poskrbi za primopredajo gospodarske javne infrastrukture in
grajenega javnega dobra, ki ju v skladu s predpisi, ki urejajo področje javne
infrastrukture, investitor kablovoda 110 kV ne prevzame v upravljanje,
upravljavci pa so ju v upravljanje in vzdrževanje dolžni prevzeti;
-       
v primeru urejanja vodotoka Badaševica in izvajanja ukrepov pred
škodljivim delovanjem voda, kjer bi ureditve struge ali ukrepi za izboljšanje
stanja voda zahtevali poglabljanje ali spreminjanje lokacije kablovoda znotraj
struge, krije nastale stroške v zvezi z ureditvijo kablovoda zaradi izvedbe
navedenega posega v prostor investitor kablovoda oziroma vsakokratni upravljavec
kablovoda. Pri tem se mora upravljavec vodotoka zaradi skladnosti z varnostnimi
in tehničnimi predpisi ter zaradi načina tehnične izvedbe za vsak zgoraj
naveden nameravan poseg predhodno uskladiti z upravljavcem vodotoka.
X. DOPUSTNA ODSTOPANJA
30. člen
(dopustna odstopanja)
(1) Pri pripravi projekta za pridobitev gradbenega
dovoljenja so dopustna odstopanja od funkcionalnih, oblikovalskih in tehničnih
rešitev, določenih s to uredbo, če se pri nadaljnjem podrobnejšem proučevanju
energetskih, geoloških, hidroloških, geomehanskih in drugih razmer pridobijo
tehnične rešitve, ki so primernejše z oblikovalskega, energetsko-tehničnega ali
okoljevarstvenega vidika ter upoštevajo zadnje stanje tehnike in omogočajo
racionalnejšo rabo prostora.
(2) Dopustna so odstopanja pri trasi kablovoda
110 kV in širini delovnega pasu znotraj območja državnega prostorskega
načrta iz 4. člena te uredbe.
(3) Odstopanja od funkcionalnih, oblikovalskih in
tehničnih rešitev iz prejšnjih odstavkov ne smejo spreminjati načrtovanega videza
območja, ne smejo poslabšati bivalnih in delovnih razmer na območju državnega
prostorskega načrta ali na sosednjih območjih ter ne smejo biti v nasprotju z
javnimi koristmi. Z dopustnimi odstopanji morajo soglašati projektni
soglasodajalci, v pristojnosti katerih posegajo.
XI. NADZOR
31. člen
(nadzor)
Nadzor nad izvajanjem te uredbe opravlja inšpektorat,
pristojen za prostor.

Priloga:
Grafični prikaz meje državnega prostorskega načrta

Uredba o državnem prostorskem načrtu za 110 kV
kablovod v MO Koper (Uradni list RS, št. 17/19) vsebuje naslednje prehodne in
končne določbe:
»XII. PREHODNE IN KONČNE DOLOČBE
32. člen
(dopustni posegi in
dejavnosti do začetka gradnje prostorskih ureditev)
(1) Do začetka gradnje prostorskih ureditev iz
3. člena te uredbe so na območju državnega prostorskega načrta
iz 4. člena te uredbe dopustni gradnja, rekonstrukcija in vzdrževanje
objektov gospodarske javne infrastrukture in grajenega javnega dobra, izvajanje
ukrepov pred škodljivim delovanjem voda, izvajanje ukrepov za varstvo pred
naravnimi in drugimi nesrečami in vzdrževanje, rekonstrukcija in odstranitev obstoječih
objektov, pri čemer se namembnost objektov ne spreminja, zunanja ureditev
dvorišč in dostopnih poti do obstoječih ali novih stavb zunaj območja državnega
prostorskega načrta ter vse druge dejavnosti, ki jih je mogoče izvajati v
skladu z merili in pogoji te uredbe.
(2) Posegi iz prejšnjega odstavka so dopustni, če se
zaradi njih ne poslabšajo pogoji za izvedbo ureditev, ki so predmet državnega
prostorskega načrta, in če z njimi soglaša sistemski operater.
33. člen
(občinski prostorski akti)
(1) Z dnem uveljavitve te uredbe se za celotno območje
iz 4. člena te uredbe in za vse ureditve na tem območju šteje, da so
spremenjeni in dopolnjeni naslednji občinski prostorski akti:
-       
Dolgoročni plan Občine Koper za obdobje 1986–2000 (Uradne objave,
št. 25/86, 10/88, 9/92, 4/93, 7/94, 25/94, 14/95 in 11/98),
-       
Družbeni (srednjeročni) plan Občine Koper za obdobje 1986–1990 (Uradne
objave, št. 36/86, 11/92, 4/93, 7/94, 25/94, 14/95 in 11/98),
-       
Odlok o spremembah in dopolnitvah prostorskih sestavin dolgoročnega in
srednjeročnega plana Mestne občine Koper (Uradne objave, št. 16/99 in
33/01, ter Uradni list RS, št. 96/04, 97/04 – popravek, 23/05, 66/05,
90/05, 97/05, 112/05, 22/09, 79/09, 65/10, 8/11 in 6/14),
-       
Odlok o prostorskih ureditvenih pogojih v občini Koper (Uradne objave,
št. 19/88, 7/01 in 24/01, ter Uradni list RS, št. 49/05, 95/06,
124/08, 22/09, 65/10, 29/12 – obvezna razlaga, 50/12 in 47/16),
-       
Odlok o prostorskih ureditvenih pogojih Semedela, Za Gradom in del
Žusterne (Uradne objave, št. 37/99 ter Uradni list RS, št. 41/15 in
49/15),
-       
Odlok o občinskem podrobnem prostorskem načrtu »Zazidava Ulice 15. Maja«
v Kopru (Uradni list RS, št. 79/09).
(2) Z dnem uveljavitve te uredbe se šteje, da sta na
območju iz 4. člena te uredbe in za ureditve na tem območju spremenjena in
dopolnjena Odlok o zazidalnem načrtu »ob Šmarski« v Kopru (Uradne objave,
št. 2/97 in 10/04, ter Uradni list RS, št. 9/06, 70/07 in 93/07) in
Odlok o občinskem podrobnem prostorskem načrtu »Trgovsko poslovna cona pri
Badaševici ob Šmarski cesti« (Uradni list RS, št. 60/17), pri čemer se na
območju delov zemljišč parcelnih št. 1564/7, 1540/8 in 1564/6, vse k. o.
Koper, in delov zemljišč parcelnih št. 4602/37, 4638/16, 1857/36, 4638/14,
1857/39, 1857/38, 1857/40, 4638/12, 1857/44, 4602/53, 4602/32 in 4602/8, vse k.
o. Semedela, poleg s to uredbo načrtovanih ureditev lahko izvede nova prometna
ureditev območja z gradnjo novega mostu in ureditev krožišč na severni in južni
strani Badaševice.
34. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembah in dopolnitvah Uredbe o
državnem prostorskem načrtu za 110 kV kablovod v MO Koper (Uradni list RS, št. 38/19) vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.

Uredba o spremembi Uredbe o državnem
prostorskem načrtu za 110 kV kablovod v MO Koper (Uradni list RS, št. 168/20) vsebuje naslednjo končno določbo:
»2. člen
Ta uredba začne veljati petnajsti dan po objavi v Uradnem
listu Republike Slovenije.«.