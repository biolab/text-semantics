o pogojih hrambe in upravljanja z zaseženimi predmeti,
o postopku za vpis v register pooblaščenih izvršiteljev ter o tarifi za plačilo
dela in stroškov pooblaščenega izvršitelja
I. SPLOŠNE DOLOČBE
1. člen
Ta pravilnik določa pogoje, ki jih mora izpolnjevati
pooblaščeni izvršitelj za hrambo in upravljanje z zaseženimi predmeti po
določbah uredbe o postopku upravljanja z zaseženimi predmeti, premoženjem in
varščinami (Uradni list RS, št. 22/02, v nadaljnjem besedilu: uredba), pogoje
za tehnično in fizično varovanje teh predmetov, postopek za vpis v register
pooblaščenih izvršiteljev ter tarifo za plačilo dela in stroškov pooblaščenega
izvršitelja.
2. člen
Hrambo in upravljanje z zaseženimi predmeti opravljajo v
skladu s pravili, določenimi z uredbo, tem pravilnikom in predpisi, ki urejajo
službo izvršitelja, tisti izvršitelji, ki so pridobili pooblastilo ministra,
pristojnega za pravosodje (v nadaljnjem besedilu: minister) in so vpisani v
register pooblaščenih izvršiteljev.
3. člen
Predpisi, ki urejajo neposredna dejanja in službo
izvršitelja, se uporabljajo za dejanja pooblaščenega izvršitelja pri hrambi in
upravljanju z zaseženimi predmeti, kolikor ni z uredbo ali s tem pravilnikom
določeno drugače.
II. POGOJI ZA PRIDOBITEV POOBLASTILA
4. člen
Pooblastilo za hrambo in upravljanje z zaseženimi predmeti lahko
pridobi izvršitelj, ki poleg pogojev, ki so z drugimi predpisi določeni za
dejavnost hrambe in upravljanja ter za službo izvršitelja, izpolnjuje tudi
posebne pogoje za hrambo in upravljanje z zaseženimi predmeti, ki so določeni s
tem pravilnikom.
a) Pogoji za hrambo in upravljanje
5. člen
Izvršitelj je dolžan zagotoviti pogoje za hrambo in
upravljanje zaseženih stvari tako, da je ves čas hrambe možna oprava vseh
dejanj, določenih z odredbo sodišča v skladu z uredbo, tem pravilnikom in
drugimi predpisi, ki urejajo službo izvršitelja. 
V ta namen mora izvršitelj zagotoviti: 
-       
fizično in tehnično varovanje skladiščnega oziroma drugega prostora,
kjer se hranijo zaseženi predmeti, v skladu z zakonom, ki ureja zasebno
varovanje; 
-       
sef, ki se zaklepa z dvobradnim ključem, kombinacijsko ključavnico ali
elektronsko ključavnico in je lahko kot protivlomna varnostna prostostoječa ali
vgradna, eno ali dvovratna kovinska omara, izdelana iz najmanj 3 mm debele
jeklene pločevine, z varnostnim previsom vrat na tečajni strani in trismernim
zapahnim mehanizmom ali kot protivlomna blagajna varnostne stopnje I ali več v
skladu s slovenskim standardom SIST EN 1143-1 oziroma bančni sef s prostornino
najmanj 0,5 m3. 
V primeru, ko na podlagi odredbe sodišča zaseženih predmetov
ni potrebno hraniti v prostoru, zavarovanim v skladu s prvo oziroma drugo
alinejo prejšnjega odstavka, lahko izvršitelj zasežene predmete hrani tudi na
drug primeren način.
b) Usposobljenost
6. člen
Izvršitelj mora biti ustrezno usposobljen za opravljanje dejavnosti
hrambe in upravljanja z zaseženimi predmeti. 
Ustreznost usposobljenosti ocenjuje minister na podlagi
izvršiteljeve vloge z navedeno strokovno izobrazbo, izkušnjami in dokazili iz
petega odstavka 10. člena tega pravilnika, mnenja Zbornice izvršiteljev in
mnenja predsednika okrajnega sodišča, za območje katerega je izvršitelj
imenovan. 
Če na podlagi podatkov iz prejšnjega odstavka izpolnjevanje
pogoja usposobljenosti ni mogoče zanesljivo ugotoviti, lahko minister odredi
poseben preizkus poznavanja predpisov, ki urejajo dejavnost hrambe in
upravljanja ter predpisov s področja kazenskega prava, ki se opravi pod pogoji
in na način, ki jih določi minister v programu preizkusa strokovne
usposobljenosti. 
Program iz prejšnjega odstavka tega člena ter seznam
predpisov in strokovne literature, po katerih se preverja strokovna
usposobljenost za pooblaščenega izvršitelja, je na razpolago pri ministrstvu,
pristojnem za pravosodje (v nadaljnjem besedilu: ministrstvo) in se objavi na
spletnih straneh ministrstva. 
Če ima izvršitelj oziroma njegov namestnik strokovni naslov
univerzitetni diplomiran pravnik, preizkus strokovne usposobljenosti iz
tretjega odstavka tega člena ni potreben.
c) Zavarovanje odgovornosti
7. člen
Izvršitelj mora pred vpisom v register pooblaščenih
izvršiteljev skleniti zavarovalno pogodbo za škodo, za katero je odgovoren po
uredbi. Najnižja zavarovalna vsota, za katero mora skleniti pogodbo, znaša
10,000.000 tolarjev. 
Sklenitev zavarovalne pogodbe se dokazuje z zavarovalno
polico, ki se mora ministrstvu predložiti v overjenem prepisu ob začetku
vsakokratnega zavarovalnega obdobja.
d) Vzpostavitev in vodenje evidence prevzetih predmetov
8. člen
Pooblaščeni izvršitelj je dolžan voditi evidenco prevzemnih
zapisnikov ter vzpostaviti skupno evidenco o prevzetih zaseženih predmetih (v
nadaljevanju: skupna evidenca) na obrazcih, določenih s tem pravilnikom
(Obrazca ZASEG št.1 in ZASEG št. 2). 
Za vodenje evidence prevzemnih zapisnikov, skupne evidence in
evidence zadev pri pooblaščenem izvršitelju, se smiselno uporabljajo določbe
pravilnika, ki ureja opravljanje službe izvršitelja, kolikor s tem pravilnikom
ni določeno drugače. 
Zadeva se evidentira kot zaključena z dnem, ko prenehata
hramba in upravljanje in izvršitelj odredbodajalcu pošlje končni obračun
plačila za delo in povrnitev stroškov, ki so mu nastali z opravo dejanj hrambe
in upravljanja v posamezni zadevi in do katerih je upravičen v skladu s tem
pravilnikom.
e) Sklenitev evidence prevzetih predmetov
9. člen
Evidenca prevzemnih zapisnikov in skupna evidenca se skleneta
konec leta s sklepno izjavo tako, da se vanjo zapiše besedilo z naslednjo
vsebino: 
-       
datum sklenitve evidence; 
-       
zaporedna številka zadnjega prevzemnega zapisnika; 
-       
število v začetku leta nezaključenih zadev; 
-       
število na novo prejetih zadev; 
-       
skupno število obravnavanih zadev; 
-       
število zaključenih zadev; 
-       
skupno število na koncu leta nezaključenih zadev; 
-       
število na koncu leta nezaključenih zadev po posameznih vrstah prejetih
predmetov (število nezaključenih zadev, v katerih so bile v hrambo in
upravljanje prejete (a) premičnine, (b) nepremičnine, (c) terjatve, (č)
vrednostni papirji, (d) druge premoženjske oziroma materialne pravice, (e)
poslovni deleži in (f) denar in (g) drugo). 
Vsebino sklenjene evidence prevzemnih zapisnikov, skupne
evidence in sklepne izjave podpiše izvršitelj, pregleda in potrdi pa jih
komisija za zasežene predmete iz 5. člena uredbe. 
Podpisano in potrjeno sklepno izjavo pošlje izvršitelj
najkasneje do 31. januarja v naslednjem letu ministrstvu, generalnemu državnemu
tožilcu Republike Slovenije, ministrstvu, pristojnemu za notranje zadeve, in
predsedniku okrožnega sodišča v kraju, kjer ima izvršitelj sedež. 
Ministrstvu pošlje izvršitelj tudi podpisano in potrjeno
skupno evidenco.
III. PODELITEV POOBLASTILA
a) Vloga za pridobitev pooblastila
10. člen
Minister s posebnim pozivom obvesti vse izvršitelje o potrebi
po imenovanju pooblaščenih izvršiteljev, najmanjšemu številu potrebnih
imenovanj za območja posameznih okrožnih sodišč in o pogojih za imenovanje ter
jih pozove k vložitvi vloge za pridobitev pooblastila v določenem roku, ki ne
sme biti krajši od 15 dni. 
Pisno vlogo za pridobitev pooblastila vloži izvršitelj pri
ministrstvu. 
Vloga za pridobitev pooblastila mora vsebovati dokazila o
pravici uporabe in ustreznosti skladiščnih prostorov in opreme ter o
usposobljenosti izvršitelja za dejanja hrambe in upravljanja z zaseženimi
predmeti. 
Dokazila o pravici uporabe in ustreznosti skladiščnih
prostorov so: 
-       
predpogodba oziroma pogodba o zasebnem varovanju, sklenjena s
pooblaščenim subjektom; 
-       
dokazilo o pravici do uporabe (najemna pogodba) oziroma lastništvu sefa
in listina proizvajalca oziroma dobavitelja o lastnostih sefa; 
-       
druge listine, ki dokazujejo pravico do uporabe in ustreznost
skladiščnega prostora in opreme (npr. izpisek iz zemljiške knjige, za vpis v
zemljiško knjigo primerna prodajna, najemna oziroma zakupna pogodba, fakture,
listine proizvajalca oziroma dobavitelja o lastnostih opreme, uporabna in druga
predpisana upravna dovoljenja). 
Dokazila o usposobljenosti za opravljanje dejanj hrambe in
upravljanja so potrdila o končanem šolanju in izobrazbi, o preteklih delovnih
izkušnjah in strokovni usposobljenosti, potrdila o dodatnem izpopolnjevanju in
strokovna priporočila.
b) Pregled prostorov
11. člen
Za pravosodno upravo pristojna služba ministrstva (v
nadaljevanju: pristojna služba) pošlje fotokopije prejetih vlog za pridobitev
pooblastila komisijam za zasežene predmete (5. člen uredbe) na sedež okrožnega
sodišča, za katerega so imenovane, da opravijo pregled opreme in prostorov
tistih prijavljenih izvršiteljev, ki imajo sedež na območju njihovega okrožnega
sodišča. 
Po opravljenem pregledu komisija za zasežene predmete
ministrstvu posreduje svojo oceno o tem, ali prostori in oprema izvršiteljev izpolnjujejo
pogoje iz tega pravilnika. 
Na predlog komisije za zasežene predmete lahko minister
dovoli ponoven pregled zaradi odprave manjših pomanjkljivosti, v roku
petnajstih dni od dneva prejema zapisnika o pregledu. 
Komisija za zasežene predmete lahko vsak čas po vpisu v
register pooblaščenih izvršiteljev opravi nadzor nad izpolnjevanjem pogojev
glede ustreznosti prostorov in opreme, določenih s tem pravilnikom in drugimi
predpisi.
c) Odločanje o podelitvi pooblastila
12. člen
Ministrstvo vodi postopek za izdajo pooblastila v skladu s
tem pravilnikom po zakonu, ki ureja splošni upravni postopek. 
Pristojna služba na podlagi vlog, predložene dokumentacije in
ugotovitev pregleda iz prejšnjega člena, izdela obrazloženo mnenje o
upravičenosti izdaje pooblastila izvršitelju. 
Pred izdajo mnenja pristojna služba pridobi tudi mnenje
Zbornice izvršiteljev in predsednika okrožnega sodišča, za območje katerega se
podeli pooblastilo. 
Pristojna služba lahko dodatno preveri podatke iz vloge in
predložene dokumentacije s poizvedbami, pridobitvijo listin ter z drugimi
ustreznimi dokazili in postopki. 
Na podlagi mnenj iz drugega in tretjega odstavka tega člena
lahko minister za izvršitelje, ki niso izkazali pogoja usposobljenosti, odredi
še opravo preizkusa iz tretjega odstavka 6. člena tega pravilnika. 
Po prejemu mnenj iz drugega in tretjega odstavka tega člena
in morebitnem preizkusu iz prejšnjega odstavka tega člena, minister odloči o
podelitvi pooblastila vsem izvršiteljem, ki izpolnjujejo pogoje, določene s tem
pravilnikom. 
Če za območje posameznega okrožnega sodišča ni mogoče
imenovati najmanjšega števila izvršiteljev, ki je določeno v 3. členu uredbe,
minister ponovi poziv, lahko pa začasno imenuje za to območje tudi izvršitelje
z območja drugih okrožnih sodišč, če s tem soglašajo.
IV. REGISTER POOBLAŠČENIH IZVRŠITELJEV
13. člen
Register pooblaščenih izvršiteljev vodi ministrstvo. Register
se lahko vodi tudi z uporabo informacijske tehnologije. 
Register je sestavljen iz registrske knjige in zbirke listin.
V registrsko knjigo se vpisujejo naslednji podatki: 
1.     
zaporedna številka vpisa v register in datum vpisa v register; 
2.     
osebno ime, sedež in registrska številka izkaznice izvršitelja; 
3.     
območje sodnega okrožja, za katero je izvršitelj imenovan; 
4.     
številka in datum odločbe, s katero je minister pooblastil izvršitelja
za opravljanje dejanj hrambe in upravljanja na podlagi uredbe; 
5.     
številka in datum odločbe, s katero je minister preklical pooblastilo za
opravljanje dejanj hrambe in upravljanja na podlagi uredbe; 
6.     
datum izbrisa iz registra na lastno zahtevo. 
Vpise v register pooblaščenih izvršiteljev opravi po uradni
dolžnosti pristojna služba, po izdaji pooblastila iz šestega odstavka 12. člena
tega pravilnika in po izvršiteljevi predložitvi overjene fotokopije pogodbe iz
7. člena tega pravilnika. 
Registrsko knjigo overi ministrstvo s svojim pečatom in
podpisom uradne osebe, ki je pooblaščena za vodenje registra. 
Listine, na podlagi katerih je bil opravljen vpis oseb v
register, in listine, za katere ta pravilnik določa, da se predložijo
ministrstvu, se vložijo v zbirko listin.
14. člen
Izvršitelj se izbriše iz registra pooblaščenih izvršiteljev: 
-       
z dnem razrešitve izvršitelja po določbah zakona, ki ureja službo
izvršitelja; 
-       
z dnem odvzema pooblastila. 
Po izbrisu iz registra pooblaščenih izvršiteljev je dolžan
izvršitelj v najkasneje roku 15 dni skleniti vse evidence, ki dolžan voditi v
skladu z 8. členom tega pravilnika. 
Sklenjene evidence pregleda in potrdi pristojna komisija za
zasežene predmete, ki na podlagi pridobljenih podatkov obvesti vse izročitelje,
da odredijo potrebne ukrepe za zagotovitev ustreznega ravnanja z zaseženimi
predmeti, če se še vedno nahajajo v hrambi in upravljanju pri izbrisanem
izvršitelju. 
Po opravi pregleda iz prejšnjega odstavka tega člena je
dolžan izvršitelj predati ministrstvu vso dokumentacijo, ki jo je dolžan voditi
na podlagi uredbe in pravilnika ter vse podpisane in potrjene sklenjene
evidence prevzemnih zapisnikov, skupne evidence ter sklepno izjavo.
V. ODVZEM POOBLASTILA
15. člen
Pooblaščenemu izvršitelju se odvzame pooblastilo: 
1.     
če ne izpolnjuje pogojev, določenih s tem pravilnikom in uredbo; 
2.     
če da pisno izjavo ministru, da ne želi opravljati nalog pooblaščenega
izvršitelja. 
Posamezni razlogi za odvzem pooblastila iz prejšnjega
odstavka nastopijo: 
-       
razlog iz 1. točke z izvršljivostjo odločbe, s katero se ugotovi, da
izvršitelj več ne izpolnjuje pogojev za podelitve pooblastila; 
-       
razlog iz 2. točke trideseti dan od dneva, ko minister prejme pisno
izjavo izvršitelja. 
Odločbo o odvzemu pooblastila izda minister v skladu z
določbami zakona, ki ureja splošni upravni postopek.
16. člen
Izvršitelj je disciplinsko odgovoren za kršitev določb tega
pravilnika in uredbe, kar se ugotavlja v skladu s pravili in po postopku,
določenim z zakonom in predpisi, ki urejajo disciplinsko odgovornost
izvršitelja. 
Predlog za izvedbo disciplinskega postopka lahko poleg oseb,
določenih z zakonom, ki ureja izvršbo in zavarovanje, vloži tudi komisija za
zasežene predmete iz 5. člena uredbe.
VI. TARIFA ZA PLAČILO DELA IN STROŠKOV POOBLAŠČENEGA
IZVRŠITELJA
a) Splošna določba
17. člen
Plačilo pooblaščenega izvršitelja za opravljeno delo in
povrnitev dejanskih stroškov, ki jih je imel s hrambo in upravljanjem, se
obračuna v skladu z določbami tega pravilnika. 
Za vrednotenje plačila za delo in povračila tistih stroškov,
ki so opredeljeni v pravilniku o tarifi za plačilo dela izvršiteljev in o
povračilu stroškov v zvezi z njihovim delom (v nadaljevanju: tarifa), se
smiselno uporabljajo pravila tarife, razen če je s tem pravilnikom določeno
drugače. 
Za način in obračun plačila pooblaščenega izvršitelja se
smiselno uporabljajo določbe pravilnika, ki ureja o opravljanje službe
izvršitelja, razen če je s tem pravilnikom določeno drugače.
b) Predujem
18. člen
Izvršitelj lahko zahteva od organa, ki mu odredi hrambo in
upravljanje z zaseženimi predmeti (v nadaljnjem besedilu: izročitelj), da na
izvršiteljev račun plača predujem za plačilo in stroške hrambe in upravljanja z
zaseženimi predmeti za vsak mesec hrambe in upravljanja posebej. 
Višina predujma ne sme biti večja od seštevka predvidenega
plačila za dejanja hrambe in upravljanja ter višine stroškov, ki bodo pri tem
nastali izvršitelju v enem mesecu. 
Rok za plačilo predujma ne sme biti krajši od tridesetih dni.
c) Odmera plačila po vrednosti predmetov
19. člen
Če je odmera cene izvršiteljske storitve v skladu s tarifo
vezana na vrednost terjatve, se za odmero plačila na podlagi tega pravilnika
uporabi ocenjena vrednost zaseženega predmeta, ki jo v predkazenskem ali
kazenskem postopku določi sodišče oziroma drug pristojni državni organ.
č) Hramba in manipulacija
20. člen
Plačilo za hrambo zaseženih predmetov, ki jih izvršitelj
hrani v lastnih prostorih, znaša 1,5 točke na dan za vsakih 100 kg predmetov,
če njihova skupna teža ne presega 5 ton, sicer pa eno točko na dan za vsakih
100 kg predmetov. 
Plačilo za manipulacijo znaša 10 točk za vsakih 100 kg
predmetov, če njihova skupna teža ne presega 5 ton, sicer pa 7 točk za vsakih
100 kg, vendar ne več kot 700 točk. 
V primeru, ko je v skladu z odredbo za hrambo predmetov
potrebno zagotoviti zasebno varovanje oziroma sef, se plačilo za hrambo v
lastnih prostorih poveča za 50 odstotkov.
d) Upravljanje z nepremičninami
21. člen
Plačilo za dejanja upravljanja z nepremično, ki se morajo
opraviti v skladu z odredbo izročitelja, pa niso določena v tarifi, se
obračunava po običajnih cenah, ki jih v kraju, kjer se nahaja nepremična,
obračunavajo fizične in pravne osebe, ki so pooblaščene za opravljanje teh
dejanj. 
Stroški za dejanja upravljanja z nepremičnino se obračunavajo
v skladu s tarifo. 
Izročitelj je dolžan izvršitelju na podlagi ustreznih dokazil
povrniti tudi druge potrebne stroške, ki niso zajeti v tarifi in so nastali pri
opravljanju z odredbo izročitelja določenih dejanj upravljanja zaradi
zagotovitve varstva pravic in izpolnjevanja obveznosti tretjih oseb, rednega
vzdrževanja in zavarovanja vrednosti nepremičnine.
e) Upravljanje s premoženjskimi oziroma materialnimi pravicami
in poslovnimi deleži
22. člen
Plačilo za dejanja upravljanja s terjatvami, vrednostnimi
papirji in drugimi premoženjskimi oziroma materialnimi pravicami ter poslovnimi
deleži, znaša dva odstotka njihove povprečne čiste letne vrednosti za vsako
leto upravljanja, če je upravljanje trajalo krajši čas, pa temu sorazmerni del
letnega plačila, vendar ne manj kot 1/12 letnega plačila. 
Pri upravljanju s terjatvami, vrednostnimi papirji in drugimi
premoženjskimi oziroma materialnimi pravicami ter poslovnimi deleži iz prejšnjega
odstavka, se smiselno uporablja določba drugega in tretjega odstavka prejšnjega
člena.
f) Sestava prevzemnega zapisnika
23. člen
Plačilo za sestavo prevzemnega zapisnika in vpis v skupno
evidenco znaša 50 točk.
VII. KONČNI DOLOČBI
24. člen
Obrazca ZASEG št.1 in ZASEG št. 2 sta sestavni del tega
pravilnika in sta objavljena skupaj z njim.
25. člen
Ta pravilnik začne veljati naslednji dan po objavi v Uradnem
listu RS.
Št. 165-02-5/2002
Ljubljana, dne 11. junija 2002.
Minister za pravosodje 
mag. Ivan Bizjak l. r.

Obrazec
ZASEG št. 1 - obrazec prevzemnega zapisnika
Obrazec
ZASEG št. 2 - obrazec skupne letne evidence o prevzetih zaseženih predmetih