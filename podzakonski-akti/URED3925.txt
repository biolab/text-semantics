1. člen
(vsebina uredbe)
Ta uredba ureja sodelovanje, obveščanje in usklajevanje: 
-       
med ministrstvi in vladnimi službami, 
-       
med Ministrstvom za zunanje zadeve (v nadaljnjem besedilu: MZZ), Vlado
Republike Slovenije (v nadaljnjem besedilu: vlada) in predsednikom Republike
Slovenije (v nadaljnjem besedilu: predsednikom republike), 
-       
med MZZ, vlado in Državnim zborom Republike Slovenije (v nadaljnjem
besedilu: državni zbor), 
-       
med MZZ in Državnim svetom Republike Slovenije (v nadaljnjem besedilu:
državni svet), 
-       
med MZZ in samoupravnimi lokalnimi skupnostmi.
2. člen
(pomen izrazov)
Izrazi, uporabljeni v tej uredbi imajo naslednji pomen: 
-       
»predstavniki vlade« po tej uredbi so predsednik vlade, ministri,
predstojniki vladnih služb, vodje vladnih delegacij in posebni odposlanci
vlade, 
-       
»srečanje« je bilateralni sestanek predsednika republike, predsednika
državnega zbora, predsednika državnega sveta in predstavnikov vlade s
predstavniki drugih držav in mednarodnih organizacij v Republiki Sloveniji ali
v tujini in udeležba na mednarodnih konferencah v Republiki Sloveniji ali v
tujini. Srečanja so državna, uradna, delovna in neuradna, 
-       
»državno srečanje« je srečanje med šefi držav ali vlad, 
-       
»uradno srečanje« je srečanje predsednika republike in predstavnikov
vlade, do katerega pride na povabilo države gostiteljice po načelu vzajemnosti,
-       
»delovno srečanje« je srečanje, do katerega pride na povabilo gostitelja
in je namenjeno obravnavi medsebojnih odnosov, 
-       
»neuradno srečanje« je srečanje predsednika republike in predstavnikov
vlade, ki poteka brez uradnih časti in je namenjeno neformalni izmenjavi
stališč, 
-       
»izhodišče« je stališče vlade glede vsebine pogovorov na srečanjih
predstavnikov vlade, 
-       
»poročilo o srečanju« vsebuje zapisnik vsebine pogovora na srečanju,
poročilo o sprejetih mednarodnih obveznostih in oceno srečanja. Poročilo o
srečanju se pripravi najpozneje v desetih dneh od zaključka srečanja, 
-       
»informacija za predsednika republike« je stališče vlade glede vsebine
pogovorov na srečanjih predsednika republike.
3. člen
(sodelovanje, obveščanje in usklajevanje znotraj vlade
oziroma med ministrstvi in vladnimi službami)
(1) Ministrstva in vladne službe, ki načrtujejo srečanja, so
dolžne posredovati predloge izhodišč za srečanja v potrditev vladi. 
(2) Ministrstva in vladne službe, ki načrtujejo srečanja, na
katerih se obravnavajo vprašanja, ki sodijo v delovno področje MZZ, so dolžne
pred obravnavo izhodišč obvestiti MZZ o predvidenih aktivnostih in zaprositi za
mnenje o vsebinskem okviru pogovorov. Ministrstva in vladne službe lahko
storitve predstavništev Republike Slovenije v tujini uporabljajo preko MZZ. 
(3) Ministrstva in vladne službe najpozneje do 10. decembra v
tekočem letu pošljejo načrt predvidenih srečanj za naslednje leto MZZ.
4. člen
(sodelovanje, obveščanje in usklajevanje vlade s
predsednikom republike)
(1) Vlada na predlog MZZ za načrtovana srečanja sprejme informacijo
za predsednika republike in jo pošlje predsedniku republike. 
(2) O pomembnih mednarodnih dejavnostih predsednika republike
lahko daje vlada predsedniku republike mnenja in priporočila. 
(3) MZZ v okviru svojih pristojnosti obvešča predsednika republike
o pomembnih zadevah s področja mednarodnih odnosov. Na zaprosilo predsednika
republike daje mnenja in predloge glede mednarodnih dejavnosti, ki jih
predsednik republike opravlja pri izvrševanju svoje funkcije. Predsednik
republike lahko storitve predstavništev Republike Slovenije v tujini uporablja
preko MZZ. 
(4) MZZ zaprosi Urad predsednika republike, da pošlje MZZ do
10. decembra v tekočem letu program predvidenih srečanj predsednika republike
za naslednje leto.
5. člen
(sodelovanje, obveščanje in usklajevanje MZZ z državnim
zborom)
(1) MZZ obvešča državni zbor o pomembnih zadevah s področja
zunanje politike. MZZ daje na pobudo državnega zbora in njegovih delovnih teles
pojasnila o zunanjepolitični dejavnosti. Državni zbor lahko storitve
predstavništev Republike Slovenije v tujini uporablja preko MZZ. 
(2) MZZ zaprosi državni zbor, da pošlje MZZ do 10. decembra v
tekočem letu program predvidenih srečanj predsednika državnega zbora za
naslednje leto.
6. člen
(sodelovanje, obveščanje in usklajevanje MZZ z državnim
svetom)
(1) MZZ daje na pobudo državnega sveta pojasnila o
zunanjepolitični dejavnosti. Državni svet lahko storitve predstavništev
Republike Slovenije v tujini uporablja preko MZZ. 
(2) MZZ zaprosi državni svet, da pošlje MZZ do 10. decembra v
tekočem letu program predvidenih srečanj predsednika državnega sveta za
naslednje leto.
7. člen
(sodelovanje, obveščanje in usklajevanje MZZ s samoupravnimi
lokalnimi skupnostmi)
Samoupravne lokalne skupnosti, ki načrtujejo srečanja s
predstavniki drugih držav ali važnejša srečanja samoupravnih lokalnih
skupnosti, ki se nanašajo na čezmejne stike ali na zunanje zadeve Republike
Slovenije in sodijo v delovno področje MZZ, na lastno pobudo obvestijo MZZ o
predvidenih aktivnostih in zaprosijo za mnenje o vsebinskem okviru pogovorov.
Samoupravne lokalne skupnosti lahko storitve predstavništev Republike Slovenije
v tujini uporabljajo preko MZZ.
8. člen
(enotni program predvidenih srečanj)
(1) Na podlagi predloženih programov MZZ pripravi enotni
program predvidenih srečanj in ga do 18. decembra v tekočem letu predloži
vladi. Vlada sprejme enotni program predvidenih srečanj do konca tekočega leta
za naslednje leto. 
(2) Vlada lahko med letom dopolnjuje sprejeti enotni program
predvidenih srečanj z vsakokratnim sprejetjem izhodišč. Na njegovo pobudo ga
lahko dopolni tudi z vsakokratnim sprejetjem informacije za predsednika
republike. 
(3) Državna, uradna in delovna srečanja se odvijajo po
enotnem programu predvidenih srečanj. 
(4) Če državnega, uradnega ali delovnega srečanja ni v
enotnem programu predvidenih srečanj, MZZ, Protokol RS, vladne službe in
diplomatsko-konzularna predstavništva RS v okviru možnosti nudijo le
najnujnejšo tehnično podporo za izvedbo takšnega srečanja.
9. člen
(zaprosila predstavništvom Republike Slovenije v tujini)
Predstavništvo Republike Slovenije v tujini, ki od katere
koli institucije ali funkcionarja zunaj MZZ prejme zaprosilo za sodelovanje, je
dolžno prosilca napotiti na pristojni direktorat MZZ in pridobiti navodilo MZZ
za nadaljnje ravnanje. Navodilo o ravnanju predstavništva uskladi pristojni
generalni direktor. O predlogu navodila obvesti državnega sekretarja
ministrstva in ministra, pristojnega za zunanje zadeve.
10. člen
(notranji akt MZZ)
Postopek z zaprosilom iz drugega odstavka 3. člena, tretjega
odstavka 4. člena in 7. člena, pobudo iz prvega odstavka 5. člena in prvega
odstavka 6. člena ter postopek priprave informacije za predsednika republike iz
prvega odstavka 4. člena znotraj MZZ in disciplinska odgovornost se uredijo z
notranjim aktom ministra, pristojnega za zunanje zadeve.
11. člen
(končna določba)
Ta uredba začne veljati naslednji dan po objavi v Uradnem
listu Republike Slovenije.
Št. 00724-102/2005/9
Ljubljana, dne 1. decembra 2005
EVA 2005-1811-0141
Vlada Republike Slovenije
Janez Janša l.r. 
Predsednik