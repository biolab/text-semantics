1. člen
(vsebina)
Ta pravilnik določa pogoje glede strokovne,
prostorske in tehnične usposobljenosti laboratorijev za izvajanje
laboratorijskih preiskav (v nadaljnjem besedilu: preskusi) vzorcev zaradi
diagnostike škodljivih organizmov, način obveščanja ter obliko poročil o
preskusu, ki jih laboratoriji izdajajo, v skladu z Direktivo Sveta 2000/29/ES z
dne 8. maja 2000 o varstvenih ukrepih proti vnosu organizmov, škodljivih za
rastline in rastlinske proizvode, v Skupnost in proti njihovemu širjenju v Skupnosti
(UL L št. 169 z dne 10.7.2000, str.1),  zadnjič spremenjeno z Direktivo
Komisije 2010/1/EU z dne 8. januarja 2010 o spremembi prilog II, III in IV k
Direktivi Sveta 2000/29/ES o varstvenih ukrepih proti vnosu organizmov,
škodljivih za rastline ali rastlinske proizvode, v Skupnost in proti njihovemu
širjenju v Skupnosti (UL L št. 7 z dne 12.1.2010, str. 17).
2. člen
(pomen izrazov)
Izrazi, uporabljeni v tem pravilniku, imajo
naslednji pomen:
-      
“laboratorij” je organ, ki izvaja preskuse vzorcev zaradi določitve
škodljivih organizmov.
-      
“vzorec” je določena količina rastlin, rastlinskih proizvodov, zemlje,
škodljivih organizmov ali kateri koli drug organizem, predmet ali snov, ki
lahko vsebuje ali širi škodljive organizme;
-      
“uradni vzorec” je vzorec, ki ga odvzame pristojni inšpektor oziroma
pravna ali fizična oseba, ki izvaja javno pooblastilo oziroma javno službo po
zakonu, ki ureja zdravstveno varstvo rastlin;
-      
“preskus” je tehnična operacija, ki zajema določitev ene ali več
karakteristik danega vzorca po točno določenem postopku;
-      
“diagnostična metoda” je tehnični postopek za izvajanje preskusa;
-      
“škodljivi organizem” je organizem, ki sodi v živalski ali rastlinski
svet, virus, mikoplazma (fitoplazma) ali drugi patogeni organizem, ki je
škodljiv rastlinam ali rastlinskim proizvodom;
-      
“sistem zagotavljanja kakovosti” je notranji sistem obvladovanja
organiziranosti laboratorija za izvajanje specifičnih preskusov na način, ki
zagotavlja stalno učinkovitost postavljene ureditve;
-      
“poročilo o preskusu” je dokument, ki ga izda laboratorij in ki natančno,
jasno in nedvoumno podaja analizni izvid z rezultati preskusa in druge
predpisane podatke, povezane s preskusom.
3. člen
(laboratorij)
Laboratorij izvaja preskuse vzorcev, ki jih
odvzame pravna ali fizična oseba (v nadaljnjem besedilu: naročnik) oziroma jih
odvzame sam na podlagi programa, ki ga odobri Fitosanitarna uprava Republike
Slovenije (v nadaljnjem besedilu: uprava).
Laboratorij zabeleži vsak prejeti vzorec
pod ustrezno identifikacijsko številko, ki omogoča sledljivost v postopku
preskusa.
Po opravljenem
preskusu laboratorij posreduje naročniku poročilo o preskusu (v nadaljnjem
besedilu: poročilo), ki potrdi ali ovrže sum o navzočnosti določenega
škodljivega organizma oziroma navede razloge, zakaj preskus ni dal rezultata.
Laboratorij skrbi za varstvo zaupnih
informacij in opravlja preskuse za vse naročnike enako kakovostno, z enako
zanesljivostjo rezultatov in nepristransko. V ta namen mora razpolagati s
seznamom preskusov in cenikom preskusov.
4. člen
(organiziranost)
Laboratorij je lahko samostojna
organizacija ali pa je sestavni del večje organizacije.
Laboratorij mora biti organiziran za
izvajanje preskusov. Imeti mora dokument, ki prikazuje:
-      
organiziranost laboratorija in razporeditev odgovornosti;
-      
poimensko določenega vodjo laboratorija;
-      
poimensko določenega vodjo obvladovanja kakovosti;
-      
standardne operativne postopke za izvedbo preskusa;
-      
poslovnik kakovosti v skladu s tretjim odstavkom 9. člena tega
pravilnika.
Dokument iz prejšnjega odstavka mora biti
tekoče vzdrževan in mora prikazovati dejansko stanje organiziranosti in
odgovornosti.
5. člen
(osebje)
Laboratorij mora imeti dokumentacijo, iz
katere je razvidno:
-      
da ima zadostno število osebja z ustrezno strokovno izobrazbo in
opravljenim izpopolnjevanjem ter tehničnim znanjem in izkušnjami, kot je
potrebno za posamezne dodeljene delovne funkcije;
-      
opis delovnih mest in specifikacije strokovne izobrazbe, tehničnega
znanja, izpopolnjevanja in izkušen za vse osebje;
-      
da laboratorij in njegovo osebje ni pod komercialnimi, finančnimi ali
drugimi pritiski, ki bi lahko vplivali na tehnično presojo in se ne ukvarja z
nobeno dejavnostjo, ki bi lahko ogrozila zaupanje v neodvisnost njegove presoje
in integriteto njegovih aktivnosti, oziroma bi bila v navzkrižju interesov;
-      
da skrbi za nenehno izpopolnjevanje znanja svojega osebja.
6. člen
(prostori)
Okolje, v katerem se izvaja dejavnost, ne
sme ogroziti veljavnosti rezultatov ali negativno vplivati na zahtevano točnost
preskusa. Prostori za izvajanje dejavnosti morajo biti zavarovani pred
prekomernimi vplivi vročine, vlage, pare, vibracij in podobno ter morajo biti
redno vzdrževani. Delovni prostori morajo biti dovolj prostorni, da se s tem
zmanjša tveganje poškodb ali nevarnosti in da je osebju omogočeno prosto in učinkovito
gibanje.
Dostop in uporaba vseh prostorov, ki so
namenjeni izvajanju dejavnosti, morajo biti urejeni na način, ki ustreza
njihovemu namenu.
Posebej morajo biti določeni pogoji za
vstop oseb, ki niso zaposlene v laboratoriju.
Poskrbeti je potrebno za primerne ukrepe,
ki zagotavljajo red in čistočo v vsem laboratoriju in za to, da je vsa oprema,
ki je potrebna za izvajanje dejavnosti, enostavno dostopna. Če so v zvezi s tem
posebni postopki, jih je potrebno dokumentirati.
7. člen
(oprema)
Laboratorij mora biti opremljen z opremo,
ki se zahteva za pravilno izvajanje preskusov.
Vsa oprema mora biti pravilno vzdrževana.
Vzdrževalni postopki morajo biti podrobno opisani.
Vsak del opreme oziroma napravo, ki je bila
preobremenjena, se je z njo napačno ravnalo, daje sumljive merilne rezultate
ali za katero se je pri kalibraciji oziroma kako drugače izkazalo, da je v
okvari, je treba vzeti iz uporabe in jasno označiti, da je v okvari. Hraniti jo
je potrebno na vnaprej določenem mestu do popravila in dokler se s poskusom ali
kalibracijo ne dokaže, da zadovoljivo opravlja svojo funkcijo. Ob tem je treba raziskati vpliv te okvare na predhodno izvedene preskuse.
Za vsak pomembnejši del laboratorijske
opreme mora laboratorij voditi zapise, ki morajo vsebovati naslednje podatke:
-      
ime naprave;
-      
ime proizvajalca, identifikacijo tipa in serijsko številko;
-      
datum prevzema in datum začetka uporabe;
-      
trenutno lokacijo, če je to primerno;
-      
tehnično stanje ob prevzemu;
-      
podrobnosti o opravljenih vzdrževalnih delih;
-      
opis okvar, nepravilnega delovanja, modifikacij ali popravil.
Laboratorijsko opremo, ki se uporablja v
laboratoriju in za katero je predvidena kalibracija, je treba kalibrirati, preden
se izroči v uporabo. Nadaljnje kalibracije se morajo izvajati v skladu s postavljenim
programom za to opremo. Če je potrebno, se laboratorijska oprema v obdobju med
rednimi kalibracijami še dodatno preverja.
Laboratorijska oprema mora omogočiti
zahtevano točnost in mora ustrezati vsem standardnim specifikacijam, ki so
relevantne za zadevne preskuse. Novo opremo je treba pred uporabo kalibrirati
in preveriti glede ustreznosti zadevnim standardnim specifikacijam.
Osebju morajo biti na voljo primerna,
ažurna in pisna navodila za uporabo opreme, vključno s priročniki proizvajalcev
opreme.
Vse zahteve iz tega člena veljajo tudi za
opremo, ki se uporablja posredno (pomožna oprema).
8. člen
(diagnostične metode)
Laboratorij mora uporabljati mednarodno
priznane in ustrezno validirane diagnostične metode. Diagnostične metode za
izvajanje preskusov so definirane s standardi Evropske in mediteranske
organizacije za varstvo rastlin (European and Mediteranean Plant Protection
Organization – EPPO) ali drugimi normativnimi dokumenti, ki jih lahko preskrbi
uprava oziroma so tam na vpogled.
Kadar je potrebno uporabljati diagnostične
metode ali druge postopke, ki niso standardizirani, morajo biti le-ti ustrezno
dokumentirani.
Laboratorij sodeluje v medlaboratorijskih
primerjalnih preskusih oziroma je osebje del mednarodne diagnostične mreže s
svojega specifičnega področja, kjer je to mogoče.
9. člen
(sistem zagotavljanja kakovosti)
Laboratorij mora imeti vzpostavljen sistem
zagotavljanja kakovosti, ki mora ustrezati vrsti, področju in obsegu laboratorija
v skladu s 3. in 4. členom tega pravilnika.
Elementi sistema zagotavljanja kakovosti
morajo biti dokumentirani v poslovniku kakovosti, ki mora biti na voljo za
uporabo osebju laboratorija. Za nenehno izpopolnjevanje in ažuriranje
poslovnika kakovosti mora skrbeti imenovani odgovorni član osebja laboratorija.
Poslovnik kakovosti mora vsebovati vsaj
naslednje postavke:
-      
izjavo o politiki kakovosti;
-      
strukturo laboratorija;
-      
operativne in funkcionalne aktivnosti v zvezi s kakovostjo, tako da je
vsak sodelujoči v teh aktivnostih seznanjen z obsegom in omejitvami svoje
odgovornosti;
-      
navodila v zvezi s postopki zagotavljanja kakovosti, specifična za vsak
preskus, če je to primerno;
-      
postopke, po katerih se ravna v primeru, kadar osebje iz kakršnegakoli
razloga ravna v nasprotju z dokumentirano politiko in postopki. Kadar bi tako
odstopanje lahko vplivalo na rezultate preskusov, morajo ti postopki zahtevati,
da se delo takoj prekine, identificira zadevne vzorce ter ustrezno izloči
oziroma odstrani. Izvesti je potrebno vse poizvedbe in ukrepe za odpravo napak
v postopku, preden se nadaljuje z delom;
-      
postopke za preprečevanje izpusta škodljivega organizma v okolje;
-      
postopke za ukrepanje v primeru nestrinjanja naročnika preskusa z
rezultatom preskusa.
Vodstvo ali pooblaščenci vodstva morajo
sistematično in periodično pregledovati sistem zagotavljanja kakovosti, da se s
tem zagotovi stalna učinkovitost postavljene ureditve in da se začno morebitni
potrebni ukrepi za odpravo napak v postopku. Preglede je treba dokumentirati,
vključno s podrobnostmi v zvezi z ukrepi za odpravo napak v postopku.
Odstopanja od dokumentirane politike in
postopkov ali od standardnih specifikacij se lahko dovolijo v primerih, ko se
lahko dokaže, da za to obstajajo utemeljeni tehnični razlogi ter da s tem ni
ogrožena kakovost preskusov. Obrazložitev, da je odstopanje upravičeno, mora
biti skupaj z odobritvijo vodstva zapisana v vseh zadevnih zapisih.
10. člen
(poročilo o preskusu)
Poročilo izda laboratorij kot uradno izjavo
v skladu z zakonom, ki ureja zdravstveno varstvo rastlin, po končanem postopku
preskusa in vsebuje vsaj analizni izvid v skladu z 11. členom tega pravilnika.
Poročilo lahko vsebuje tudi druge podatke,
ki so ločeni od analiznega izvida in označeni kot »Dodatek k analiznemu izvidu«
v skladu s 13. členom tega pravilnika.
Oblika poročila mora biti glede na vrsto preskusa
čim bolj standardizirana.
Popravki ali dodatki k poročilu se smejo po
izdaji poročila izvesti tako, da se izdela poseben dokument, ki mora biti
sledljivo označen, na primer “Dodatek k poročilu o preskusu št.________”.
11. člen
(analizni izvid)
Analizni izvid mora vsebovati vsaj
naslednje informacije:
1.    
ime in naslov laboratorija ter kraj, kjer je bil preskus opravljen, če
se razlikuje od naslova laboratorija;
2.    
identifikacijo analiznega izvida (na primer zaporedno številko);
3.    
ime in naslov naročnika preskusa;
4.    
opis in identifikacijo vzorca;
5.    
datum prejema vzorca in datum(e) izvajanja preskusa;
6.    
identifikacijo specifikacije za preskus ali opis diagnostične metode ali
postopka;
7.    
vsako odstopanje od specifikacije za preskus, dodatek k specifikaciji
ali opustitev kake postavke v specifikaciji kakor tudi vse druge informacije,
ki so za določen preskus pomembne;
8.    
identifikacija uporabljenih nestandardiziranih diagnostičnih metod ali
postopkov;
9.    
rezultat preskusa v skladu z 12. členom tega pravilnika;
10.  podpis
in naziv ali ustrezno označbo oseb(e), ki prevzema tehnično odgovornost za
analizni izvid, ter datum izdaje analiznega izvida;
11.  izjavo,
da se rezultati preskusa nanašajo izključno na primerke, ki so bili preiskani;
12.  izjavo,
da se analizni izvid brez pisnega pristanka laboratorija ne sme reproducirati.
Analizni izvid ne sme vsebovati nobenih
nasvetov ali priporočil, ki bi izhajali iz rezultatov preskusa.
12. člen
(rezultat preskusa)
Rezultati preskusa iz 9. točke prejšnjega člena
so lahko izmerjene vrednosti, ugotovitve vizualne preiskave, determinacije,
praktična uporaba vzorca, izpeljani rezultati ali kakršna koli druga opažanja v
teku preskusa.
Rezultati preskusa morajo biti podani natančno,
jasno, popolno in nedvoumno ter v skladu z napotki, ki so lahko sestavni del diagnostičnih metod. Rezultat preskusa potrdi ali ovrže sum na okužbo s škodljivim
organizmom.
Na podlagi rezultatov preskusov, dobljenih
na vzorcih, ki so bili statistično izbrani iz večje partije, serije ali količine,
se lahko delajo sklepi o lastnostih partije, serije ali količine. Vsaka
ekstrapolacija rezultatov preskusa na lastnosti partije, serije ali proizvodne
količine mora biti podana v ločenem dokumentu.
Če preskus ne da rezultatov, je potrebno v
analiznem izvidu to navesti, v dodatku k analiznemu izvidu pa podati razloge v
skladu s tem pravilnikom.
Če laboratorij prejme neustrezen vzorec,
lahko presodi o smiselnosti preskusa. Če preskusa ne izvede, v analiznem izvidu
navede, da preskus ni bil opravljen, v dodatku k analiznemu izvidu pa navede
razloge v skladu s tem pravilnikom.
13. člen
(dodatek k analiznemu izvidu)
Podatki, ki jih lahko vsebuje »Dodatek k
analiznemu izvidu«, so:
-      
meritve, preiskave in rezultati, podprti s tabelami, diagrami, skicami
in fotografijami, kakor ustreza danemu primeru, ter vse opažene nepravilnosti;
-      
opis postopka vzorčenja, kjer to pride v poštev;
-      
nasveti in priporočila;
-      
drugi podatki.
14. člen
(obveščanje)
Po en izvod poročila
prejme naročnik.
Po en izvod poročila
prejme plačnik, če je drug kot naročnik.
V primeru potrditve škodljivega organizma s
seznamov I.A in II.A pravilnika, ki ureja postopke za preprečevanje vnosa,
širjenja in zatiranje škodljivih organizmov rastlin, rastlinskih proizvodov in
nadzorovanjih predmetov (v nadaljnjem besedilu: karantenskih škodljivih organizmov),
mora laboratorij nemudoma obvestiti pristojnega inšpektorja oziroma pooblaščenega
izvajalca javne službe in upravo.
V primeru, ko laboratorij prvič potrdi
karantenski škodljivi organizem, o tem takoj obvesti upravo in Inšpektorat RS
za kmetijstvo, gozdarstvo, lov in ribištvo. Laboratorij pošlje tak vzorec v
dodatno potrditev v drug domač ali tuj laboratorij z ustreznimi referencami.
Prvo obvestilo iz tretjega in četrtega
odstavka tega člena se lahko opravi po elektronski pošti ali po telefonu. Končno
obvestilo se izdela v pisni obliki.
V primeru iz tretjega in četrtega odstavka
tega člena, ko vzorec ni bil odvzet uradno, diagnostični laboratorij sporoči
naročniku, da je o najdbi obvestil pristojne organe.
15. člen
(javno pooblastilo)
Za opravljanje preskusov uradnih vzorcev na
karantenske škodljive organizme mora laboratorij pridobiti javno pooblastilo
uprave, v skladu z zakonom, ki ureja zdravstveno varstvo rastlin, tako, da
vloži na upravo pisno vlogo s predložitvijo poslovnika kakovosti in dokazili,
da izpolnjuje pogoje iz tega pravilnika.
Uprava z odločbo dodeli javno pooblastilo
laboratoriju za opravljanje preskusov uradnih vzorcev, če je ta organiziran kot
javni zavod, ki deluje na področju kmetijstva in gozdarstva. Drugim pravnim in
fizičnim osebam uprava dodeli javno pooblastilo na podlagi javnega razpisa.
16. člen
(javne službe)
Izvajanje preskusov zaradi diagnostike
nekarantenskih škodljivih organizmov opravljajo laboratoriji kot javno službo, če
izpolnjujejo splošne pogoje zlasti iz 3., 5., 6. člena, prvega in drugega
odstavka 7., 8., 10., 11., 12., 13. in 14. člena tega pravilnika.
Javnim zavodom, ki delujejo na področju
kmetijstva in gozdarstva, uprava dodeli koncesijo na podlagi vloge z odločbo o
upravnem postopku. Drugim pravnim in fizičnim osebam uprava dodeli koncesijo na
podlagi javnega razpisa.

Pravilnik o pogojih glede strokovne,
prostorske in tehnične usposobljenosti laboratorijev za izvajanje laboratorijskih
preiskav zaradi diagnostike škodljivih organizmov (Uradni list RS, št. 82/02)
vsebuje naslednjo prehodno in končno določbo:
»17. člen
(prehodna določba)
Določbe iz 4., 9. in 15. člena tega pravilnika se začnejo uporabljati 1. januarja 2004, do takrat pa preskuse
opravljajo pooblaščeni izvajalci določenih nalog javne službe za varstvo
rastlin.
18. člen
(končna določba)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembi pravilnika o pogojih
glede strokovne, prostorske in tehnične usposobljenosti laboratorijev za
izvajanje laboratorijskih preiskav zaradi diagnostike škodljivih organizmov
(Uradni list RS, št. 131/03)
spreminja 17. člen pravilnika tako, da se glasi:
»17. člen
(prehodna
določba)
Določbe iz 4., 9. in 15. člena tega pravilnika se začnejo uporabljati 1. januarja 2005, do takrat pa preskuse
opravljajo pooblaščeni izvajalci določenih nalog javne službe za varstvo
rastlin.«;
 
ter vsebuje naslednjo končno določbo:
»2. člen
(uveljavitev
pravilnika)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o pogojih glede strokovne, prostorske in tehnične usposobljenosti
laboratorijev za izvajanje laboratorijskih preiskav zaradi diagnostike
škodljivih organizmov (Uradni list RS, št. 1/11)
vsebuje naslednjo končno določbo:
»5. člen
Ta pravilnik začne veljati naslednji dan po
objavi v Uradnem listu Republike Slovenije.«.