1. člen
Ta pravilnik določa podrobnejše pogoje za: 
-    
imenovanje pokuševalcev za organoleptično oceno vina, mošta in drugih
proizvodov iz grozdja in vina (v nadaljnjem besedilu: pokuševalec), 
-    
imenovanje organizacije, ki je pooblaščena za preizkušanje pokuševalcev
in organoleptičnih sposobnosti kmetijskih inšpektorjev (v nadaljnjem besedilu:
pooblaščena organizacija), in 
-    
pogoje, ki jih mora izpolnjevati pooblaščena organizacija.
2. člen
Pokuševalci so fizične osebe, ki jih na podlagi njihove vloge
imenuje minister, pristojen za kmetijstvo, gozdarstvo in prehrano (v nadaljnjem
besedilu: minister), z odločbo v upravnem postopku.
3. člen
V vlogi mora biti navedeno, katero interesno skupino, v
skladu s predpisom, ki ureja ocenjevanje mošta, vina in drugih proizvodov iz
grozdja in vina kandidat za pokuševalca želi zastopati. 
V vlogi mora biti navedeno, da pokuševalec izpolnjuje naslednje
pogoje: 
-    
da je star najmanj 18 let in največ 70 let, 
-    
da ima opravljen preizkus sposobnosti ter poznavanja enologije in
predpisov o vinogradništvu in vinarstvu (v nadaljnjem besedilu: preizkus
usposobljenosti) pri pooblaščeni organizaciji ali pri organizaciji, ki jo je za
to dejavnost imenoval Mednarodni urad za trto in vino – Office
international de la vigne et du vin, 
-    
da ima najmanj srednješolsko izobrazbo.
4. člen
Ne glede na določbo prve alinee drugega odstavka prejšnjega
člena lahko pokuševalec, ki je starejši od 70 let, še naprej opravlja delo
pokuševalca, če vsako leto uspešno opravi preizkus organoleptičnih sposobnosti
pri pooblaščeni organizaciji.
5. člen
Minister lahko z odločbo razreši pokuševalca, če na podlagi
mnenja Strokovnega društva vinogradnikov in vinarjev Slovenije ugotovi, da
pokuševalec opravlja svoje delo nestrokovno ali nepošteno oziroma v nasprotju s
splošno strokovno prakso pokuševalcev.
6. člen
Preizkus usposobljenosti kandidatov za pokuševalce in
preizkus organoleptičnih sposobnosti kmetijskih inšpektorjev izvaja pooblaščena
organizacija, ki jo na podlagi izvedenega javnega razpisa z odločbo imenuje
minister. Odločbo o imenovanju pooblaščene organizacije ministrstvo, pristojno
za kmetijstvo, objavi v Uradnem listu Republike Slovenije. 
Pooblaščena organizacija mora za izvajanje izobraževanja in
preizkušanje usposobljenosti izpolnjevati zlasti naslednje pogoje: 
-    
imeti mora izdelan program usposabljanja kandidatov za pokuševalce,
predvsem s področja enologije, metod ocenjevanj vina, mošta in drugih
proizvodov iz grozdja in vina in predpisov s področja vinogradništva in
vinarstva; 
-    
imeti mora določen način in postopek preizkušanja usposobljenosti kandidatov
za pokuševalce in preizkusa organoleptičnih sposobnosti kmetijskega
inšpektorja; 
-    
imeti mora ustrezne kadre ter druge pogoje za izvajanje usposabljanja
ter preizkušanje usposobljenosti kandidatov za pokuševalce in preizkusa
organoleptičnih sposobnosti kmetijskih inšpektorjev.
7. člen
Ta pravilnik začne veljati naslednji dan po objavi v Uradnem
listu Republike Slovenije.
Št. 321-03-125/01
Ljubljana, dne 22. avgusta 2001.
Minister 
za kmetijstvo, gozdarstvo 
in prehrano 
mag. Franc But l. r.