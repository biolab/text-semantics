1. člen
(namen in področje uporabe smernic)
(1) Evropski organ za vrednostne papirje in trge
(v nadaljevanju ESMA) je v skladu s prvim odstavkom 16. člena Uredbe
(EU) 1095/20101 dne 8. decembra 2021 objavil Smernice o
poročanju o neuspešnih poravnavah na podlagi člena 7 uredbe o centralnih
depotnih družbah, ki so objavljene na njegovi spletni strani.
(2) Smernice so namenjene:
1.     
pristojnim organom, ki so imenovani na podlagi 11. člena Uredbe
(EU) št. 909/20142 in
2.     
centralnim depotnim družbam (v nadaljevanju CDD), kot so opredeljene v
členu 2(1)(1) Uredbe (EU) št. 909/2014.
(3) Smernice se uporabljajo v zvezi s členom 7(1) Uredbe
(EU) št. 909/2014, ki določa ukrepe za obravnavanje neuspešnih poravnav in
sicer mora CDD za vsak sistem poravnave vrednostnih papirjev, ki ga upravlja,
vzpostaviti sistem za spremljanje neuspešnih poravnav poslov s finančnimi
instrumenti iz člena 5(1) Uredbe (EU) št. 909/2014. Pristojnemu organu in
zadevnim organom mora CDD zagotavljati redna poročila, v katerih navede število
neuspešnih poravnav in podrobnosti o njih ter morebitne druge pomembne
informacije, vključno z ukrepi, ki jih CDD in njihovi udeleženci predvidijo za
izboljšanje učinkovitosti poravnave. CDD morajo ta poročila objaviti vsako leto
v združeni in anonimni obliki.
(4) Namen teh smernic je pojasniti obseg podatkov, ki
jih morajo sporočati CDD, opredelitev in vrednotenje finančnih instrumentov ter
pojasniti, kako sporočati neuspešne poravnave glede na razlog (vzrok) neuspešne
poravnave in postopek predložitve poročil o neuspešnih poravnavah.
2. člen
(obseg uporabe smernic)
(1) S tem sklepom Agencija za trg vrednostnih papirjev
določa uporabo smernic za:
1.     
CDD, kot so opredeljene v členu 2(1)(1) Uredbe (EU) št. 909/2014 in
2.     
Agencijo za trg vrednostnih papirjev, kot pristojnim organom, imenovanim
na podlagi 11. člena Uredbe (EU) št. 909/2014.
(2) Agencija za trg vrednostnih papirjev bo opravljala
naloge in pristojnosti nadzora v skladu s tretjim in četrtim odstavkom
9. člena ter prvim, drugim in tretjim odstavkom 10. člena Uredbe o
izvajanju Uredbe (EU) o izboljšanju ureditve poravnav vrednostnih papirjev v
Evropski uniji in o centralnih depotnih družbah3 ter pri tem v
celoti upoštevala določbe smernic v delu, v katerem se nanašajo na izvajanje
nalog in pooblastil pristojnega organa.
3. člen
(uveljavitev in začetek uporabe sklepa)
Ta sklep začne veljati in se uporabljati naslednji dan po
njegovi objavi v Uradnem listu Republike Slovenije.
Št. 00700-2/2022-5
Ljubljana, dne 3. februarja 2022
EVA 2022-1611-0022
Predsednica Sveta
Agencije za trg vrednostnih papirjev
Anka Čadež
____________
1  Uredba
(EU) št. 1095/2010 Evropskega parlamenta in Sveta z dne 24. novembra 2010
o ustanovitvi Evropskega nadzornega organa (Evropski organ za vrednostne
papirje in trge) in o spremembi Sklepa št. 716/2009/ES ter razveljavitvi
Sklepa Komisije 2009/77/ES
2  Uredba
(EU) št. 909/2014 Evropskega parlamenta in Sveta z dne 23. julija 2014 o
izboljšanju ureditve poravnav vrednostnih papirjev v Evropski uniji in o
centralnih depotnih družbah ter o spremembi direktiv 98/26/ES in 2014/65/EU ter
Uredbe (EU) št. 236/2012
3  Uredba o
izvajanju Uredbe (EU) o izboljšanju ureditve poravnav vrednostnih papirjev v
Evropski uniji in o centralnih depotnih družbah (Uradni list RS,
št. 60/16)