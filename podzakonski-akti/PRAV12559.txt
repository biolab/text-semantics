1. člen
Ta pravilnik določa pooblastila zdravstvenih delavcev in
drugih pooblaščenih oseb za obdelavo podatkov v Centralnem registru podatkov o
pacientih (v nadaljnjem besedilu: CRPP).
2. člen
(1) Pooblastila iz prejšnjega člena so v Prilogi, ki je
sestavni del tega pravilnika.
(2) Osebe iz prvega in drugega odstavka 4. člena
tega pravilnika imajo naslednja pooblastila:
-       
brez omejitev pri vpogledu, pridobivanju in uporabi zdravstvene
dokumentacije (oznaka: prazno polje),
-       
opozorilo, da je zdravstvena dokumentacija nastala na drugem področju
zdravstvene dejavnosti, zaradi česar je vpogled, pridobivanje in uporaba
zdravstvene dokumentacije dopustna le, če je strokovno utemeljeno, da je
potrebna za izvajanje zdravstvene oskrbe pacienta ali če je to utemeljeno
pričakovati (oznaka: O) ali
-       
zdravstvene dokumentacije ni dopustno vpogledovati, pridobivati in
uporabljati (oznaka: X).
3. člen
V okviru zdravstvene oskrbe izvajalci zdravstvene dejavnosti
v CRPP vpisujejo, urejajo, shranjujejo, spreminjajo, sporočajo in dajejo na
razpolago podatke o pacientu in zdravstveno dokumentacijo pacienta v skladu s
predpisom, ki določa vrsto zdravstvene dokumentacije v CRPP, pri čemer vsak
dokument opremijo s šifro vrste zdravstvene dejavnosti, pri opravljanju katere
je nastal.
4. člen
(1) Zdravnik lahko v okviru zdravstvene oskrbe pacienta
v CRPP v skladu s pooblastili iz Priloge tega pravilnika vpogleduje, pridobiva
in uporablja zdravstveno dokumentacijo pacienta na podlagi:
-       
pacientove privolitve,
-       
izjave o izbiri izbranega osebnega zdravnika,
-       
napotne listine,
-       
izvajanja službe nujne medicinske pomoči ali
-       
listine za napotitev na obdukcijo.
(2) Ne glede na prejšnji odstavek ima v CRPP v skladu s
pooblastili iz Priloge tega pravilnika pravico do vpogleda, pridobivanja in
uporabe zdravstvene dokumentacije pacienta tudi klinični psiholog.
(3) Osebe iz prvega in drugega odstavka tega člena lahko
vpogledujejo, pridobivajo in uporabljajo posamezno zdravstveno dokumentacijo
pacienta:
-       
največ 45 dni po prenehanju veljavnosti napotne listine ali pacientove
privolitve ali
-       
do prenehanja veljavnosti izjave o izbiri izbranega osebnega zdravnika.
5. člen
Zdravstveni delavci imajo pravico do vpogleda, pridobivanja
in uporabe podatkov v povzetek podatkov o pacientih, če ga pacient ni
prepovedal v skladu z zakonom, ki ureja zbirke podatkov s področja
zdravstvenega varstva, in so podatki potrebni za zagotavljanje primerne,
kakovostne in varne zdravstvene oskrbe pacienta v skladu z zakonom, ki ureja
pacientove pravice.
5.a člen
Zdravstveni delavci in sodelavci imajo pravico do vpogleda,
pridobivanja in uporabe zdravstvene dokumentacije pacienta, kadar je to
potrebno za zagotavljanje primerne, kakovostne in varne zdravstvene oskrbe
pacienta v skladu z zakonom, ki ureja pacientove pravice, ali na podlagi
privolitve pacienta. Pacient lahko da privolitev ustno, z dejanjem oziroma
ravnanjem, iz katerega je mogoče zanesljivo sklepati, da pomeni privolitev, ali
pisno.

Priloga:
Pooblastila zdravstvenih delavcev in drugih pooblaščenih oseb za obdelavo
podatkov v Centralnem registru podatkov o pacientih

Pravilnik o pooblastilih za obdelavo podatkov
v Centralnem registru podatkov o pacientih (Uradni list RS, št. 51/16) vsebuje naslednjo končno določbo:
»6. člen
Ta pravilnik začne veljati petnajsti dan po objavi v Uradnem
listu Republike Slovenije, uporabljati pa se začne 31. avgusta 2016.«.

Pravilnik o spremembi Pravilnika o
pooblastilih za obdelavo podatkov v Centralnem registru podatkov o pacientih
(Uradni list RS, št. 95/21) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.