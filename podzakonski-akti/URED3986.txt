1. člen
(vsebina)
S to uredbo se določajo postopki za izvajanje Uredbe Sveta
(ES) št. 40/94 z dne 20. decembra 1993 o znamki Skupnosti (UL L št. 11 z dne
14. 1. 1994, str. 1, z vsemi spremembami) in Uredbe Sveta (ES) št. 6/2002 z dne
12. decembra 2001 o modelih Skupnosti (UL L št. 3 z dne 5. 1. 2002, str. 1, z
vsemi spremembami) v Republiki Sloveniji.
2. člen
(pristojbine)
(1) Če prijavitelj vloži prijavo za znamko ali model
Skupnosti pri Uradu Republike Slovenije za intelektualno lastnino (v nadaljnjem
besedilu: urad), mora ob vložitvi prijave ali v petih dneh od vročitve poziva
urada plačati pristojbino za pošiljanje prijave Uradu za usklajevanje na
notranjem trgu (znamke in modeli) Evropske unije po uredbi, ki ureja
pristojbine, ki se plačujejo v postopkih pri Uradu Republike Slovenije za
intelektualno lastnino. 
(2) Če pristojbina iz prejšnjega odstavka tega člena ni plačana,
se šteje, da je prijava umaknjena.
3. člen
(poizvedba)
Urad ne izvaja poizvedb o prejšnjih znamkah Skupnosti ali
prijavah znamk Skupnosti, ki se lahko uveljavljajo kot razlog zoper
registracijo znamke Skupnosti.
4. člen
(sprememba v nacionalno prijavo)
(1) Če prijavitelj zahteva spremembo prijave ali znamke
Skupnosti v nacionalno prijavo, mora v treh mesecih od dneva vročitve poziva
urada: 
a)    
plačati ustrezne pristojbine po uredbi, ki ureja pristojbine, ki se
plačujejo v postopkih pri Uradu Republike Slovenije za intelektualno lastnino; 
b)    
predložiti slovenski prevod prijave in morebitnih spremnih dokumentov; 
c)    
sporočiti naslov za obveščanje, ki je na območju Republike Slovenije,
ali predložiti pooblastilo za zastopanje; 
d)    
predložiti prikaz znaka v petih izvodih. 
(2) Prijavitelj lahko pred iztekom roka iz prvega odstavka
tega člena zahteva njegovo podaljšanje za največ tri mesece.
5. člen
(prehodna določba)
Prijave za znamko ali model Skupnosti, ki so bile vložene
pred uveljavitvijo te uredbe in so še v postopku pri uradu, se obravnavajo po
določbah te uredbe.
6. člen
(prenehanje veljavnosti)
Z dnem uveljavitve te uredbe prenehata veljati Uredba o
izvajanju Uredbe Sveta (ES) o znamki Skupnosti (Uradni list RS, št. 40/04) in
Uredba o izvajanju Uredbe Sveta (ES) o modelu Skupnosti (Uradni list RS, št.
40/04).
7. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00713-36/2006/5
Ljubljana, dne 16. novembra 2006
EVA 2006-2111-0016
Vlada Republike Slovenije
Janez Janša l.r. 
Predsednik