I. SPLOŠNA DOLOČBA
1. člen
Ta pravilnik določa pogoje, ki jih morajo izpolnjevati
laboratoriji za pridobitev pooblastila za opravljanje analize krvi, urina,
drugih telesnih tekočin in tkiva za udeležence v cestnem prometu (v nadaljnjem
besedilu: laboratorijske analize) ter način in postopek izvajanja strokovnih
pregledov in laboratorijskih analiz.
II. POGOJI, KI JIH MORA IZPOLNJEVATI POOBLAŠČENI LABORATORIJ
2. člen
(1) Laboratorijske analize opravlja laboratorij (v nadaljnjem
besedilu: pooblaščeni laboratorij), ki ga po javnem pozivu pooblasti minister,
pristojen za zdravje (v nadaljnjem besedilu: minister), za obdobje 5 let. 
(2) Pooblaščeni laboratorij izpolnjuje naslednje pogoje: 
-       
ima dovoljenje ministra za izvajanje laboratorijske dejavnosti na
področju toksikologije v skladu s predpisi, ki urejajo pogoje, ki jih morajo
izpolnjevati laboratoriji za izvajanje preiskav na področju laboratorijske
medicine; 
-       
ima za ugotavljanje prisotnosti alkohola plinski kromatograf z
vzorčevalnikom parne faze; 
-       
ima za ugotavljanje prisotnosti prepovedanih drog, psihoaktivnih zdravil
ali drugih psihoaktivnih snovi in njihovih presnovkov, plinski in tekočinski
kromatograf z masnim spektrometrom; 
-       
ima dokumentacijo o vzdrževanju in umerjanju opreme v skladu z načeli
dobre laboratorijske prakse ter opravljenem zunanjem nadzoru nad kakovostjo
dela; 
-       
v celotnem postopku sprejema, ravnanja in shranjevanja vzorcev
zagotavlja njihovo identiteto (evidenčne laboratorijske številke, sledljivost
in prepoznavnost), integriteto in v največji meri preprečuje njihovo
razgradnjo.
III. NAČIN IN POSTOPEK OPRAVLJANJA STROKOVNIH PREGLEDOV IN
LABORATORIJSKIH ANALIZ
3. člen
(1) Strokovne preglede v obsegu in po postopku, ki ga določa
108. člen Zakona o pravilih cestnega prometa (Uradni list RS, št. 109/10),
opravljajo pravne in fizične osebe, ki opravljajo zdravstveno dejavnost na
področju splošne medicine (v nadaljnjem besedilu: izvajalci). 
(2) Izvajalci sestavijo zapisnik o strokovnem pregledu in
vodijo knjigo strokovnih pregledov in odvzemov.
4. člen
Laboratorijske analize krvi, urina in drugega biološkega
materiala pri udeležencih cestnega prometa, s katerimi se ugotavlja prisotnost
alkohola in meri njegova koncentracija, se opravijo po dveh neodvisnih
analitskih postopkih.
5. člen
(1) Za vse laboratorijske analize na podlagi tega pravilnika
se praviloma uporabljajo standardne, mednarodno uveljavljene analitske metode. 
(2) Vse metode za določitev snovi na podlagi tega pravilnika
se uporabijo v skladu s splošnimi, mednarodno veljavnimi merili zagotavljanja
kakovosti meritev in nadzora kakovosti ter v skladu z zahtevami sodnomedicinske
znanosti.
6. člen
(1) Ostanki analiziranih vzorcev se hranijo dve leti v
zaprtem zaklenjenem prostoru za shranjevanje vzorcev, do katerega imajo dostop
le pooblaščene osebe. 
(2) Pooblaščene osebe iz prejšnjega odstavka so vsi zaposleni
v pooblaščenem laboratoriju, ki opravljajo laboratorijske analize.
7. člen
(1) Pooblaščeni laboratorij, ki izvaja laboratorijske analize
na podlagi tega pravilnika, vodi dokumentacijo o sprejemu in analizah vzorcev,
ki obsega podatke o vseh fazah obdelave vzorca in analize, rezultatih analize
ter o administrativnih opravilih v zvezi s tem. 
(2) Pooblaščeni laboratorij zagotovi ravnanje z dokumentacijo
iz prejšnjega odstavka v skladu s predpisi o varstvu osebnih podatkov.
8. člen
Za strokovnost dela, identiteto in integriteto vzorcev za
laboratorijske analize na podlagi tega pravilnika so odgovorni: 
-       
izvajalec in policist, in sicer za odvzem in odpremo vzorca, vse do
oddaje vzorca pooblaščenemu laboratoriju, 
-       
pooblaščeni laboratorij po sprejemu vzorca.
IV. KONČNE DOLOČBE
9. člen
(1) Minister objavi javni poziv iz prvega odstavka 2. člena
tega pravilnika v 6 mesecih od dneva uveljavitve tega pravilnika. 
(2) Do izdaje pooblastila iz prvega odstavka 2. člena tega
pravilnika opravlja naloge pooblaščenega laboratorija Inštitut za sodno
medicino Medicinske fakultete v Ljubljani.
10. člen
Z dnem uveljavitve tega pravilnika se preneha uporabljati
Pravilnik o načinu in postopku opravljanja pregledov in analiz krvi, urina,
drugih telesnih tekočin in tkiva na prisotnost alkohola, mamil, psihoaktivnih
zdravil in drugih psihoaktivnih snovi (Uradni list RS, št. 121/04).
11. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0070-74/2011/13
Ljubljana, dne 26. julija 2011
EVA 2011-2711-0028
Dorijan Marušič l.r. 
Minister 
za zdravje