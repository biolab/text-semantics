1. člen
(Namen in področje uporabe smernic)
(1) Evropski nadzorni organ je na podlagi prvega
odstavka 16. člena Uredbe (EU) št. 1093/2010 Evropskega parlamenta in Sveta z
dne 24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES (v nadaljevanju Uredba (EU) št. 1093/2010), Uredbe
(EU) št. 1094/2010 Evropskega parlamenta in Sveta z dne 24. novembra 2010
o ustanovitvi Evropskega nadzornega organa (Evropski organ za zavarovanje in
poklicne pokojnine) in o spremembi Sklepa št. 716/2009/ES ter razveljavitvi
Sklepa Komisije 2009/79/ES (v nadaljevanju Uredba (EU) št. 1094/2010) ter
Uredbe (EU) št. 1095/2010 Evropskega parlamenta in Sveta z dne 24. novembra
2010 o ustanovitvi Evropskega nadzornega organa (Evropski organ za vrednostne
papirje in trge) in o spremembi Sklepa št. 716/2009/ES ter razveljavitvi Sklepa
Komisije 2009/77/ES (v nadaljevanju Uredba (EU) št. 1095/2010) dne
20. decembra 2016 objavil Skupne smernice o skrbni oceni pri pridobitvah
in povečanjih kvalificiranih deležev v finančnem sektorju (v nadaljevanju:
skupne smernice), ki so objavljene na njegovi spletni strani.
(2) Smernice iz prvega odstavka tega člena pojasnjujejo
postopkovna pravila in merila za ocenjevanje, ki jih morajo uporabiti pristojni
organi za skrbno oceno pri pridobitvah in povečanjih kvalificiranih deležev v
finančnem sektorju.
(3) Smernice se med drugim uporabljajo tudi za pristojne
organe, kot so opredeljeni v točki (i) drugega odstavka 4. člena Uredbe
(EU) št. 1093/2010.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
kadar kot pristojni organ izvaja pristojnosti in naloge nadzora nad bankami v
skladu z ZBan-2.
(2) Banka Slovenije bo pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 Evropskega parlamenta
in Sveta z dne 26. junija 2013 o bonitetnih zahtevah za kreditne
institucije in investicijska podjetja ter o spremembi Uredbe (EU) št. 648/2012
upoštevala tudi določbe smernic.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije, uporabljati pa se začne 1. oktobra
2017.
Ljubljana, dne
29. junija 2017
Boštjan Jazbec l.r.
Predsednik
Sveta Banke Slovenije