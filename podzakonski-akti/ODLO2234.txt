1. člen
S tem odlokom se zaradi preprečitve ponovnih izbruhov okužb
in širjenja okužb z nalezljivo boleznijo COVID-19 začasno določita uporaba
zaščitne maske na javnih krajih oziroma prostorih ter obvezno razkuževanje rok.
2. člen
(1) Uporaba zaščitne maske iz prejšnjega člena je
obvezna pri gibanju in zadrževanju v vseh zaprtih javnih krajih oziroma
prostorih.
(2) Uporaba zaščitne maske iz prejšnjega člena je obvezna
tudi pri gibanju in zadrževanju na odprtih javnih krajih oziroma prostorih, če
ni mogoče zagotoviti medosebne razdalje najmanj 2 metra.
(3) Zaprt javni kraj oziroma prostor je javni prostor,
ki ga pokriva streha in ima zaprto več kot polovico površine pripadajočih sten
oziroma stranic (ne glede na vrsto uporabljenega materiala), ne glede na to,
ali je objekt stalen ali začasen, pri tem pa okna in vrata štejejo kot del
zaprte površine. Kot zaprt javni kraj oziroma prostor se štejejo tudi vse
oblike javnega potniškega prometa in žičniške naprave za prevoz oseb v zaprtih
kabinah.
3. člen
V statističnih regijah, kjer število na novo okuženih v
zadnjih 14 dneh presega 140 na 100 000 prebivalcev, je uporaba zaščitne maske
obvezna tudi na odprtih javnih krajih oziroma prostorih in v osebnih vozilih.
Ne glede na prejšnji stavek nošenje zaščitne maske v osebnem vozilu ni
potrebno, če je v vozilu ena oseba ali več članov istega gospodinjstva.
4. člen
(1) Ne glede na 2. člen tega odloka uporaba
zaščitne maske ni obvezna za:
-       
otroke do dopolnjenega 6. leta starosti,
-       
učence v osnovni šoli in dijake v srednji šoli, izključno ko so v
matičnem oddelku,
-       
vzgojitelje predšolskih otrok, vzgojitelje predšolskih otrok-pomočnike
in učitelje do vključno 5. razreda osnovne šole pri opravljanju neposrednega
dela z otroki oziroma učenci,
-       
višje in visokošolske učitelje, kadar predavajo za zaščitno pregrado iz
stekla ali podobnega materiala,
-       
osebe, ki izvajajo individualno športno vadbo, če je zagotovljena
medosebna razdalja vsaj 3 metre.
(2) Za osebe iz prejšnjega odstavka se glede uporabe
zaščitnih mask uporabljajo priporočila Nacionalnega inštituta za javno zdravje,
ki so objavljena na spletnih straneh Nacionalnega inštituta za javno zdravje.
(3) Pri neposredni komunikaciji z gluhimi, gluhonemimi
in naglušnimi osebami se, ob upoštevanju zaščite vseh udeleženih, uporaba
zaščitnih mask lahko začasno opusti, če je mogoče zagotoviti medosebno razdaljo
najmanj 2 metra, uporabo vizirja ali če komunikacija s temi osebami poteka za
stekleno pregrado.
(4) Uporaba zaščitne maske v komunikaciji z osebami iz
prejšnjega odstavka ni obvezna za tolmače za slovenski znakovni jezik.
5. člen
(1) Ob vstopu v zaprt javni prostor je obvezno
razkuževanje rok z razkužilom, ki vsebuje najmanj 60 odstotkov alkohola.
(2) Razkužila iz prejšnjega odstavka mora zagotoviti
upravljavec oziroma izvajalec dejavnosti v zaprtem javnem prostoru pri vhodu v
tak prostor.
6. člen
Vlada Republike Slovenije preverja utemeljenost ukrepov iz
tega odloka na podlagi strokovnih mnenj.
KONČNI DOLOČBI
7. člen
Z dnem uveljavitve tega odloka preneha veljati Odlok o
začasnih ukrepih za zmanjšanje tveganja okužbe in širjenja okužbe z virusom
SARS-CoV-2 (Uradni list RS, št. 181/20).
8. člen
Ta odlok začne veljati 12. decembra 2020 in velja sedem
dni.
Št. 00725-51/2020
Ljubljana, dne 9. decembra 2020
EVA 2020-2711-0137
Vlada Republike Slovenije
Janez Janša
predsednik