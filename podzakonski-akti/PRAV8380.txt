1. člen
(vsebina)
S tem pravilnikom se določajo vrste, postopki in roki
pregledov in preskusov tlačne opreme, sklopov in enostavnih tlačnih posod (v
nadaljnjem besedilu: oprema pod tlakom) pri dajanju v uporabo in v uporabi.
Pravilnik določa tudi dolžnosti uporabnika in organa za periodične preglede v
okviru zagotavljanja varne uporabe opreme pod tlakom.
2. člen
(obseg veljavnosti)
Oprema pod tlakom je v skladu s tem pravilnikom oprema pod
tlakom, ki je bila proizvedena in dana na trg ali v uporabo skladno s
Pravilnikom o tlačni opremi (Uradni list RS, št. 15/02, 47/02, 54/03, 114/03 in
138/06; v nadaljnjem besedilu: Pravilnik o tlačni opremi) ali Odredbo o
enostavnih tlačnih posodah (Uradni list RS, št. 11/02 in 138/06; v nadaljnjem
besedilu: Odredba o enostavnih tlačnih posodah) ter oprema pod tlakom, ki je
bila proizvedena in dana na trg ali v uporabo po predpisih, ki so veljali pred
uveljavitvijo zgoraj navedenih predpisov.
3. člen
(uporabnik)
Uporabnik opreme pod tlakom (v nadaljnjem besedilu:
uporabnik) je fizična ali pravna oseba, ki je lastnik opreme pod tlakom.
4. člen
(razvrstitev tlačne opreme glede na stopnjo nevarnosti)
(1) Oprema pod tlakom se glede na stopnjo nevarnosti razvršča
v: 
-       
opremo z nizko stopnjo nevarnosti in 
-       
opremo z visoko stopnjo nevarnosti. 
(2) Razvrstitev opreme opravi uporabnik ali organ za
periodične preglede glede na vrsto opreme pod tlakom, vrsto fluida in parametre
uporabe v skladu s Prilogo I, ki je kot priloga sestavni del tega pravilnika.
5. člen
(dolžnosti uporabnika opreme pod tlakom z nizko stopnjo
nevarnosti)
(1) Uporabnik opreme pod tlakom z nizko stopnjo nevarnosti je
odgovoren za njeno varno uporabo. Upoštevati mora navodila proizvajalca o
vgradnji, zagonu, uporabi in vzdrževanju te opreme. Opravljati mora preglede in
preskuse, ki jih določi proizvajalec opreme pod tlakom in jih ustrezno
dokumentirati. Dokumentacija o pregledih in preskusih mora biti vedno na
vpogled pristojnemu organu za nadzor. 
(2) Uporabnik opreme pod tlakom z nizko stopnjo nevarnosti ni
dolžan obvestiti ministrstva, pristojnega za trg (v nadaljnjem besedilu:
ministrstvo) o pričetku in prenehanju uporabe tovrstne opreme.
6. člen
(dolžnosti uporabnika opreme pod tlakom z visoko stopnjo
nevarnosti)
(1) Uporabnik opreme pod tlakom z visoko stopnjo nevarnosti
mora: 
-       
zagotoviti uvodni pregled opreme pod tlakom, skladno z 18. členom tega
pravilnika; 
-       
zagotoviti periodično pregledovanje opreme pod tlakom, skladno z 19.
členom tega pravilnika; 
-       
v osmih dneh obvestiti ministrstvo o pričetku in prenehanju uporabe
opreme pod tlakom; 
-       
v osmih dneh obvestiti ministrstvo o vsaki spremembi podatkov, ki jih
vsebuje evidenčni list; 
-       
v primeru spremembe uporabnika predati novemu uporabniku evidenco opreme
pod tlakom in pripadajočo dokumentacijo. 
(2) Uvodni in periodični pregledi opreme pod tlakom se lahko
izvajajo le na osnovi sklenjene pisne pogodbe med uporabnikom in organom za
periodične preglede. 
(3) Obvestilo iz tretje in četrte alinee prvega odstavka tega
člena pošlje uporabnik ministrstvu na izpolnjenem evidenčnem listu, katerega
obrazec je določen s Prilogo IV, ki je kot priloga sestavni del tega
pravilnika.
7. člen
(organ za periodične preglede)
(1) Organ za periodične preglede je pravna ali fizična oseba
s sedežem ali prebivališčem v Republiki Sloveniji, ki pridobi pooblastilo
ministrstva za opravljanje pregledov opreme pod tlakom. 
(2) Pogoj za pridobitev pooblastila iz prejšnjega odstavka je
pridobitev akreditacijske listine na osnovi standarda SIST EN ISO/IEC 17020 za
področja opreme pod tlakom, ki so predmet pooblastila. Organ za periodične
preglede mora izpolnjevati tudi minimalne pogoje, določene v Prilogi II, ki je
kot priloga sestavni del tega pravilnika. 
(3) Organ za periodične preglede mora svoje naloge opravljati
v skladu s tem pravilnikom in odločbo, s katero mu je bilo podeljeno
pooblastilo. V nasprotnem primeru mu ministrstvo lahko pooblastilo odvzame. 
(4) Organ za periodične preglede lahko za določene aktivnosti
ali dodatne specifične preskuse v okviru izvajanja pregledov (npr. priprava
opreme pod tlakom za pregled, ultrazvočne meritve, radiografija ipd.) pogodbeno
najame drugo pravno ali fizično osebo. 
(5) Organ za periodične preglede mora zavarovati svojo
odgovornost za primer strokovne napake, s katero lahko uporabniku povzroči
neposredno ali posredno škodo. 
(6) Organ za periodične preglede mora v primeru, da v okviru
svojih aktivnosti ugotovi nepravilnosti, ki lahko resno ogrozijo varno uporabo
opreme pod tlakom oziroma predstavljajo nevarnost za življenje ali zdravje
ljudi ali premoženje in v primeru, ko uporabnik ne zagotovi pregleda opreme pod
tlakom skladno z določbami tega pravilnika, obvestiti pristojni inšpektorat
Republike Slovenije za področje energetike.
8. člen
(naloge organa za periodične preglede)
(1) Organ za periodične preglede v okviru izvajanja pregledov
preverja ali so izpolnjene zahteve za varno uporabo opreme pod tlakom, določene
v dokumentaciji proizvajalca, tem pravilniku in predpisih, v skladu s katerimi
je bila oprema pod tlakom proizvedena in dana na trg ali v uporabo. 
(2) Po vsakem opravljenem pregledu izda organ za periodične
preglede uporabniku poročilo o opravljenem pregledu. Poročilo mora vsebovati
rezultate pregledov in ustrezna pojasnila, potrebna za razumevanje in
tolmačenje rezultatov. Rezultate, ki jih organ za periodične preglede prejme od
pod pogodbenika, je potrebno jasno označiti. 
(3) V primeru da oprema pod tlakom izpolnjuje zahteve za
varno uporabo, organ za periodične preglede uporabniku izda tudi potrdilo o
opravljenem pregledu. Obrazec potrdila je določen s Prilogo V, ki je kot
priloga sestavni del tega pravilnika. 
(4) V primeru, da uporabnik zamenja organ za periodične
preglede, mora novi organ obvestiti prejšnjega o zamenjavi. To stori tako, da
mu posreduje kopije ustrezno spremenjenih evidenčnih listov, podpisanih s
strani uporabnika. Po prejemu obvestila mora prejšnji organ za periodične
preglede predati evidenco opreme pod tlakom in pripadajočo dokumentacijo novemu
organu za periodične preglede.
9. člen
(označevanje pregledane opreme pod tlakom)
(1) Organ za periodične preglede mora, po uspešno opravljenem
pregledu, na opremo pod tlakom na vidno mesto namestiti nalepko o pregledu. Na
nalepki morajo biti navedeni logotip organa za periodične preglede, evidenčna
številka opreme pod tlakom in datum naslednjega predvidenega periodičnega
pregleda. 
(2) Dihalne aparate in prenosne gasilne aparate se primerno
označi z nalepko in/ali žigom, s katerih je razvidno, kateri organ za
periodične preglede je opravil pregled in/ali preskus in datum naslednjega
predvidenega periodičnega pregleda. Za dihalne in prenosne gasilne aparate se
poročilu o pregledu priloži seznam pregledane opreme pod tlakom. 
(3) Varnostne ventile se, zaradi posebne časovne dinamike
preskušanja, označi s posebno nalepko ali drugo ustrezno pritrjeno oznako, na
kateri je naveden datum naslednjega funkcionalnega preskusa in organ za
periodične preglede, ki je opravil funkcionalni preskus.
10. člen
(evidenca opreme pod tlakom)
(1) Evidenco opreme pod tlakom vodi organ za periodične
preglede v sodelovanju z uporabnikom. 
(2) Evidenca opreme pod tlakom se mora voditi ločeno za vsako
enoto opreme pod tlakom, ki ima svojo evidenčno številko. 
(3) Evidenca opreme pod tlakom vsebuje vse potrebne podatke
za identifikacijo opreme pod tlakom, zapisnike o vseh vrstah opravljenih
pregledov ter ostalo dokumentacijo o vseh spremembah, aktivnostih in ukrepih,
ki se na opremi pod tlakom izvršijo v obdobju njene uporabe. 
(4) Organ za periodične preglede in uporabnik morata, za
določeno enoto opreme pod tlakom, hraniti vsak svoj izvod evidence opreme pod
tlakom ter ostale pripadajoče dokumente z identično vsebino in jo, na zahtevo
pristojnega organa za nadzor, dati na vpogled. Dokumentacijo o opremi pod
tlakom je potrebno hraniti do izločitve opreme pod tlakom iz uporabe.
11. člen
(katalog ukrepov)
(1) Katalog ukrepov izdela organ za periodične preglede, v
sodelovanju z uporabnikom, v okviru uvodnega pregleda. Pri tem mora obvezno
upoštevati navodila za vgradnjo, zagon, uporabo in vzdrževanje opreme pod
tlakom, ki jih izdela proizvajalec. 
(2) Katalog ukrepov je zbir ukrepov, ki so potrebni, da bi se
v največji možni meri izognili nevarnostim, ki bi lahko ogrozile varno uporabo
opreme pod tlakom. Izvajanje teh ukrepov omogoča identifikacijo okvar ali
odpovedi preden pride do večjih škodljivih vplivov na varno uporabo opreme pod
tlakom.
12. člen
(določitev programa periodičnih pregledov opreme pod tlakom)
(1) Program periodičnih pregledov opreme pod tlakom določi
organ za periodične preglede, v sodelovanju z uporabnikom, v okviru uvodnega
pregleda. 
(2) Na podlagi obratovalnih zahtev in tehničnih značilnosti
opreme pod tlakom organ za periodične preglede uvrsti opremo pod tlakom z
visoko stopnjo nevarnosti v enega od naslednjih programov periodičnih
pregledov: 
-       
predpisan program periodičnih pregledov ali 
-       
poseben program periodičnih pregledov. 
(3) Kolikor organ za periodične preglede med uporabo opreme
pod tlakom ugotovi, da predpisan program periodičnih pregledov ne ustreza več
dejanskemu stanju, mora o tem obvestiti uporabnika, le-ta pa proizvajalca
opreme pod tlakom in njegov priglašeni organ oziroma, če proizvajalca te opreme
ni več, ustrezen priglašeni organ, ki po potrebi spremeni oziroma dopolni
navodila za uporabo in za opremo pod tlakom pripravi poseben program
periodičnih pregledov.
13. člen
(predpisan program periodičnih pregledov)
(1) V skupino opreme pod tlakom, za katero se periodični
pregledi opravljajo v skladu s predpisanim programom, sodi vsa oprema pod
tlakom, za katero proizvajalec ni izdelal posebnega programa periodičnih
pregledov. 
(2) Obseg in roki periodičnih pregledov za skupine opreme pod
tlakom s predpisanim programom so določeni v Prilogi III, ki je kot priloga
sestavni del tega pravilnika.
14. člen
(poseben program periodičnih pregledov)
(1) Poseben program pregledov izdela proizvajalec opreme pod
tlakom. V njem določi obseg in roke periodičnih pregledov. 
(2) Če proizvajalec za opremo pod tlakom izdela poseben
program periodičnih pregledov se mora le-to pregledovati po njegovem programu.
15. člen
(seznam opreme pod tlakom)
(1) Ministrstvo vodi seznam opreme pod tlakom z visoko
stopnjo nevarnosti (v nadaljnjem besedilu: seznam opreme pod tlakom). 
(2) Seznam opreme pod tlakom tvorijo ustrezno izpolnjeni
evidenčni listi, ki jih ministrstvu, za vsako enoto opreme pod tlakom v
uporabi, posredujejo uporabniki ali organi za periodične preglede, ki imajo z
uporabniki sklenjeno ustrezno pisno pogodbo. 
(3) Obrazec evidenčnega lista je določen s Prilogo IV in
vsebuje osnovne podatke za identifikacijo določene enote opreme pod tlakom.
16. člen
(evidenčna številka)
(1) Ministrstvo vsaki enoti opreme pod tlakom dodeli
evidenčno številko. 
(2) Evidenčna številka predstavlja identifikacijsko številko
enote opreme pod tlakom. Ministrstvo jo določi na osnovi ustrezno izpolnjenega
evidenčnega lista, ki, skladno s 6. členom tega pravilnika, predstavlja
obvestilo uporabnika o začetku uporabe opreme pod tlakom z visoko stopnjo
nevarnosti. Dodeljeno evidenčno številko ministrstvo posreduje uporabniku. 
(3) Evidenčna številka mora biti, skladno z 9. členom tega
pravilnika, navedena tudi na nalepki, ki jo organ za periodične preglede
namesti na vidno mesto na opremo pod tlakom po vsakem opravljenem periodičnem
pregledu.
17. člen
(vrste pregledov)
Organ za periodične preglede lahko opravlja naslednje vrste
pregledov: 
1.     
Uvodni pregled 
2.     
Periodični pregled 
3.     
Izredni pregled.
18. člen
(uvodni pregled opreme pod tlakom)
(1) Uvodni pregled opreme pod tlakom opravi organ za
periodične preglede v okviru: 
-       
postopka dajanja nove opreme pod tlakom v uporabo, 
-       
postopka prevzema opreme pod tlakom v uporabi v pogodbeno razmerje za
opravljanje periodičnih pregledov. 
(2) Organ za periodične preglede mora v okviru uvodnega
pregleda preveriti: 
-       
obstoječo evidenco opreme pod tlakom, 
-       
dokumentacijo o skladnosti opreme z bistvenimi varnostnimi zahtevami in
ostalo dokumentacijo proizvajalca opreme pod tlakom, 
-       
upoštevanje navodil proizvajalca za vgradnjo, zagon, uporabo in
vzdrževanje opreme pod tlakom, 
-       
skladnost postavitve opreme pod tlakom z dokumentacijo proizvajalca, 
-       
skladnost varovalne opreme z dokumentacijo proizvajalca. 
(3) Organ za periodične preglede mora v okviru uvodnega
pregleda izdelati katalog ukrepov in določiti program periodičnih pregledov
opreme pod tlakom.
19. člen
(periodični pregled)
(1) Periodični pregled izvaja organ za periodične preglede v
določenih časovnih presledkih, ki jih, s posebnim programom pregledov, določi
proizvajalec opreme pod tlakom. V kolikor tega proizvajalec ne stori, velja za
opremo pod tlakom predpisan programom pregledov, določen v Prilogi III tega
pravilnika. 
(2) Periodični pregled obsega naslednje vrste pregledov in
preskusov: 
-       
zunanji pregled, 
-       
notranji pregled, 
-       
trdnostni preskus ali drug enakovreden, ustrezno validiran preskus, 
-       
druge potrebne preskuse. 
(3) Pred izvedbo periodičnega pregleda mora uporabnik
obvestiti organ za periodične preglede o vseh pomanjkljivostih ali morebitnih
poškodbah opreme pod tlakom, do katerih je prišlo med njeno uporabo. 
(4) V času izvajanja periodičnega pregleda je potrebno
upoštevati vse varnostne zahteve, ki jih predpisal proizvajalec oziroma jih
določajo predpisi za to področje. 
(5) Periodični pregled je opravljen v roku, če je opravljen v
skladu s programom periodičnih pregledov do konca leta, v katerem je periodični
pregled potrebno opraviti. 
(6) Rok do naslednjega periodičnega pregleda začne teči z
letom proizvodnje opreme pod tlakom oziroma z letom, v katerem je bil opravljen
izredni pregled opreme pod tlakom.
20. člen
(zunanji pregled)
(1) Z zunanjim pregledom se ugotavlja stanje opreme pod
tlakom, pregleduje se ustreznost in funkcionalnost varnostne in druge opreme
ter stanje prostora oziroma mesta postavitve opreme pod tlakom. 
(2) Zunanji pregled se izvaja kot vizualen pregled. Če
rezultat vizualnega pregleda ne zadošča za varnostno-tehnično oceno opreme pod
tlakom je potrebno opraviti še druge preglede in preskuse. 
(3) Uporabnik in organ za periodične preglede se lahko
dogovorita, da se zunanji pregled izvede po delih, če tak pristop zahtevajo
pogoji uporabe in za to ni varnostno-tehničnih zadržkov. 
(4) Sestavni del zunanjega pregleda je lahko tudi preskus
tesnosti. Preskus tesnosti se opravi na opremi pod tlakom, kadar se preverja
njena sposobnost zadrževanja fluida. Preskus tesnosti se izvede po enakem
postopku kot pri preskusu tesnosti nove opreme pod tlakom. Uporabi se lahko
tudi standardiziran ali drug enakovreden preskus tesnosti. 
(5) Zunanji pregled cevovodov služi za varnostno-tehnično
oceno zunanjega stanja cevovoda ob upoštevanju posledic uporabe in pogojev
postavitve in obsega preveritev: 
-       
namenske uporabe, 
-       
obstoječega stanja v primerjavi s stanjem v trenutku prvega
obratovalnega preskusa, 
-       
vzdrževanja cevovoda, 
-       
stanja varnostne opreme in drugih varovalnih delov opreme. 
(6) Delni zunanji pregledi cevovodov zadoščajo, če je mogoče
iz njihovih rezultatov po analogiji sklepati na celotno varnostno stanje
cevovoda. Zajeti morajo reprezentativne dele cevovodov. 
(7) Izolirane cevovode, ki so na podlagi njihove uporabe in
dosedanjih izkušenj pri uporabi znani kot neodporni za zunanjo korozijo, je
treba na reprezentativnih mestih naključno preveriti glede zunanje korozije.
Kadar se izolacija odstrani zaradi razlogov, ki niso predvideni v tem
pravilniku, mora uporabnik to sporočiti organu za periodične preglede, da se
lahko opravijo zunanje preiskave na izolacije prostih delih cevovoda.
21. člen
(notranji pregled)
(1) Notranji pregled se izvaja kot vizualen pregled, ki se ga
po potrebi dopolni z uporabo primerne merilne in preskusne opreme. Pri
notranjem pregledu je potrebno preveriti stanje tlačno obremenjenih delov. 
(2) V primeru, da je notranji pregled vizualno težko
izvedljiv ali je le delno mogoč (ni vstopne odprtine primerne velikosti, majhne
dimenzije, zapletena oblika, cevi, armature ipd.) se mora, poleg vizualnega
pregleda, opraviti tudi trdnostni preskus in meritve debeline sten na najbolj
kritičnih mestih. V primeru utemeljenega suma deformacij, poškodb ali
prekomerne obrabe je potrebno uporabiti tudi druge ustrezne metode pregledov
brez porušitve materiala, na osnovi katerih se lahko izdela ustrezna
varnostno-tehnično ocena. 
(3) Če stanja določenih delov posode oziroma sten zaradi
nedostopnosti ali nepreglednosti ni mogoče zadostno oceniti, je potrebno
odstraniti dele, ki ovirajo pregled. 
(4) Delni notranji pregledi zadoščajo, če je mogoče iz
njihovih rezultatov po analogiji sklepati na varnostno stanje celotne opreme
pod tlakom. Zajeti morajo reprezentativne dele opreme pod tlakom. 
(5) Notranji pregled sklopa opreme pod tlakom se lahko ob
dogovoru med uporabnikom in organom za periodične preglede izvede tudi po delih
(v različnih časovnih razdobjih), če to zahtevajo pogoji uporabe in za to ni
varnostno-tehničnih zadržkov. 
(6) Notranji pregled ni potreben, če so bili na tlačni opremi
izvršeni ustrezni ukrepi, zaradi katerih se utemeljeno pričakuje, da do poškodb
na notranjih stenah ne more priti. Takšni ukrepi morajo biti ustrezno
dokumentirani.
22. člen
(trdnostni preskus)
(1) Trdnostni preskus, kot je opredeljen v Pravilniku o
tlačni opremi, se izvede na enak način kot pri preskusu nove opreme pod tlakom.
Lahko se uporabi tudi druga enakovredna, ustrezno validirana preskusna metoda. 
(2) Trdnostni preizkus je potrebno opraviti tudi v primeru,
če rezultati zunanjega ali notranjega pregleda opreme pod tlakom ne omogočajo
zadostne varnostno-tehnične ocene ali če notranjega pregleda ni mogoče
opraviti.
23. člen
(izredni pregled)
(1) Izredni pregled opreme pod tlakom se opravlja izven rokov
za periodične preglede na način in po postopkih, kot to velja za periodični
pregled. Izredni pregled obsega zunanji in notranji pregled opreme pod tlakom
in po potrebi tudi trdnostni preskus oziroma druge potrebne preskuse. Izredni
pregled je potrebno opraviti: 
-       
če obstaja utemeljen sum, da je bila oprema pod tlakom poškodovana, 
-       
če so na površini opreme pod tlakom opažena raztezanja, razpoke, zareze
ali druge deformacije, 
-       
če rezultati periodičnega pregleda niso ustrezni, 
-       
če je rok za periodični pregled potekel, 
-       
če oprema pod tlakom ni obratovala več kot eno leto, 
-       
če je opremi pod tlakom poteklo obratovalno dovoljenje, 
-       
če je za opremo pod tlakom spremenjen program pregledov, 
-       
če je bila oprema pod tlakom prestavljena na novo lokacijo, 
-       
v primeru dajanja v uporabo nove opreme pod tlakom, ki ni bila izdelana
po predpisih iz 2. člena tega pravilnika, 
-       
v primeru dajanja v uporabo opreme pod tlakom, ki je bila izdelana pred
uveljavitvijo predpisov iz 2. člena tega pravilnika in nima obratovalnega
dovoljenja ali potrdila o pregledu konstrukcije in prvem tlačnem preskusu, izdanega
po takrat veljavnih predpisih, 
-       
v primeru popravil in/ali rekonstrukcij opreme pod tlakom. 
(2) Izredni pregled opravi organ za periodične preglede in o
tem izda potrdilo, skladno z 8. členom tega pravilnika. 
(3) V kolikor je bil izredni pregled opreme pod tlakom
opravljen zaradi negativne varnostno-tehnične ocene, popravil ali
rekonstrukcij, spremembe programa periodičnih pregledov, dajanja v uporabo nove
opreme pod tlakom, ki ni bila izdelana po predpisih iz 2. člena tega pravilnika
ali dajanja v uporabo opreme pod tlakom, ki je bila izdelana pred uveljavitvijo
predpisov iz 2. člena tega pravilnika in nima obratovalnega dovoljenja ali
potrdila o pregledu konstrukcije in prvem tlačnem preskusu, izdanega po takrat
veljavnih predpisih, mora uporabnik pridobiti tudi ustrezno pozitivno mnenje
priglašenega organa ali imenovanega neodvisnega organa, ki sta priglašena
skladno s Pravilnikom o tlačni opremi.
24. člen
(popravila)
(1) Pri popravilih opreme pod tlakom izvedena dela ne smejo
bistveno vplivati na parametre, ki so bili upoštevani pri njenem načrtovanju.
Namembnost opreme pod tlakom, tip in njeni obratovalni parametri morajo ostati
enaki. Običajno gre za varilska in vzdrževalna dela kot so npr. popravila
poškodb z varjenjem, menjava okvarjenih ali obrabljenih delov. 
(2) V primeru izvedenih popravil opreme pod tlakom mora
uporabnik, pred ponovnim dajanjem te opreme v uporabo, pridobiti pozitivno
mnenje imenovanega neodvisnega organa ali priglašenega organa in potrdilo
organa za periodične preglede o opravljenem izrednem pregledu te opreme. 
(3) V primeru menjave okvarjenih ali obrabljenih delov z
novimi deli enakih karakteristik brez porušitve osnovnega materiala (npr.
menjava varnostnega ventila, delov cevovoda, spojenih s prirobnicami, ipd.) je
potrebno pridobiti samo potrdilo organa za periodične preglede o opravljenem
izrednem pregledu te opreme.
25. člen
(rekonstrukcije)
(1) Pri rekonstrukciji opreme pod tlakom izvedena dela
bistveno vplivajo na parametre, ki so bili upoštevani pri njenem načrtovanju.
Spremeni se lahko namembnost opreme, tip in obratovalni parametri. 
(2) V primeru rekonstrukcije opreme pod tlakom, ki je bila
dana v uporabo po predpisih, ki so veljali pred uveljavitvijo Pravilnika o
tlačni opremi ali Odredbe o enostavnih tlačnih posodah, je uporabnik dolžan,
pred ponovnim dajanjem te opreme v uporabo, pridobiti pozitivno mnenje
priglašenega organa, da oprema izpolnjuje zahteve za varno uporabo. 
(3) V primeru rekonstrukcije opreme pod tlakom, ki je bila
proizvedena in dana na trg oziroma v uporabo po uveljavitvi Pravilnika o tlačni
opremi ali Odredbe o enostavnih tlačnih posodah, je postopek za ponovno dajanje
te opreme v uporabo enak, kot to velja za novo opremo pod tlakom. 
(4) Pred ponovno uporabo opreme pod tlakom, ki je bila predmet
rekonstrukcije, je potrebno pridobiti tudi potrdilo organa za periodične
preglede o opravljenem izrednem pregledu te opreme.
PREHODNE IN KONČNI DOLOČBI
26. člen
(prehodne določbe)
(1) Seznam opreme pod tlakom, ki je na dan uveljavitve tega
pravilnika v uporabi, se vzpostavi na podlagi obratovalnih dovoljenj za opremo
pod tlakom, izdanih pred uveljavitvijo tega pravilnika, v obliki knjig
pregledov tlačnih posod oziroma v drugih oblikah. 
(2) Uporabnik na podlagi dodeljene evidenčne številke opreme
pod tlakom prevzame njeno tehnično dokumentacijo iz arhiva tlačnih posod in
arhiva parnih kotlov na ministrstvu. 
(3) Izdano obratovalno dovoljenje opreme pod tlakom v knjigi
pregledov tlačnih posod ali v drugih oblikah velja do izteka veljavnosti.
Uporabnik je dolžan pred iztekom veljavnosti obratovalnega dovoljenja
zagotoviti periodično preverjanje opreme pod tlakom z visoko stopnjo nevarnosti
tako, da z organom za periodične preglede sklene pisno pogodbo o opravljanju
periodičnih pregledov te opreme. Organ za periodične preglede opravi uvodni
pregled ter sestavi katalog ukrepov in program pregledov. Katalog ukrepov mora
vsebovati ukrepe, ki so bili predpisani ob izdaji obratovalnega dovoljenja.
Program pregledov se mora izvajati v rokih, ki so bili določeni ob izdaji
obratovalnega dovoljenja. 
(4) Uporabnik lahko spremeni program pregledov oziroma ga
uskladi s tem pravilnikom. V takšnem primeru mora pridobiti pozitivno mnenje
priglašenega organa, da oprema pod tlakom izpolnjuje bistvene zahteve za varno
uporabo tudi v primeru spremenjenega programa pregledov. Mnenje se mora
nanašati na vsako enoto opreme pod tlakom. Program pregledov je mogoče
spremeniti le za opremo pod tlakom, ki je bila redno periodično pregledovana
skladno s tem pravilnikom. V nasprotnem primeru je potrebno predhodno opraviti
izredni pregled. 
(5) Opremo pod tlakom, ki je bila izdelana pred uveljavitvijo
pravilnika o tlačni opremi in za katero ni bilo izdano obratovalno dovoljenje
oziroma nima potrdila o pregledu konstrukcije in prvem tlačnem preskusu, se
lahko da v uporabo le v primeru, če priglašeni organ izda mnenje, da oprema
izpolnjuje bistvene zahteve za varno uporabo. Mnenje se mora nanašati na vsako
enoto opreme pod tlakom. Pred začetkom uporabe takšne opreme mora organ za
periodične preglede pripraviti katalog ukrepov in opredeliti program pregledov.
(6) Za opremo pod tlakom, ki je sestavni del stroja ali
postrojenja in cevovode, ki so bili izdelani oziroma dani v uporabo pred
uveljavitvijo Pravilnika o pregledovanju in preskušanju opreme pod tlakom
(Uradni list RS, št. 45/04), se evidenčna številka izda na osnovi ustrezno
izpolnjenega evidenčnega lista, skladno s 6. členom tega pravilnika. 
(7) Pri cevovodih, ki so bili v uporabi pred uveljavitvijo
tega pravilnika, se opravi prvi periodični pregled v skladu s tem pravilnikom
najkasneje v enem letu po uveljavitvi tega pravilnika. 
(8) Ministrstvo lahko, do vključno 31. 5. 2009, na podlagi
ustrezne vloge pravne ali fizične osebe, odloči o pooblastilu le-te za organ za
periodične preglede za določen čas. Pogoj za pridobitev pooblastila za določen
čas je, da se pravna ali fizična oseba nahaja v postopku pridobivanja
akreditacijske listine in da izpolnjuje minimalne pogoje, določene v Prilogi
II.
27. člen
(prenehanje veljavnosti predpisa)
Z dnem uveljavitve tega pravilnika preneha veljati Pravilnik
o pregledovanju in preskušanju opreme pod tlakom (Uradni list RS, št. 45/04).
28. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 007-37/2007
Ljubljana, dne 29. julija 2008
EVA 2007-2111-0082
mag. Andrej Vizjak l.r.
Minister
za gospodarstvo

Priloga I:
Razvrstitev opreme pod tlakom glede na stopnjo nevarnosti
Priloga II:
Minimalni pogoji, ki jih mora izpolnjevati organ za periodične preglede
Priloga III:
Tabela rokov periodičnih pregledov za opremo pod tlakom s predpisanim programom
pregledov
Priloga VI:
Evidenčni list opreme pod tlakom
Priloga V:
Potrdilo o pregledu opreme pod tlakom