I. SPLOŠNA DOLOČBA
1. člen
(vsebina pravilnika)
Ta pravilnik podrobneje opredeljuje
dodelitev štipendije Ad futura (v nadaljnjem besedilu: štipendija), obveznosti Javnega štipendijskega, razvojnega,
invalidskega in preživninskega sklada Republike Slovenije (v nadaljnjem besedilu: sklad), obveznosti štipendista oziroma
prejemnika sredstev po dodelitvi sredstev oziroma sklenitvi pogodbe ter način
za izpolnitev teh obveznosti na podlagi Zakona o štipendiranju (v nadaljnjem besedilu:
zakon).
II. DODELITEV ŠTIPENDIJE
2. člen
(vloga za dodelitev štipendije)
(1) Vlagatelj odda vlogo za dodelitev
štipendije na prijavnici, ki ji priloži dokazila, s katerimi izkazuje
izpolnjevanje pogojev.
(2) Prijavnica je del javnega razpisa,
s katerim se opredelijo tudi zahtevana dokazila in rok za oddajo vlog.
3. člen
(merila)
Merila, ki se uporabijo za izbiro
štipendistov ali prejemnikov sredstev, oziroma razmejitvena merila med
vlagatelji, ki izpolnjujejo pogoje javnega razpisa (v nadaljnjem besedilu:
merila), se določijo s posameznim javnim razpisom, ki opredeli tudi dokazila,
ki jih mora vlagatelj priložiti vlogi, da izkaže izpolnjevanje oziroma
doseganje teh meril.
4. člen
(raven oziroma stopnja izobraževanja)
(1) Če je raven oziroma stopnja
izobraževanja z javnim razpisom določena kot pogoj ali merilo za dodelitev
štipendije, se izobraževalni program uvrsti v posamezno raven ali stopnjo glede
na kategorije Klasifikacijskega sistema izobraževanja in usposabljanja
Slovenije – segment, raven oziroma podraven ter vrsto v skladu z uredbo, ki
ureja klasifikacijski sistem izobraževanja (v nadaljnjem besedilu:
KLASIUS-SRV).
(2) Pri enovitih in njim primerljivih
izobraževalnih programih se izobraževalni program z vidika dosežene ravni
oziroma stopnje izobrazbe uvrsti v kategorijo ravni oziroma stopnje
izobraževanja klasifikacije KLASIUS-SRV glede na raven dosežene končne
izobrazbe. Posamezni letnik znotraj tega programa se umesti smiselno v nižjo
ali višjo raven oziroma stopnjo glede na letnik programa tako, da se 1. letnik
enovitega ali primerljivega študija enači s 1. letnikom nižje izmed obeh
stopenj ali ravni, ki jih obsega, vsak višji letnik pa ustrezno višjim letnikom
najprej nižje, nato pa višje izmed obeh stopenj ali ravni, ki jih obsega.
5. člen
(področje izobraževanja oziroma
študijskega obiska)
(1) Če je področje izobraževanja z
javnim razpisom določeno kot pogoj ali merilo za dodelitev štipendije, se
uvrsti v posamezno področje glede na kategorije Klasifikacijskega sistema
izobraževanja in usposabljanja Slovenije – področje (v nadaljnjem besedilu:
KLASIUS-P).
(2) Pri interdisciplinarnih
izobraževalnih programih se izobraževalni program uvrsti v tisto kategorijo
KLASIUS-P, ki je v obsegu vseh obveznosti programa zastopana v največjem deležu
glede na število kreditov, število ur oziroma število predmetov ali glede na
poklic ali področje, za katerega program primarno izobražuje. Če so področja
enakomerno zastopana, se izobraževalni program uvrsti v tisto kategorijo
KLASIUS-P, ki je ugodnejša za vlagatelja.
6. člen
(uspeh oziroma povprečna ocena)
(1) Ocene, ki se upoštevajo za izračun
povprečne ocene, se določijo v javnem razpisu, pri čemer se lahko upoštevajo
ocene katerega koli šolskega oziroma študijskega leta, ki jih je vlagatelj
pridobil v določenem obdobju na preteklem oziroma trenutnem, bodisi zaključenem
ali še ne zaključenem izobraževanju.
(2) Povprečna ocena je povprečje vseh
številčno izraženih zaključenih ocen vseh predmetov oziroma izpitov, določenih
z izobraževalnim programom, ki se upoštevajo po merilu povprečne ocene glede na
prejšnji odstavek. Povprečno oceno izračuna sklad na štiri decimalne številke
natančno.
(3) Če so ocene pridobljene v tujini
in jih ni mogoče enačiti oziroma primerjati z ocenami, kot jih urejajo predpisi
Republike Slovenije s področja šolstva, vlagatelj predloži uradno potrdilo
pristojne ustanove o načinu ocenjevanja, na katerem ta navede vse možne ocene,
vse pozitivne ocene in razpon posamezne ocene, če ta ni linearen. Sklad na
podlagi tega potrdila in potrdila o uspehu posamezno oceno pretvori v slovenski
ocenjevalni sistem in izračuna povprečno oceno v skladu s tem členom.
III. OBVEZNOSTI PO DODELITVI ŠTIPENDIJE
7. člen
(obveznosti, določene z odločbo oziroma
pogodbo)
(1) Če se štipendija dodeli za
izobraževanje, se s štipendistom ali s prejemnikom sredstev, če se sredstva
dodelijo preko prejemnika sredstev, sklene pogodba. Štipendijsko razmerje je
zaključeno z izpolnitvijo vseh obveznosti iz pogodbe.
(2) Ne glede na določbo prejšnjega
odstavka se obveznosti določijo z odločbo, če sklenitev pogodbe z zakonom,
pravilnikom ali javnim razpisom ni predvidena. Štipendijsko razmerje je
zaključeno z izpolnitvijo vseh obveznosti iz odločbe.
(3) V času do zaključka štipendijskega
razmerja sklad pridobiva podatke skladno s 107. členom zakona za odločanje o
vseh postopkih v zvezi z izpolnjevanjem obveznosti iz pogodbe ali odločbe.
8. člen
(izplačilo štipendije)
(1) Način izplačila štipendije za
izobraževanje se določi v pogodbi.
(2) Izplačevanje štipendije za
izobraževanje se nadaljuje vsako naslednje šolsko ali študijsko leto, če
štipendist izpolnjuje vse pogoje, predpisane z zakonom, javnim razpisom ter
pogodbo, in izkaže vpis v višji letnik izobraževalnega programa, za katerega je
pridobil štipendijo.
(3) Vpis iz prejšnjega odstavka
štipendist dokazuje s potrdilom o vpisu za posamezno šolsko ali študijsko leto,
ki ga štipendist predloži v 15 dneh od prejema, vendar najkasneje v 30 dneh od
začetka šolskega ali študijskega leta oziroma semestra.
(4) Če štipendist potrdila o vpisu ne
predloži v roku iz prejšnjega odstavka, štipendijsko razmerje za tekoče šolsko
oziroma študijsko leto miruje, štipendija pa se ne izplačuje.
(5) Štipendija za dodatno študijsko
leto po izteku izobraževalnega programa se izplača na podlagi potrdila o
statusu študenta oziroma vpisu v dodatno študijsko leto, če je to predvideno z
javnim razpisom, na katerem je štipendist pridobil pravico do štipendije.
(6) Štipendija za študijski obisk ali
udeležbo na tekmovanju se izplača praviloma v enkratnem znesku na podlagi dokončne
odločbe o dodelitvi ali sklenjene ustrezne pogodbe ter po predložitvi
morebitnih dokazil, določenih z odločbo oziroma pogodbo.
9. člen
(sprememba višine štipendije)
(1) Če štipendist oziroma prejemnik
sredstev za enak ali primerljiv namen pridobi sredstva iz drugih virov, se
višina dodeljene štipendije ustrezno zniža, če tako določa javni razpis. O
spremembi višine štipendije se odloči z odločbo ali se sklene dodatek k
pogodbi.
(2) Dokazila o dodeljenih drugih
sredstvih štipendist oziroma prejemnik sredstev predloži skladu najkasneje v
osmih dneh od dodelitve sredstev oziroma v osmih dneh od dneva, ko je izvedel,
da so mu bila sredstva dodeljena. Iz dokazil morajo biti razvidni naslednji
podatki:
-       
naziv ustanove, ki je podelila sredstva,
-       
višina in namen prejetih sredstev,
-       
trajanje prejemanja teh sredstev,
-       
pogoji za ohranjanje teh sredstev ter
-       
morebitna druga dejstva, pomembna za odločanje.
10. člen
(izplačilo štipendije za šolnino)
(1) Štipendijo za šolnino sklad
praviloma nakaže neposredno na poslovni račun izobraževalne ustanove na podlagi
izstavljenega računa.
(2) Če je štipendist šolnino za šolsko
oziroma študijsko leto v celoti plačal sam, kar izkazuje z računom
izobraževalne ustanove ali drugim ustreznim dokazilom o plačilu šolnine, ki ga
izda izobraževalna ustanova, in potrdilom o izvršenem plačilu šolnine, mu sklad
povrne znesek plačane šolnine na transakcijski račun, odprt pri banki v
Republiki Sloveniji.
(3) Če je štipendist šolnino za šolsko
oziroma študijsko leto plačal delno, sklad najprej izvrši plačilo za neporavnan
delež šolnine v skladu s prvim odstavkom tega člena, nato pa že plačani del
šolnine povrne štipendistu v skladu s prejšnjim odstavkom.
(4) Če je štipendist plačal šolnino v
tuji valuti, se plačana šolnina povrne v eurih, preračunano po referenčnem
tečaju Evropske centralne banke na dan odobritve povračila plačane šolnine.
11. člen
(izplačilo štipendije za življenjske
stroške)
(1) Štipendija za življenjske stroške
se izplača za posamezno šolsko oziroma študijsko leto na transakcijski račun
štipendista, odprt pri banki v Republiki Sloveniji.
(2) Štipendija za življenjske stroške
se lahko izplača v enkratnem znesku za posamezno šolsko ali študijsko leto,
semestralno ali v mesečnem znesku do 15. dne v mesecu za pretekli mesec, kar se
podrobneje opredeli v pogodbi.
12. člen
(sprememba izobraževalnega programa)
(1) Štipendist, ki želi spremeniti
izobraževalni program oziroma program študijskega obiska (v nadaljnjem
besedilu: program), lahko zaprosi sklad za pojasnilo, ali bo na novem programu
upravičen do štipendije. Sklad v tem primeru preveri ali program ustreza
pogojem za nadaljnje prejemanje štipendije, in sicer ali program izpolnjuje
pogoje javnega razpisa, na podlagi katerega je štipendist pridobil štipendijo,
in druge pogoje, določene z zakonom. Če program ni ustrezen, sklad štipendista
opozori, da mu bo v primeru spremembe programa štipendijsko razmerje prenehalo.
(2) Sklad ob spremembi programa izda
odločbo o spremembi programa oziroma sklene s štipendistom dodatek k pogodbi,
če nov program izpolnjuje pogoje javnega razpisa, na podlagi katerega je
štipendist pridobil štipendijo, in druge pogoje, določene z zakonom. Če
štipendist po spremembi programa teh pogojev ne izpolnjuje, sklad izda odločbo
o prenehanju štipendijskega razmerja oziroma razdre pogodbo.
(3) V primeru spremembe programa je
lahko višina štipendije enaka ali nižja, kot je bila določena s prvotno odločbo
oziroma pogodbo. Za določitev nove višine štipendije se upoštevajo dejanski
stroški novega programa, ki jih štipendist lahko izkaže.
(4) Štipendist ob spremembi programa
predloži skladu dokazila, s katerimi izkazuje ustreznost programa, kot so
zahtevana v javnem razpisu, na podlagi katerega je štipendist pridobil
štipendijo.
13. člen
(uveljavljanje in trajanje mirovanja
štipendije za izobraževanje)
(1) Štipendist, ki želi uveljavljati
mirovanje štipendije za izobraževanje, skladu predloži pisno vlogo, ki mora
vsebovati:
-       
razloge za mirovanje,
-       
obdobje trajanja mirovanja, za katerega zaproša,
-       
dokazila o razlogih za mirovanje.
(2) Če sklad soglaša z mirovanjem, se
sklene dodatek k pogodbi, v katerem se opredeli tudi razlog, zaradi katerega je
bilo mirovanje odobreno.
(3) Določbe zakona v zvezi z
mirovanjem se smiselno uporabljajo tudi, če štipendist ne zaključi obveznosti s
študijskim programom predpisanega zadnjega letnika izobraževanja in ne pridobi
javnoveljavnega spričevala v roku, določenem s pogodbo o štipendiranju.
14. člen
(obveznost zaposlitve)
(1) Štipendist mora po zaključenem
izobraževanju, za katerega je prejel štipendijo, izpolniti obveznost zaposlitve
v skladu z javnim razpisom.
(2) Štipendist mora o izpolnjevanju
obveznosti iz prejšnjega odstavka in morebitnih spremembah v zvezi s tem sklad
pisno obvestiti v 30 dneh od začetka zaposlitve oziroma spremembe. V enakem
roku mora štipendist obvestiti sklad tudi o spremembah statusa zaposlitve,
samozaposlitve ali brezposelnosti v tujini.
(3) Štipendist obvestilu iz prejšnjega
odstavka priloži naslednja dokazila:
-       
pogodba o zaposlitvi in morebitni dodatki k tej pogodbi,
-       
potrdilo Zavoda za zdravstveno zavarovanje Slovenije o prijavi/odjavi
podatkov pokojninskega in invalidskega ter zdravstvenega zavarovanja,
zavarovanja za starševsko varstvo in zavarovanja za primer brezposelnosti,
-       
dokazilo o prenehanju pogodbe o zaposlitvi,
-       
druga ustrezna dokazila v zvezi z izpolnjevanjem obveznosti zaposlitve,
če jih sklad zahteva.
15. člen
(odlog vračila in obročno vračilo)
(1) Sklad lahko štipendistu dovoli
odlog vračila štipendije za čas trajanja utemeljenih razlogov, vendar največ za
12 mesecev.
(2) Sklad lahko iz utemeljenih
razlogov dovoli obročno vračanje štipendije za izobraževanje za daljšo dobo,
kot je bila doba prejemanja štipendije, vendar največ za trikratnik obdobja
prejemanja štipendije, če bi znesek mesečnega obroka za vračilo presegal 2/3
mesečnega prihodka štipendista.
(3) Kot utemeljen razlog za
uveljavljanje odloga ali obročnega vračila štipendije se šteje zlasti:
-       
starševstvo, kar štipendist izkazuje z rojstnim listom otroka,
-       
opravičljivi zdravstveni razlogi, kar štipendist dokazuje z mnenjem
zdravnika specialista za posamezno medicinsko področje,
-       
izjemne socialne okoliščine štipendista, kar štipendist dokazuje z
dokončno odločbo o dodeljeni državni socialni pomoči, ki jo izda pristojni
center za socialno delo.
(4) Na podlagi izkazanih razlogov
sklad določi obdobje odloga ali število in znesek posameznega obroka pri
obročnem vračanju štipendije.

Pravilnik o dodeljevanju štipendije Ad futura
(Uradni list RS, št. 76/14) vsebuje naslednjo končno določbo:
»IV. KONČNA DOLOČBA
16. člen
(uveljavitev
pravilnika)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah Pravilnika
o dodeljevanju štipendije Ad futura (Uradni list RS, št. 45/18) vsebuje naslednjo končno določbo:
»KONČNA DOLOČBA
3. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije, uporabljati pa se začne za šolsko
oziroma študijsko leto 2018/2019.«.