I. SPLOŠNE DOLOČBE
1. člen
(vsebina)
Ta pravilnik določa razrez trupov klavne živine v osnovne
kose, razvrščanje mesa klavne živine v kakovostne kategorije in označevanje
kakovostnih kategorij ter označevanje mesa divjadi.
2. člen
(postopek informiranja in klavzula o medsebojnem
priznavanju)
(1) Ta pravilnik se izda ob upoštevanju postopka
informiranja v skladu z Direktivo (EU) 2015/1535 Evropskega parlamenta in Sveta
z dne 9. septembra 2015 o določitvi postopka za zbiranje informacij na
področju tehničnih predpisov in pravil za storitve informacijske družbe (UL L
št. 241 z dne 17. 9. 2015, str. 1).
(2) Šteje se, da proizvodi, ki se zakonito tržijo v
drugih državah članicah Evropske unije in Evropskega gospodarskega prostora ali
Turčiji, če so dani na trg v skladu z njihovo nacionalno zakonodajo, ki
zagotavlja enakovredno raven varovanja javnega interesa kot je določena v
zakonodaji Republike Slovenije, izpolnjujejo zahteve iz tega pravilnika, razen
če je bil izpeljan postopek v skladu z Uredbo (ES) št. 764/2008 Evropskega
parlamenta in Sveta z dne 9. julija 2008 o določitvi postopkov za uporabo
nekaterih nacionalnih tehničnih pravil za proizvode, ki se zakonito tržijo v
drugi državi članici, in o razveljavitvi Odločbe št. 3052/95/ES (UL L
št. 218 z dne 13. 8. 2008, str. 21).
3. člen
(pomen izrazov)
Izrazi, uporabljeni v tem pravilniku, pomenijo:
1.     
klavna živina so: govedo, prašiči, ovce, koze, kopitarji (konji, osli,
mezgi in mule) in kunci;
2.     
meso je meso v skladu s točko 1.1 Priloge I Uredbe (ES)
št. 853/2004 Evropskega parlamenta in Sveta z dne 29. aprila 2004 o
posebnih higienskih pravilih za živila živalskega izvora (UL L št. 139 z
dne 30. 4. 2004, str. 55), zadnjič spremenjene z Uredbo Komisije (EU)
2016/355 z dne 11. marca 2016 o spremembi Priloge III k Uredbi (ES)
št. 853/2004 Evropskega parlamenta in Sveta glede posebnih zahtev za
želatino, kolagen in visoko rafinirane proizvode živalskega izvora, namenjene
za prehrano ljudi (UL L št. 67 z dne 12. 3. 2016, str. 22), (v
nadaljnjem besedilu: Uredba 853/2004/ES);
3.     
drobovina je drobovina v skladu s točko 1.11 Priloge I Uredbe
853/2004/ES;
4.     
promet je promet v skladu z Uredbo (ES) št. 178/2002 Evropskega
parlamenta in Sveta z dne 28. januarja 2002 o določitvi splošnih načel in
zahtevah živilske zakonodaje, ustanovitvi Evropske agencije za varnost hrane in
postopkih, ki zadevajo varnost hrane (UL L št. 31 z dne 1. 2. 2002,
str. 1), zadnjič spremenjeno z Uredbo (EU) št. 652/2014 Evropskega
parlamenta in Sveta z dne 15. maja 2014 o določbah za upravljanje odhodkov
v zvezi s prehransko verigo, zdravjem in dobrobitjo živali ter v zvezi z
zdravjem rastlin in rastlinskim razmnoževalnim materialom, spremembi direktiv
Sveta 98/56/ES, 2000/29/ES in 2008/90/ES, uredb (ES) št. 178/2002, (ES)
št. 882/2004 in (ES) št. 396/2005 Evropskega parlamenta in Sveta,
Direktive 2009/128/ES Evropskega parlamenta in Sveta in Uredbe (ES)
št. 1107/2009 Evropskega parlamenta in Sveta ter razveljavitvi sklepov
Sveta 66/399/EGS in 76/894/EGS ter Odločbe Sveta 2009/470/ES (UL L št. 189
z dne 27. 6. 2014, str. 1);
5.     
divjad je divjad v skladu s točko 1.5 Priloge I Uredbe
št. 853/2004/ES;
6.     
trup je trup v skladu s točko 1.9 Priloge I Uredbe 853/2004/ES;
7.     
mleto meso je meso v skladu s točko 1.13 Priloge I Uredbe 853/2004/ES;
8.     
sesekljano meso je izkoščeno meso, ki je sesekljano v stroju za
sekljanje mesa (kuter);
9.     
kockano meso je izkoščeno meso, ki je narezano na manjše kose, primerno
za pripravo golažev.
II. OZNAČEVANJE
4. člen
(označevanje)
(1) Predpakirano meso mora biti označeno v skladu s
predpisom, ki ureja informacije o živilih potrošnikom, predpisi, ki urejajo
označevanje mesa, in v skladu s tem pravilnikom.
(2) Izdelki, ki niso predpakirani, morajo biti označeni
v skladu s predpisom, ki ureja označevanje živil, ki niso predpakirana (v
nadaljnjem besedilu: označba). Če je meso razvrščeno po kategorijah, mora biti
na označbi jasno navedeno, v katero kakovostno kategorijo meso spada, ali pa
mora biti etiketa v barvi, kot jo določa drugi odstavek 39. člena tega
pravilnika.
III. MESO KLAVNE ŽIVINE IN DIVJADI
1. Splošno
5. člen
(vrste mesa)
Glede na vrsto klavne živine in divjadi se meso daje v promet
kot meso goveda, meso prašičev oziroma svinjsko meso (v nadaljnjem besedilu:
meso prašičev), meso ovac, meso koz, meso kopitarjev, meso kuncev in meso
uplenjene in gojene divjadi.
6. člen
(kosi v prometu)
Meso se daje v promet v trupih, polovicah, četrtih, v glavnih
kosih ali v manjših kosih ter kot meso brez kosti, in sicer ohlajeno,
zamrznjeno ali odmrznjeno meso.
7. člen
(polovica in četrt)
(1) Polovici sta polovici, dobljeni z razpolovitvijo
trupa po dolžini sredine hrbtenice, prsnice in trebušne muskulature.
(2) S četrtmi telečjega mesa, mesa težjih telet,
prašičev, jagnjetine in ovčjega mesa, kozličjega in kozjega mesa so mišljeni
deli (četrti) ohlajene polovice, prerezane med šestim in sedmim rebrom.
(3) Če so polovice razrezane na četrti kako drugače, kot
je to določeno v prejšnjem odstavku, mora biti to označeno na etiketi ali
spremnih dokumentih.
8. člen
(razsek trupov)
(1) Trupe, polovice in četrti mesa klavne živine se
razseka v glavne kose, ki so podlaga za kakovostno kategorizacijo mesa.
(2) Glavni kosi trupa polovic in četrti so: stegno,
ledja, hrbet, pleče, podplečje, vrat, prsa, rebra, potrebušina ter podlaket
(prednji bočnik) in golen (zadnji bočnik).
(3) Pravila osnovnega razseka so:
a)    
trup klavne živine in divjadi se razseka na štiri četrtine. Polovica
trupa se deli na prednjo četrt in zadnjo četrt med šestim in sedmim prsnim
vretencem, pri čemer se:
- 
zadnja četrt sestoji iz naslednjih delnih kosov: hrbet z ledji, stegno z
golenico, zadnja rebra s potrebušino,
- 
prednja četrt sestoji iz naslednjih delnih kosov: pleče s podlahtjo,
vrat, podplečje, prsa s sprednjimi rebri, prsa;
b)    
z delitvijo prednje in zadnje četrti dobimo naslednje dele:
- 
stegno: stegno in golen, vključno z medenico in križnico. Oddeli se med
šestim ledvenim vretencem in križnico,
- 
hrbet z ledji: hrbet od sedmega prsnega vretenca do prvega križnega
vretenca,
- 
pištola ali milanski rez: stegno z golenico in hrbet z ledji, nedeljena,
- 
zadnja rebra s potrebušino: ostanek trebuha in reber po odstranitvi
stegna in hrbta z ledji iz zadnje četrti,
- 
pleče s podlahtjo: odrezano od prednje četrti,
- 
vrat: odstrani se med zadnjim vratnim in prvim prsnim vretencem,
- 
podplečje: od prvega do sedmega prsnega vretenca brez reber,
- 
rebra: odrezana od prvega do šestega rebra brez prsi in podplečja,
- 
prsa: prsnica od prvega do sedmega rebra brez reber.
2. Meso goveda
9. člen
(vrste mesa goveda)
Meso goveda se daje v promet kot teletina, meso težjih telet
in govedina (goveje meso).
10. člen
(teletina)
Teletina je meso goveda, starega manj kot osem mesecev.
11. člen
(meso težjih telet)
Meso težjih telet je meso goveda, starega od 8 do 12 mesecev.
12. člen
(črtan)
13. člen
(govedina)
(1) Govedina (goveje meso) je meso goveda, starega 12 mesecev
in več.
(2) Ne glede na določbo prejšnjega odstavka se meso goveda,
mlajšega od 30 mesecev, lahko označi kot mlada govedina – do 30 mesecev.
14. člen
(kategorije mesa goveda)
Meso goveda je v prometu kot meso I., II. in III. kategorije.
Pljučna pečenka je v prometu izven kategorije oziroma ekstra kategorije.
15. člen
(pljučna pečenka)
Pljučna pečenka so podledvene mišice, s katerih je
odstranjeno odvečno mastno tkivo.
16. člen
(meso goveda I. kategorije)
(1) Meso goveda I. kategorije je meso stegna brez
bočnika, meso ledij brez pljučne pečenke in meso hrbta.
(2) Meso stegna se odreže od ledij med zadnjim ledvenim
in prvim križnim vretencem, od bočnika pa v kolenskem sklepu.
(3) Meso ledij se odreže od mesa hrbta med zadnjim
prsnim in prvim ledvenim vretencem.
(4) Meso hrbta se odreže med šestim in sedmim prsnim
vretencem, rebra se odrežejo od hrbta tako, da ostane pri hrbtu največ zgornja
tretjina pripadajočih reber.
(5) Meso goveda I. kategorije se daje v promet s kostmi
ali brez njih.
17. člen
(meso goveda II. kategorije)
(1) Meso goveda II. kategorije je meso plečeta brez
prednjega bočnika.
(2) Meso plečeta se odreže od podplečja in prsi po
naravni mišični zvezi.
(3) Prednji bočnik se odreže od plečeta v komolčnem
sklepu.
(4) Meso plečeta se daje v promet s kostmi ali brez
njih.
18. člen
(meso goveda III. kategorije)
(1) Meso goveda III. kategorije je meso preostalih delov
polovic: vrat, podplečje, prsa, rebra, potrebušina ter prednji in zadnji
bočnik.
(2) Podplečje se odreže od vratu med zadnjim vratnim in
prvim prsnim vretencem.
(3) Rebra se odrežejo od podplečja tako, da ostane pri
podplečju največ zgornja tretjina reber.
(4) Prsa se odrežejo od reber po sklepih med rebri in
prsnico.
(5) Meso III. kategorije se daje v promet s kostmi ali
brez njih.
3. Meso prašičev
19. člen
(kategorizacija mesa)
(1) Prašičje oziroma svinjsko meso (razen prašičkov –
tekačev, ki se ne razvršča v kategorije mesa) je v prometu kot meso ekstra
kategorije, meso I. kategorije, meso II. kategorije in meso III. kategorije.
(2) Meso ekstra kategorije je file, ki je v prometu brez
kosti.
20. člen
(meso I. kategorije)
(1) Meso I. kategorije je meso stegna in ledvenega dela
skupaj s filejem.
(2) Stegno se loči od polovice prašiča s prečnim rezom
med zadnjim ledvenim in prvim križnim vretencem, od goleni z rezom v kolenskem
sklepu, pri čemer ostane del fileja (ribica) v sestavi mesa stegna, ki je v
prometu s kostmi ali brez kosti.
(3) Ledveni del se s sprednje strani loči od hrbta s
prečnim rezom med zadnjim prsnim in prvim ledvenim vretencem, z zadnje strani
pa z rezom med zadnjim ledvenim in prvim križnim vretencem. V sestavi ledvenega
dela je tudi pripadajoči del fileja. Ledveni del se od potrebušine loči z
vzdolžnim ravnim rezom vzdolž hrbtenice – od stranskega roba fileja v smeri
zadnjega rebra. Če se od ledvenega dela odreže file, ki je označen kot meso
ekstra kategorije, se ledveni del označi kot meso II. kategorije.
(4) Meso ledvenega dela se daje v promet s kostmi ali
brez kot:
-       
svinjski file – ekstra kategorija;
-       
svinjska ledja s kostjo s filejem – I. kategorija;
-       
svinjska ledja brez kosti brez fileja – I. kategorija;
-       
svinjska ledja s kostjo brez fileja – II. kategorija.
21. člen
(meso II. kategorije)
(1) Meso II. kategorije je meso hrbta, plečeta in vratu.
Hrbet se loči od vratu z rezom med četrtim in petim prsnim vretencem, od
ledvenega dela pa z rezom med zadnjim prsnim in prvim ledvenim vretencem. Hrbet
se odreže od reber z vzdolžnim ravnim rezom vzdolž hrbtenice, tako da so
preostali deli reber dolgi največ 3 cm (±0,5 cm), računano do zunanjega roba
dolge hrbtne mišice – ribe.
(2) Meso hrbta se daje v promet s kostmi ali brez.
(3) Meso ledvenega dela in hrbtnega dela se daje v
promet v enem kosu s kostmi (zarebrnica) ali brez kosti (riba-laks kare).
(4) Pleče se odreže od vratu, reber in prsi po naravni
mišični zvezi, od podlakti se loči v komolčnem sklepu z rezom.
(5) Meso plečeta se daje v promet s kostmi ali brez
kosti.
(6) Meso vratu je meso hrbtenice od prvega vratnega do
petega prsnega vretenca. S sprednje strani se vrat loči s prečnim rezom med
zatilnico in prvim vratnim vretencem, z zadnje strani pa z rezom med četrtim in
petim prsnim vretencem. Vrat se loči od prsi z rezom, ki je vzporeden s
hrbtenico, tako da se prva štiri rebra prerežejo na meji med njihovimi hrbtnimi
in srednjimi tretjinami.
(7) Meso vratu se daje v promet s kostmi ali brez.
22. člen
(meso III. kategorije)
(1) Meso III. kategorije je meso potrebušine, reber,
prsi, goleni, in podlakti.
(2) Potrebušina se loči z rezi, ki so predvideni za
rezanje stegna in ledvenega dela, od reber pa z rezom ob rebrnem loku.
(3) Meso potrebušine se daje v promet brez kosti.
(4) Rebra se ločijo od prsi z rezom med četrtim in petim
rebrom, od hrbta tako, kot je predvideno za rezanje hrbta, od potrebušine pa z
rezom ob zadnjem robu zadnjega rebra.
(5) Meso reber se daje v promet s kostmi ali brez, lahko
samostojno ali skupaj s potrebušino in prsmi s kostjo ali brez.
(6) Prsi se ločijo od vratu z rezom, ki je predviden za
rezanje vrata, od reber pa z rezom med četrtim in petim rebrom.
(7) Meso prsi se daje v promet s kostmi.
(8) Golen se odreže od stegna v kolenskem sklepu.
(9) Podlaket se odreže od plečeta v komolčnem sklepu.
(10) Meso goleni in podlakti se daje v promet s kostmi
ali brez kosti.
4. Meso ovac
23. člen
(vrste)
(1) Meso ovac se daje v promet kot meso sesnih jagnjet
(mlada jagnjetina), jagnječje meso (jagnjetina) in ovčje meso (ovčetina,
bravina).
(2) Meso sesnih jagnjet je meso jagnjet, starih manj kot
12 mesecev, ki tehtajo manj kot 13 kg.
(3) Meso jagnjet je meso jagnjet mase 13 kg in več,
mlajših od 12 mesecev.
(4) Meso ovac je meso ovac, starejših od 12 mesecev.
24. člen
(sesna jagnjeta)
(1) Meso sesnih jagnjet se daje v promet v trupih,
polovicah, četrtih ali v razrezu.
(2) Če se daje meso sesnih jagnjet v promet v četrtih,
se polovice razrežejo med šestim in sedmim rebrom.
25. člen
(razvrščanje v kakovostne kategorije)
Za razvrščanje mesa sesnih jagnjet, jagnječjega in ovčjega
mesa v kakovostne kategorije se smiselno uporabljajo določbe tega pravilnika o
razvrščanju mesa goveda v kakovostne kategorije, pri čemer sta v II. kakovostno
kategorijo jagnječjega mesa oziroma v II. kakovostno kategorijo ovčjega mesa
uvrščena tudi vrat in podplečje, golen pa ni odrezana od stegna.
5. Meso koz
26. člen
(meso koz)
Meso koz se daje v promet kot kozličje meso (kozliček) in
kozje meso.
27. člen
(meso kozličev)
(1) Kozličje meso je meso zaklanih kozličkov, starih od
tri tedne do šest mesecev. Trup mora biti težak vsaj 4 kg.
(2) Kozličje meso, ki se daje v promet, mora
izpolnjevati naslednje pogoje:
-       
mišično tkivo mora biti svetlo rožnato;
-       
videz mora biti značilen za kozličje meso;
-       
ledvice in površina trupa morajo biti vsaj deloma pokriti z mastnim
tkivom.
28. člen
(kozličje meso v prometu)
(1) Kozličje meso se daje v promet v trupih, polovicah,
četrtih ali v razrezu.
(2) Če se daje kozličje meso v promet v četrtih, se
polovice razrežejo med šestim in sedmim rebrom.
29. člen
(kozje meso)
(1) Kozje meso je meso zaklanih koz (kozlov in koz),
starih več kot 6 mesecev. Kozli morajo biti kastrirani najmanj mesec dni pred
zakolom. Trup (z ledvicami in ledvičnim lojem, toda brez kože, glave, spodnjih
delov nog in notranjih organov) mora biti težak najmanj 10 kilogramov 
(2) Kozje meso, ki se daje v promet, mora izpolnjevati
naslednje pogoje:
-       
mišično tkivo mora biti svetlo rdeče do temno rdeče;
-       
videz in konsistenca morata biti značilna za kozje meso;
-       
ledvice in površina trupa morajo biti vsaj deloma pokriti z mastnim
tkivom.
30. člen
(razvrščanje v kategorije)
Za razvrščanje kozjega mesa v kakovostne kategorije se
smiselno uporabljajo določbe tega pravilnika o razvrščanju mesa goveda v
kakovostne kategorije, pri čemer sta v II. kakovostno kategorijo
kozjega mesa uvrščena tudi vrat in podplečje.
6. Meso kopitarjev
31. člen
(meso kopitarjev)
Meso kopitarjev se daje v promet kot žrebičje meso (meso
žrebet), konjsko meso, meso oslov, meso mezgov in meso mul.
32. člen
(žrebičje meso)
(1) Žrebičje meso je meso zaklanih žrebcev in žrebic,
starih od šest tednov do enega leta.
(2) Žrebičje meso, ki se daje v promet, mora
izpolnjevati naslednje pogoje:
-       
mišično tkivo mora biti rožnato rdeče barve;
-       
zgradba in konsistenca morata biti nežni;
-       
ledvice in površina trupa morajo biti deloma pokriti z mastnim tkivom;
-       
mastno tkivo ne sme biti rumeno.
33. člen
(kategorije žrebičjega mesa)
Za razvrščanje žrebičjega mesa v kategorije se smiselno
uporabljajo določbe tega pravilnika o razvrščanju mesa goveda v kakovostne
kategorije.
34. člen
(konjsko meso)
(1) Konjsko meso je meso zaklanih konj, starejših kot
eno leto.
(2) Konjsko meso, ki se daje v promet, mora izpolnjevati
naslednje pogoje:
-       
mišično tkivo mora biti izrazito rdeče;
-       
zgradba in konsistenca morata biti značilni;
-       
ledvice in površina trupa morajo biti vsaj deloma pokriti z mastnim
tkivom.
35. člen
(meso oslov, mezgov in mul)
(1) Meso oslov, mezgov in mul, ki se daje v promet, mora
izpolnjevati naslednje pogoje:
-       
mišično tkivo mora biti izrazito rdeče;
-       
zgradba in konsistenca morata biti značilni;
-       
ledvice in površina trupa morajo biti vsaj deloma pokriti z mastnim
tkivom.
(2) Za razvrščanje konjskega mesa in mesa oslov, mezgov
in mul v kakovostne kategorije se smiselno uporabljajo določbe tega pravilnika
o razvrščanju mesa goveda v kategorije.
7. Meso kuncev
36. člen
(meso kuncev)
(1) Meso kuncev se daje v promet kot trup z glavo in
ledvicami, toda brez kože, spodnjih delov nog in notranjih organov. Po popolni
evisceraciji se trupu lahko ponovno dodajo srce, pljuča in jetra.
(2) Če se daje meso kuncev v promet v polovicah, se
polovice razrežejo med šestim in sedmim rebrom.
(3) Meso kuncev se lahko daje v promet tudi v razrezu.
8. Meso divjadi
37. člen
(meso divjadi)
Na označbi mesa divjadi mora biti jasno navedeno, ali gre za
uplenjeno ali za gojeno divjad.
IV. MLETO MESO
38. člen
(mleto meso)
(1) Če se mleto meso daje v promet kot predpakirano,
mora biti na označbi navedena kakovostna kategorija oziroma ime kosa mesa, iz
katerega je proizvedeno. V primeru mešanega mletega mesa različnih vrst živali
mora biti poleg kakovostnih kategorij navedena tudi količina posameznih vrst
mesa.
(2) Če mleto meso ni mleto v prisotnosti kupca in se
prodaja kot nepredpakirano živilo, mora ustrezati sestavi za meso iz predpisa,
ki ureja informacije o živilih potrošnikom.
(3) Določba prejšnjega odstavka se uporablja tudi za
kockano in sekljano meso.
V. OZNAČEVANJE KATEGORIJ MESA V PRODAJNEM PROSTORU
39. člen
(označevanje kategorij)
(1) V prostorih, v katerih se prodaja goveje, telečje
meso in prašičje meso na postrežen način, morajo biti na vidnem mestu shematski
prikazi kakovostnih kategorij za meso goveda in prašičje meso, kot jih določa
ta pravilnik in so prikazani v Prilogah 1 in 2, ki sta sestavni del tega
pravilnika.
(2) Meso posameznih kakovostnih kategorij mora biti
označeno z naslednjimi barvami:
-       
z modro barvo – meso zunaj oziroma ekstra kategorije;
-       
z rdečo barvo – meso I. kakovostne kategorije;
-       
z zeleno barvo – meso II. kakovostne kategorije in
-       
z rumeno barvo – meso III. kakovostne kategorije.
(3) Pod shematskim prikazom mora biti legenda o barvah
za posamezne kakovostne kategorije mesa.
(4) Shematski prikazi iz tega člena morajo biti
natisnjeni v najmanj A3 formatu.
(5) Določbe tega člena ne veljajo za prodajo mesa, ki se
vrši na kmetiji, registrirani za neposredno prodajo mesa končnemu potrošniku.

Priloga
1: Shematski prikaz osnovnega razseka goveda
Priloga
2: Shematski prikaz osnovnega razseka prašiča

Pravilnik o kakovosti mesa klavne živine in
divjadi (Uradni list RS, št. 61/16) vsebuje naslednje prehodne in
končni določbi:
»VI. PREHODNE IN KONČNI DOLOČBI
40. člen
(prehodno obdobje)
(1) Ne glede na določbo prvega odstavka prejšnjega člena
se shematski prikazi, ki so viseli v obratih prodaje do uveljavitve tega
pravilnika, lahko uporabljajo še naprej kot shematski prikazi v skladu s tem
pravilnikom.
(2) Meso mora biti proizvedeno in označeno v skladu z
zahtevami iz tega pravilnika najpozneje v dveh letih od uveljavitve tega
pravilnika.
(3) Ne glede na določbo prejšnjega odstavka so lahko
izdelki, proizvedeni in označeni v obdobju iz prejšnjega odstavka v skladu s
Pravilnikom o kakovosti mesa klavne živine in divjadi (Uradni list RS,
št. 120/07 in 45/08 – ZKme-1) in Pravilnikom o označevanju in
kategorizaciji svinjskega mesa (Uradni list RS, št. 33/04, 10/05 in 45/08
– ZKme-1), v prometu do porabe zalog.
41. člen
(prenehanje veljavnosti)
Z dnem uveljavitve tega pravilnika prenehata veljati
Pravilnik o kakovosti mesa klavne živine in divjadi (Uradni list RS,
št. 120/07 in 45/08 – ZKme-1) in Pravilnik o označevanju in kategorizaciji
svinjskega mesa (Uradni list RS, št. 33/04, 10/05 in 45/08 – ZKme-1),
uporabljata pa se še dve leti od uveljavitve tega pravilnika.
42. člen
(uveljavitev)
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o kakovosti
mesa klavne živine in divjadi (Uradni list RS, št. 30/17) vsebuje naslednjo končno določbo:
»3. člen
Ta pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah Pravilnika o kakovosti
mesa klavne živine in divjadi (Uradni list RS, št. 67/19) vsebuje naslednji prehodni in
končno določbo:
»PREHODNI IN KONČNA DOLOČBA
7. člen
(prehodna določba)
(1) Meso goveda mora biti označeno v skladu s spremenjenima
9. in 13. členom pravilnika najpozneje od 30. novembra 2019 dalje.
(2) Ne glede na določbo prejšnjega odstavka je lahko
predpakirano meso goveda, označeno in dano v promet pred 30. novembrom 2019 v
skladu s Pravilnikom o kakovosti mesa klavne živine in divjadi (Uradni list RS,
št. 61/16 in 30/17), v prometu do porabe zalog oziroma do prenehanja njegovega
roka uporabe.
8. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.