1. člen
S tem odlokom se ustanavlja Svet Vlade Republike Slovenije za
spodbujanje razvoja prostovoljstva, prostovoljskih in nevladnih organizacij (v
nadaljnjem besedilu: svet) in določa njegova sestava ter naloge.
2. člen
Svet je strokovno in posvetovalno telo Vlada Republike
Slovenije (v nadaljnjem besedilu: vlada) o zadevah s področja prostovoljstva,
prostovoljskih in nevladnih organizacij.
3. člen
Svet opravlja naslednje naloge:
-       
sodeluje z ministrstvom, pristojnim za nevladne organizacije in
prostovoljstvo, pri pripravi strategije razvoja nevladnih organizacij in
prostovoljstva;
-       
spremlja izvajanje strategije razvoja nevladnih organizacij in prostovoljstva;
-       
izdela mnenje o izvajanju strategije razvoja nevladnih organizacij in
prostovoljstva, ki ga ministrstvo, pristojno za nevladne organizacije in
prostovoljstvo, v šestih mesecih po poteku vsakega dvoletnega obdobja, predloži
vladi skupaj s poročilom o izvajanju strategije razvoja nevladnih organizacij z
oceno rezultatov;
-       
spremlja, ugotavlja in ocenjuje položaj nevladnih organizacij v
Republiki Sloveniji ter daje pobude za spodbujanje njihovega razvoja;
-       
daje pobude za predpise in ukrepe potrebne za izvrševanje javnih
politik, ki se nanašajo na delovanje in razvoj prostovoljstva in nevladnih
organizacij v Republiki Sloveniji;
-       
daje pobude za pripravo razvojnih dokumentov, ki vplivajo na položaj
prostovoljstva in nevladnih organizacij v Republiki Sloveniji in spremlja
njihovo izvajanje;
-       
obravnava mnenja nevladnih in prostovoljskih organizacij k predlogom
zakonov in drugih predpisov ter razvojnih dokumentov, ki vplivajo na položaj
prostovoljstva in nevladnih organizacij v Republiki Sloveniji ter na njihovi
podlagi daje pobude;
-       
obravnava predloge nevladnih in prostovoljskih organizacij ter do
predlogov zavzema stališča;
-       
skrbi za sodelovanje z nevladnimi in prostovoljskimi organizacijami in
-       
obravnava druga odprta vprašanja in pripravlja pobude za njihovo reševanje
na področju sodelovanja vlade z nevladnimi in prostovoljskimi organizacijami.
4. člen
(1) Svet ima dvajset članic oziroma članov (v nadaljnjem
besedilu: član), ki jih imenuje vlada na predlog ministra, pristojnega za
nevladne organizacije in prostovoljstvo, izmed katerih imenuje predsednico
oziroma predsednika (v nadaljnjem besedilu: predsednik) in podpredsednico
oziroma podpredsednika (v nadaljnjem besedilu: podpredsednik).
(2) Svet sestavlja:
-       
deset predstavnic oziroma predstavnikov (v nadaljnjem besedilu:
predstavnik) ministrstev in vladnih služb;
-       
sedem predstavnikov nevladnih organizacij;
-       
trije predstavniki prostovoljskih organizacij.
(3) S strani predstavnikov ministrstev in vladnih služb svet
sestavljajo:
-       
predstavnik Kabineta predsednika Vlade Republike Slovenije;
-       
predstavnik Ministrstva za javno upravo;
-       
predstavnik Ministrstva za delo, družino, socialne zadeve in enake
možnosti;
-       
predstavnik Ministrstva za kulturo;
-       
predstavnik Ministrstva za izobraževanje, znanost in šport;
-       
predstavnik Ministrstva za obrambo;
-       
predstavnik Ministrstva za zdravje;
-       
predstavnik Ministrstva za okolje in prostor;
-       
predstavnik Ministrstva za kmetijstvo, gozdarstvo in prehrano in
-       
predstavnik Ministrstva za notranje zadeve.
5. člen
(1) Predstavnike nevladnih organizacij na podlagi javnega
poziva in vnaprej znanega postopka za izbor, ki vsem zainteresiranim nevladnim
organizacijam na območju Republike Slovenije omogoča enakopravnost pri vložitvi
kandidatur za njihove člane, predlagajo nevladne organizacije.
(2) Predstavnike prostovoljskih organizacij na podlagi
javnega poziva in vnaprej znanega postopka za izbor, ki vsem zainteresiranim
prostovoljskim organizacijam na območju Republike Slovenije omogoča
enakopravnost pri vložitvi kandidatur za njihove člane, predlagajo
prostovoljske organizacije.
6. člen
Predsednik, podpredsednik in člani sveta ter njihovi
namestniki opravljajo naloge v svetu nepoklicno. Njihov mandat je štiri leta in
so lahko še enkrat ponovno imenovani.
7. člen
(1) Predsednika sveta na predlog nevladnih organizacij
imenuje in razrešuje vlada izmed članov sveta, ki so predstavniki nevladnih
organizacij.
(2) Podpredsednika sveta imenuje in razrešuje vlada in je
predstavnik Ministrstva za javno upravo. Predsedniku pomaga voditi delo sveta
in ga v primeru odsotnosti nadomešča.
(3) Člane sveta in njihove namestnike imenuje in razrešuje
vlada na predlog organizacij, katerih predstavniki v svetu so.
8. člen
Člana sveta v primeru odsotnosti na sejah sveta nadomešča
njegov namestnik.
9. člen
(1) Člani sveta in njihovi namestniki, ki so v svet imenovani
na predlog nevladnih in prostovoljskih organizacij, imajo pravico do sejnin in
povračila potnih stroškov.
(2) Osnova za izplačilo sejnine je veljaven predpis, ki ureja
sejnine in povračila stroškov v javnih skladih, javnih agencijah, javnih
zavodih in javnih gospodarskih zavodih, ter vsakokratni sklep vlade, ki ureja
izplačilo sejnin.
(3) Potni stroški se predstavnikom nevladnih in
prostovoljskih organizacij povrnejo v višini kilometrine za uporabo lastnega
avtomobila v službene namene, pri čemer se smiselno upoštevajo predpisi, ki se
uporabljajo za javne uslužbence v organih državne uprave Republike Slovenije.
(4) Drugi člani sveta in njihovi namestniki delo opravljajo v
okviru rednih delovnih obveznosti in so lahko po presoji predstojnikov za svoje
delo nagrajeni iz naslova povečanega obsega dela.
10. člen
(1) Svet se sestaja na sejah, ki jih sklicuje predsednik ali
v primeru zadržanosti predsednika podpredsednik.
(2) Svet deluje na podlagi poslovnika, ki ga sprejme svet z
večino glasov vseh članov.
11. člen
(1) Na seje sveta so lahko vabljeni predstavniki državnih
organov, pravnih oseb, poklicnih in stanovskih skupin ali fizične osebe.
Vabljeni predstavniki nimajo pravice glasovanja.
(2) Pri obravnavi posameznih vprašanj lahko na povabilo sveta
na sejah sodelujejo tudi zunanji strokovnjaki. Vabljeni strokovnjaki nimajo
pravice glasovanja.
12. člen
Strokovne in tehnično administrativne naloge za svet opravlja
ministrstvo, pristojno za nevladne organizacije in prostovoljstvo.
PREHODNA IN KONČNA DOLOČBA
13. člen
Člani sveta in njihovi namestniki se imenujejo v 30 dneh od uveljavitve
tega odloka.
14. člen
Ta odlok začne veljati naslednji dan po objavi v Uradnem
listu Republike Slovenije.
Št. 00714-23/2019
Ljubljana, dne 5. septembra 2019
EVA 2019-3130-0018
Vlada Republike Slovenije
Marjan Šarec
predsednik