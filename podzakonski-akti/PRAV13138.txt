I. SPLOŠNE DOLOČBE
1. člen
(1) Ta pravilnik določa:
-       
posebne tehnične in organizacijske ukrepe za skladiščenje nevarnih
kemikalij, ki so potrebni za varovanje zdravja ljudi in okolja,
-       
posebne zahteve glede objektov, v katerih se skladiščijo nevarne
kemikalije,
-       
pravila glede razporejanja in varovanja posameznih skupin kemikalij.
(2) Določbe tega pravilnika se uporabljajo tudi za
trgovine, ki nevarne kemikalije skladiščijo na prodajnih policah na višini 2 m
ali več.
2. člen
(1) Določbe tega pravilnika se smiselno uporabljajo tudi
za skladišča v trgovinah z mešanim blagom, kolikor niso v nasprotju s
Pravilnikom o obveščanju uporabnikov, vodenju evidenc in posebnih pogojih za
promet z nevarnimi kemikalijami (Uradni list RS, št. 48/12 in 32/16).
(2) Za zagotavljanje varnega skladiščenja nevarnih
kemikalij v trgovini oziroma drugih dejavnostih se lahko izdelajo smernice, ki
so v skladu s tem pravilnikom in upoštevajo zakonitosti trgovine oziroma drugih
dejavnosti ter jih odobri organ, pristojen za kemikalije.
3. člen
(1) Ta pravilnik se uporablja tudi za skladiščenje
biocidnih proizvodov, strateškega blaga posebnega pomena za varnost in zdravje
ter predhodnih sestavin za prepovedane drog, kolikor to ni urejeno s posebnimi
predpisi, ki urejajo ta področja. Ta pravilnik se uporablja tudi za
skladiščenje mineralnih gnojil, ki niso v končni obliki.
(2) Določbe tega pravilnika se ne uporabljajo za:
-       
skladiščenje kemikalij v nepremičnih skladiščnih posodah,
-       
skladiščenje kemikalij v razsutem stanju, razen mineralnih gnojil iz
amonijevega nitrata, in
-       
začasno vmesno skladiščenje nevarnega blaga zaradi spremembe vrste
prevoza ali prevoznega sredstva (pretovarjanje).
4. člen
Poleg izrazov, ki jih določa Zakon o kemikalijah (Uradni list
RS, št. 110/03 – uradno prečiščeno besedilo, 47/04 – ZdZPZ, 61/06 – ZBioP,
16/08, 9/11 in 83/12 – ZFfS-1; v nadaljnjem besedilu: zakon), se v tem
pravilniku uporabljajo naslednji izrazi, ki pomenijo:
1.     
Aerosol je katerakoli kovinska, steklena ali plastična posoda, ki ni
ponovno uporabljiva in vsebuje pod tlakom stisnjen, utekočinjen ali raztopljen
plin, s tekočino, pasto ali prahom ali brez teh, ter je opremljena z ventilom,
ki omogoča, da se vsebina izbrizga v obliki trdnih ali tekočih delcev v
suspenziji plina kot pena, pasta ali prah ali v tekočem stanju, v skladu s
predpisi, ki urejajo aerosole.
2.     
Ločeno skladiščenje je skladiščenje na različnih odsekih skladišča. En
odsek je en del skladišča:
- 
v stavbah, požarno ločeno od ostalih prostorov, v skladu z zahtevami iz
10. člena tega pravilnika,
- 
na prostem, ločeno in urejeno, v skladu z zahtevami iz 10. člena tega
pravilnika.
3.     
Nevarno blago je blago, kot je določeno v predpisih, ki urejajo prevoz
nevarnega blaga. Razredi nevarnega blaga po ADR/RID so razredi na podlagi mednarodnih
pogodb iz prvega in drugega odstavka 3. člena Zakona o prevozu nevarnega blaga
(Uradni list RS, št. 33/06 – uradno prečiščeno besedilo, 41/09, 97/10 in
56/15).
4.     
Razred skladiščenja je razvrstitev kemikalij ali drugega blaga na
podlagi njihovih specifičnih nevarnih lastnosti, ki vplivajo na posebne
tehnične in organizacijske ukrepe za skladiščenje.
5.     
Razvrstitev in označitev snovi in zmesi s stavki o nevarnosti se določa
v skladu z Uredbo (ES) št. 1272/2008 Evropskega parlamenta in Sveta z dne
16. decembra 2008 o razvrščanju, označevanju in pakiranju snovi ter zmesi,
o spremembi in razveljavitvi direktiv 67/548/EGS in 1999/45/ES ter spremembi
Uredbe (ES) št. 1907/2006 (UL L št. 353 z dne 31. 12. 2008, str. 1),
zadnjič spremenjeno z Uredbo Komisije (EU) 2017/776 z dne 4. maja 2017 o
spremembi Uredbe (ES) št. 1272/2008 Evropskega parlamenta in Sveta o
razvrščanju, označevanju in pakiranju snovi ter zmesi z namenom njene
prilagoditve tehničnemu in znanstvenemu napredku (UL L št. 116 z dne
5. 5. 2017, str. 1), (v nadaljnjem besedilu: Uredba CLP).
6.     
Skladišče je mesto, kjer se skladiščijo nevarne kemikalije v embalažnih
enotah do 3000 l za namene proizvodnje, prometa, uporabe ali drugih dejavnosti.
Sem spadajo tudi skladišča, kjer se poleg nevarnih kemikalij skladiščijo tudi
kemikalije, ki niso razvrščene kot nevarne, in drugo blago. Mesto skladiščenja
je lahko v zaprtem prostoru ali na prostem.
7.     
Skladiščenje s pregrado je skladiščenje na istem skladiščnem odseku, pri
čemer so skladiščeni proizvodi požarno ločeni v skladu z zahtevami iz 10. člena
tega pravilnika oziroma so shranjeni v ognjevarnih omarah.
5. člen
V skladišču je dovoljeno izključno skladiščenje, ne pa
proizvodnja ali uporaba kemikalij.
II. RAZREDI SKLADIŠČENJA IN PRAVILA GLEDE SKLADIŠČENJA
6. člen
(1) Razredi skladiščenja so določeni glede na nevarne
lastnosti nevarnih kemikalij. Zaradi zagotavljanja varnega skladiščenja
nevarnih kemikalij, ki se skladiščijo skupaj z drugim blagom, se določijo tudi
razredi skladiščenja, ki opisujejo kemikalije, ki niso razvrščene kot nevarne
in drugo blago.
(2) Razred skladiščenja se določi ne glede na velikost
embalažne enote.
(3) Kemikalija ali drugo blago se lahko uvrsti samo v en
razred skladiščenja. V določen razred skladiščenja se uvrsti kemikalija ali
drugo blago, če izpolnjuje vsaj eno merilo za uvrstitev v razred. Če je
kemikalijo ali drugo blago mogoče uvrstiti v več različnih razredov, se je
treba odločiti za varnejšo izbiro.
(4) Pri uvrščanju v razrede skladiščenja prednostno
obravnavamo tiste nevarne lastnosti, ki zahtevajo ukrepe zaradi zaščite pred
požarom in eksplozijo, potem pa zdravju in okolju nevarne lastnosti.
7. člen
(1) Razredi skladiščenja so naslednji:
1.     
Razred skladiščenja 1: Eksplozivi, razvrščeni in označeni s stavki za
nevarnost H200, H201, H202, H203, H204, H205.
2.     
Razred skladiščenja 2A: Plini, razvrščeni in označeni s stavki za
nevarnost H220, H221, H270, H280, H281.
3.     
Razred skladiščenja 2B: Aerosoli, razvrščeni in označeni s stavki za
nevarnost H222, H223, H229.
4.     
Razred skladiščenja 3: Vnetljive tekočine, razvrščene in označene s
stavki za nevarnost H224, H225, H226.
5.     
Razreda skladiščenja 4.1 A: Kemikalije, ki lahko povzročijo eksplozijo,
razvrščene in označene s stavkoma za nevarnost H240, H241.
6.     
Razreda skladiščenja 4.1 B: Vnetljive trdne kemikalije, razvrščene in
označene s stavkom za nevarnost H228.
7.     
Razred skladiščenja 4.2: Piroforne in samosegrevajoče kemikalije,
razvrščene in označene s stavki za nevarnost H250, H251, H252.
8.     
Razred skladiščenja 4.3: Kemikalije, ki v stiku z vodo sproščajo vnetljive
pline, razvrščene in označene s stavkoma za nevarnost H260, H261.
9.     
Razredi skladiščenja 5.1 A, 5.1 B in 5.1 C: Oksidativne tekočine in
trdne kemikalije, razvrščene in označene s stavkoma za nevarnost H271, H272.
10.  
Razred skladiščenja 5.2: Organski peroksidi, razvrščeni in označeni s
stavkom za nevarnost H242.
11.  
Razreda skladiščenja 6.1 A in 6.1 B: Kemikalije z resnimi učinki na
zdravje, razvrščene in označene s stavki za nevarnost H300, H301, H310, H311,
H330, H331, H340, H350, H350i, H360, H360F, H360D, H360FD, H360Fd, H360Df,
H370, H372.
12.  
Razred skladiščenja 6.1 A: Gorljive kemikalije z resnimi učinki na
zdravje.
13.  
Razred skladiščenja 6.1 B: Negorljive kemikalije z resnimi učinki na
zdravje.
14.  
Razred skladiščenja 6.2: Infektivne snovi.
15.  
Razred skladiščenja 7: Radioaktivne snovi
16.  
Razreda skladiščenja 8A in 8B: Jedke snovi; razvrščene in označene s
stavki za nevarnost H290, H314, H318.
17.  
Razred skladiščenja 8A: Gorljive jedke kemikalije.
18.  
Razred skladiščenja 8B: Negorljive jedke kemikalije.
19.  
Razred skladiščenja 9 (ni v uporabi).
20.  
Razred skladiščenja 10: Gorljive tekoče kemikalije, razen tistih, ki so
uvrščene v razred skladiščenja 3.
21.  
Razred skladiščenja 11: Gorljivi trdni proizvodi.
22.  
Razred skladiščenja 12: Negorljivi proizvodi.
23.  
Razred skladiščenja 13: Negorljivi trdni proizvodi.
(2) Razredi skladiščenja so opisani v Prilogi 1, ki je
sestavni del tega pravilnika.
(3) Razredi skladiščenja se lahko navedejo v varnostnem
listu.
8. člen
(1) Pravila za skupno skladiščenje posameznih razredov
skladiščenja so določena v Prilogi 2, ki je sestavni del tega pravilnika.
(2) Kadar je v tabeli iz Priloge 2 tega pravilnika
dovoljeno skupno skladiščenje, je kljub temu potrebno skladiščenje s pregrado glede
na posebne zahteve, ki izhajajo iz drugih predpisov in specifičnih lastnosti
kemikalij.
9. člen
(1) Priloga 2 tega pravilnika se uporablja za določitev
združljivosti skladiščenja kemikalij in drugega blaga iz razredov skladiščenja
iz 7. člena tega pravilnika, ne glede na količino in ne glede na zmogljivost
skladišča.
(2) Ne glede na določbe prejšnjega odstavka je v primeru
skladiščenja v količinah, ki ne presegajo količin, določenih v Prilogi 3, ki je
sestavni del tega pravilnika, mogoče te kemikalije oziroma drugo blago
skladiščiti le s pregrado.
(3) V skladiščih z zmogljivostjo nad 5 ton se lahko kot
pregrade za preprečevanje požara uporabljajo kemikalije in blago iz razredov
skladiščenja 12 in 13.
(4) Skladišče z zmogljivostjo do 5 ton se lahko do
njegove polne zmogljivosti dopolni s kemikalijami iz razredov skladiščenja 3,
8, 10, 11, 12 in 13, pri čemer se kemikalije in proizvodi iz razredov
skladiščenja 12 in 13 lahko uporabljajo kot pregrade za preprečevanje požara.
III. TEHNIČNE ZAHTEVE
10. člen
V skladiščih je treba poleg predpisov, ki urejajo gradnjo
objektov, varstvo okolja, upravljanje voda, varstvo pred naravnimi in drugimi
nesrečami, varstva pri delu ter predpisov o protieksplozijski zaščiti in
požarni varnosti, upoštevati še naslednje:
-       
skladišča morajo biti zgrajena ali opremljena tako, da lahko zadržijo
razlite kemikalije do najmanj dvakratne prostornine največje embalažne enote, v
kateri se hranijo tekoče kemikalije,
-       
tla morajo biti nepropustna,
-       
skladišče mora biti brez prostih iztokov ali neposrednega priključka na
javno kanalizacijo,
-       
omare, police in druga oprema morajo biti iz materialov, ki so odporni
na kemikalije, ki se tam skladiščijo.
11. člen
(1) Temperatura in vlaga v skladišču morata ustrezati
pogojem, ki jih določi proizvajalec kemikalije.
(2) V bližini odseka skladišča, kjer se skladiščijo
jedke kemikalije in kemikalije z resnimi učinki na zdravje iz 7. člena tega
pravilnika, mora biti umivalnik ali korito s tekočo vodo, opremljeno z ročno
prho.
(3) Določba prejšnjega odstavka ne velja za trgovine,
kjer se blago skladišči na prodajnih policah.
12. člen
(1) Če je v skladišču predviden delovni prostor za
administrativna dela, mora biti fizično ločen in ustrezno prezračen v skladu s
predpisi o varnosti in zdravju pri delu. Fizično ločen prostor ni potreben za
trgovine, ki blago skladiščijo na prodajnih policah.
(2) Prehranjevanje in kajenje v skladišču nista
dovoljena.
IV. ORGANIZACIJSKE ZAHTEVE
13. člen
(1) Kemikalije, ki so razvrščene in označene z najmanj
enim od naslednjih stavkov za nevarnost: H300, H310, H330, snovi s seznama
predhodnih sestavin za prepovedane droge iz skupin 1 in 2 v skladu z Uredbo
(ES) št. 273/2004 Evropskega parlamenta in Sveta z dne 11. februarja 2004
o predhodnih sestavinah pri prepovedanih drogah (UL L št. 47 z dne 18. 2.
2004, str. 1), zadnjič spremenjeno z Delegirano uredbo Komisije (EU) 2016/1443
z dne 29. junija 2016 o spremembi Uredbe
(ES) št. 273/2004 Evropskega parlamenta in Sveta ter Uredbe
Sveta (ES) št. 111/2005 zaradi vključitve nekaterih predhodnih sestavin za
prepovedane droge na seznam (UL L št. 235 z dne 1. 9. 2016, str. 6), in
snovi iz Prilog 1 in 2 Uredbe (EU) št. 98/2013 Evropskega parlamenta in Sveta z
dne 15. januarja 2013 o trženju in uporabi predhodnih sestavin za
eksplozive (UL L št. 39 z dne 9. 2. 2013, str. 1), zadnjič spremenjene
z Delegirano uredbo Komisije (EU) 2017/216 z dne 30. novembra 2016 o
spremembi Uredbe (EU) št. 98/2013 Evropskega parlamenta in Sveta v zvezi z
uvrstitvijo magnezijevega prahu na seznam predhodnih sestavin za eksplozive v
Prilogi II (UL L št. 34 z dne 9. 2. 2017, str. 5), morajo biti varovane in
skladiščene tako, da je dostop do njih omejen, nadzorovan in omogočen le
pooblaščenim osebam.
(2) Kemikalije, ki so razvrščene in označene z najmanj
enim od naslednjih stavkov za nevarnost: H300, H310, H330, in so v prometu kot
predmeti splošne rabe, morajo biti shranjene na zaklenjenem mestu.
(3) V skladiščih, kjer se skladiščijo kemikalije, mora
biti omogočen klic v sili in na vidnem mestu navedene telefonske številke za
klic v sili.
(4) V skladiščih, kjer se skladiščijo nevarne
kemikalije, mora biti zaposlenim na voljo osebna varovalna oprema, v skladu s
predpisi, ki urejajo varnost in zdravje pri delu.
(5) V skladiščih, kjer se skladiščijo nevarne
kemikalije, razvrščene in označene z najmanj enim od naslednjih stavkov za nevarnost:
H300, H301, H310, H311, H330, H331, H340, H350, H350i, H360, H360F, H360D,
H360FD, H360Fd, H360Df, H370, H372, morata biti zaposlenim zagotovljeni ločeni
garderobni omarici za shranjevanje delovne in osebne garderobe.
(6) Kemikalije se morajo praviloma skladiščiti v
originalni embalaži. Če se zaradi potreb proizvodnje iz večjih embalažnih enot
določene količine kemikalij prepakirajo, morajo te kemikalije biti označene in
pakirane v skladu s predpisi, ki urejajo razvrščanje, označevanje in pakiranje
nevarnih kemikalij.
(7) V skladišču mora biti za primer obvladljivega
razlitja kemikalij stalno zagotovljeno primerno absorbcijsko sredstvo.
Zagotovljena mora biti tudi posoda za začasno shranjevanje razsutih oziroma
razlitih kemikalij in drugih odpadkov, ki nastanejo pri sanaciji.
(8) Glede na specifične nevarne lastnosti kemikalij, ki
se skladiščijo, mora biti zagotovljena dodatna posebna varovalna oprema za
ukrepanje v primeru nepredvidenega dogodka, ki mora biti vzdrževana, redno
kontrolirana in shranjena na dostopnih in jasno označenih mestih.
14. člen
Z odpadno embalažo, odpadnimi kemikalijami in odpadki, ki
nastanejo pri nezgodah in pri njihovih sanacijah, je treba ravnati v skladu s
predpisi, ki urejajo ravnanje z odpadki.
V. PREHODNE IN KONČNE DOLOČBE
15. člen
Z dnem uveljavitve tega pravilnika preneha veljati Pravilnik o
tehničnih in organizacijskih ukrepih za skladiščenje nevarnih kemikalij (Uradni
list RS, št. 75/09).
16. člen
Ta pravilnik začne veljati petnajsti dan po objavi v Uradnem listu
Republike Slovenije.
Št. 0070-46/2017
Ljubljana, dne 28. marca 2018
EVA 2017-2711-0036
Milojka Kolar Celarc l.r.
Ministrica
za zdravje

Priloga 1: Razredi
skladiščenja
Priloga 2: Pravila
glede skupnega skladiščenja
Priloga 3: Vrste
kemikalij v količinah, za katere v skladu z 9. členom tega pravilnika ni treba
upoštevati pravil glede skupnega skladiščenja