1. člen
(Namen in področje uporabe smernic)
(1) Evropski bančni organ je na
podlagi prvega odstavka 16. člena Uredbe (EU) št. 1093/2010
Evropskega parlamenta in Sveta z dne 24. novembra 2010 o ustanovitvi
Evropskega nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES (UL L
št. 331 z dne 15. decembra 2010, str. 12) dne 27. junija 2016
izdal Smernice o preudarnih politikah prejemkov v skladu s členoma 74(3) in
75(2) Direktive 2013/36/EU ter razkritjih v skladu s členom 450 Uredbe (EU)
št. 575/2013 (v nadaljevanju: smernice), ki so objavljene na njegovi
spletni strani.
(2) Smernice iz prvega odstavka tega
člena določajo zahteve glede politik prejemkov, ki se uporabljajo za vse
zaposlene v institucijah, in posebne zahteve, ki jih morajo institucije uporabljati
za politike prejemkov in variabilne elemente prejemkov zaposlenih, katerih
poklicne dejavnosti pomembno vplivajo na profil tveganosti institucij.
(3) Smernice so naslovljene na:
-       
institucije, kot so opredeljene v 3. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne
26. junija 2013 o bonitetnih zahtevah za kreditne institucije in
investicijska podjetja ter o spremembi Uredbe (EU) št. 648/2012 (UL L
št. 176 z dne 27. junija 2013, str. 1; v nadaljevanju Uredba (EU)
št. 575/2013), vključno s podružnicami kreditnih institucij s sedežem v
tretji državi, in
-       
pristojne organe, kot so opredeljeni v 40. točki prvega odstavka
4. člena Uredbe (EU) št. 575/2013, vključno z Evropsko centralno
banko, v zvezi z zadevami, ki se nanašajo na naloge, prenesene nanjo v skladu z
Uredbo Sveta (EU) št. 1024/2013 o prenosu posebnih nalog, ki se nanašajo
na politike bonitetnega nadzora kreditnih institucij, na Evropsko centralno
banko.
2. člen
(Vsebina sklepa in obseg uporabe smernic)
(1) S tem sklepom Banka Slovenije
določa uporabo smernic za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju: banke) in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka
tega člena v celoti upoštevajo določbe smernic v delu, v katerem so naslovljene
na banke.
(3) Banka Slovenije bo pri opravljanju
nalog in pristojnosti nadzora v skladu z ZBan-2 in Uredbo (EU)
št. 575/2013 v celoti upoštevala določbe smernic v delu, v katerem se
nanašajo na izvajanje nalog in pooblastil pristojnega organa.
3. člen
(Uveljavitev sklepa)
Ta sklep začne
veljati naslednji dan po njegovi objavi v Uradnem listu Republike Slovenije,
uporabljati pa se začne 1. januarja 2017.
Ljubljana, dne 26. julija 2016
Boštjan Jazbec l.r.
Predsednik
Sveta Banke Slovenije