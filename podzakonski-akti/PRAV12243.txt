I. SPLOŠNI DOLOČBI
1. člen
Ta pravilnik določa pogoje in postopek za
uveljavljanje pravic do družinskih prejemkov.
2. člen
(1) Center za socialno delo (v
nadaljnjem besedilu: center) po uradni dolžnosti pridobi podatke o dejstvih,
potrebnih za obravnavo vloge in odločanje o pravicah iz lastne evidence ter
tudi iz uradnih evidenc, ki jih vodijo upravni in drugi državni organi, organi
lokalnih skupnosti ali nosilci javnih pooblastil (npr. o rojstvu, smrti,
stalnem oziroma začasnem prebivališču, državljanstvu, izvleček iz evidence o
vključitvi v starševsko varstvo), razen če stranka to izrecno prepove.
(2) Stranki dokazil, s katerimi center
že razpolaga, ni treba prilagati ob uveljavljanju posamezne pravice.
II. PRAVICA DO STARŠEVSKEGA DODATKA
3. člen
(1) Mati uveljavlja pravico do
starševskega dodatka 30 dni pred predvidenim datumom poroda in najkasneje
30 dni po otrokovem rojstvu. Če oče ne uveljavlja pravice do starševskega
dodatka ali mu pravica ni priznana, mati v vlogi izjavi, da uveljavlja pravico
do starševskega dodatka v dogovoru z očetom sama.
(2) Kadar mati uveljavlja pravico do
starševskega dodatka 30 dni pred predvidenim datumom poroda, informacijo o tem
datumu dobi pri osebnem ginekologu.
4. člen
(1) Oče ima pravico do starševskega
dodatka od otrokovega rojstva do njegovega dopolnjenega 77. dneva starosti, če
je mati umrla, zapustila otroka ali če na podlagi mnenja zdravnika trajno ali
začasno ni sposobna za nego in varstvo otroka.
(2) Če oče uveljavlja pravico do
starševskega dodatka zaradi trajne ali začasne nesposobnosti matere za nego in
varstvo otroka, mora vlogi za uveljavitev pravice priložiti mnenje pristojnega
zdravnika o materini nesposobnosti med trajanjem starševskega dodatka.
(3) Če mati zapusti otroka, to
ugotavlja center.
(4) Oče uveljavlja pravico do
starševskega dodatka najpozneje 30 dni po nastanku dogodka, ki je razlog, da
pridobi to pravico. Če uveljavlja po tem roku, se mu prizna z dnem vložitve
vloge.
5. člen
(1) Oče uveljavlja pravico do
starševskega dodatka od 78. dneva otrokove starosti v istih rokih, kakor
veljajo za mater.
(2) Če mati ne uveljavlja pravice do
starševskega dodatka ali ji pravica ni priznana, oče v vlogi izjavi, da
uveljavlja pravico do starševskega dodatka v dogovoru z drugim od staršev sam.
(3) Če pravico do starševskega dodatka
uveljavljata oba starša, centru predložita pisni dogovor, iz katerega je razvidno,
na kakšen način bosta izrabila pravico do starševskega dodatka.
6. člen
Pravica do podaljšanega starševskega
dodatka zaradi rojstva dvojčkov ali več hkrati živorojenih otrok, rojstva nedonošenčka
ali nedonošenčkov, rojstva otroka, ki potrebuje posebno nego in varstvo ter ko
starši že ob rojstvu otroka varujejo in vzgajajo najmanj dva ali več otrok v
starosti do končanega prvega razreda osnovne šole, se uveljavlja istočasno s
pravico do starševskega dodatka. Če vlagatelj pravico uveljavlja zaradi rojstva
nedonošenčka, mora vlogi priložiti dokazilo pristojnega zdravstvenega zavoda.
7. člen
(1) Če starši spremenijo pisni dogovor
o izrabi starševskega dopusta iz četrtega odstavka 64. člena Zakona o starševskem
varstvu in družinskih prejemkih (Uradni list RS, št. 26/14; v nadaljnjem
besedilu: zakon) morajo spremenjenemu dogovor priložiti ustrezno dokazilo o
okoliščini, ki je podlaga za spremembo dogovora.
(2) Pisni dogovor med starši preneha
veljati v primeru iz četrtega odstavka 64. člena zakona. Centru je treba
priložiti mnenje pristojnega zdravnika o trajni ali začasni nesposobnosti za
nego in varstvo otroka med trajanjem starševskega dodatka za enega od staršev.
8. člen
Pravico do starševskega dodatka uveljavlja
druga oseba pod enakimi pogoji kakor otrokova mati ali oče, če izpolnjuje
pogoje, določene v 3. točki 5. člena zakona.
9. člen
Center prijavi upravičence do starševskega
dodatka v pokojninsko in invalidsko zavarovanje na predpisanih obrazcih M.
III. PRAVICA DO POMOČI OB ROJSTVU OTROKA
10. člen
(1) Pravico do pomoči ob rojstvu
otroka uveljavlja mati ali oče 60 dni pred predvidenim datumom poroda in najpozneje
60 dni po njem. Informacijo o predvidenem datumu poroda dobi mati pri osebnem
ginekologu. Oseba, ki ji je otrok zaupan v vzgojo in varstvo z namenom
posvojitve, skladno s predpisi, ki urejajo družinska razmerja, ali posvojitelj
uveljavljajo pravico do pomoči ob rojstvu otroka najkasneje 30 dni po
namestitvi otroka v družino z namenom posvojitve ali po izvedeni posvojitvi.
(2) Pravico do pomoči ob rojstvu
otroka lahko mati uveljavlja z vlogo, s katero uveljavlja pravice ob rojstvu
otroka ali z vlogo, s katero uveljavlja pravico do starševskega dodatka.
IV. PRAVICA DO OTROŠKEGA DODATKA
11. člen
(1) Za otroka, ki je zaradi
zdravljenja, vzgoje, šolanja, usposabljanja v zavodu ali zdravstveni ustanovi,
v katerem ima celodnevno brezplačno oskrbo več kakor 30 dni, center pri
odločanju upošteva koliko dni je otrok preživel v družini v zadnjih 12 mesecih
pred vložitvijo vloge za uveljavitev pravice do otroškega dodatka.
(2) Podatek o številu dni, ki jih je
otrok v zadnjih 12 mesecih preživel v zavodu center pridobi po uradni dolžnosti.
(3) Za otroka, ki je v rejništvu,
center pri odločanju upošteva, koliko dni je preživel v družini v zadnjih 12
mesecih pred vložitvijo vloge za uveljavitev pravice do otroškega dodatka.
(4) Vlagatelj je za otroka iz drugega
in tretjega odstavka tega člena upravičen do otroškega dodatka, če je otrok v
zadnjih 12 mesecih pred uveljavljanjem pravice do otroškega dodatka v družini
preživel najmanj tri mesece. Višina otroškega dodatka se določi sorazmerno
glede na število dni, ki jih je otrok preživel v družini, vendar otroški
dodatek ni dodeljen za več kakor 6 mesecev.
12. člen
Ne glede na prejšnji člen je vlagatelj za
otroka, ki je prvič nameščen v zavod, v katerem ima celodnevno brezplačno
oskrbo, ali je oddan v rejništvo, upravičen do otroškega dodatka, če predloži
vlogi izjavo, da bo otrok v prvem letu, ko je nameščen v zavod ali oddan v
rejništvo, preživel v družini najmanj tri mesece. Vlagatelj je za takega otroka
upravičen do sorazmernega dela otroškega dodatka za tri mesece.
V. PRAVICA DO DODATKA ZA VELIKO DRUŽINO
13. člen
(1) O pravici do dodatka za veliko
družino odloči center enkrat letno po uradni dolžnosti za vse prejemnike
otroškega dodatka. Če je bila upravičencu v tekočem letu že priznana pravica do
dodatka za veliko družino v višini za družino s tremi otroki in se mu število
otrok pozneje v tem letu poveča, je upravičen do izplačila razlike do dodatka
za družine s štirimi ali več otroki. Center o tem odloči pri obravnavi vloge ob
povečanju števila otrok.
(2) Kdor ni prejemnik otroškega
dodatka, mora ob prvem uveljavljanju v tekočem letu vložiti vlogo za
uveljavitev pravice do dodatka za veliko družino za tekoče leto. Če je bila
upravičencu v tekočem letu že priznana pravica do dodatka za veliko družino v
višini za družino s tremi otroki in se mu število otrok kasneje v tem letu
poveča, mora vlogo vložiti najpozneje do konca tekočega leta, v katerem se je
število otrok povečalo.
14. člen
(1) Pravice do dodatka za veliko
družino nima eden od staršev ali druga oseba za otroka iz 1., 2. in 3. točke
prvega odstavka 74. člena zakona ali druga oseba za otroka v primerih iz 1. in
2. točke prvega odstavka 74. člena zakona.
(2) Ne glede na prejšnji odstavek ima
eden od staršev ali druga oseba pravico do dodatka za veliko družino, če so
izpolnjeni pogoji iz drugega odstavka 74. člena zakona.
VI. PRAVICA DO DODATKA ZA NEGO OTROKA
15. člen
(1) Pravico do dodatka za nego otroka
uveljavlja eden od staršev ali druga oseba pri krajevno pristojnem centru.
(2) Vlagatelj vlogi priloži fotokopijo
zdravstvene dokumentacije, pri čemer zadnji izvid ne sme biti starejši od enega
leta, za otroka, za katerega je že bilo izdano strokovno mnenje na podlagi
zakona, ki ureja usmerjanje otrok s posebnimi potrebami, pa priloži tudi to
mnenje.
(3) Center predloži fotokopijo
zdravstvene in morebitne druge dokumentacije zdravniški komisiji, da izda svoje
mnenje, na podlagi katerega center odloči o pravici do dodatka za nego otroka.
16. člen
(1) Za otroka, ki je zaradi
zdravljenja, vzgoje, šolanja ali usposabljanja v zavodu, v katerem ima
celodnevno brezplačno oskrbo, center enkrat na leto ugotavlja upravičenost do
dodatka za nego otroka. Pri tem upošteva, koliko dni je otrok preživel v
družini v zadnjih 12 mesecih pred vložitvijo vloge za uveljavitev pravice do
tega dodatka.
(2) Vlagatelj v vlogi navede ime in
naslov zavoda, v katerega je otrok vključen. Podatek o številu dni, ki jih je
otrok v zadnjih 12 mesecih preživel v zavodu, pa center pridobi po uradni
dolžnosti.
(3) Za otroka, ki je oddan v
rejništvo, center enkrat na leto po uradni dolžnosti ugotavlja upravičenost do
dodatka za nego otroka. Pri tem upošteva, koliko dni je otrok preživel v
družini v zadnjih 12 mesecih.
(4) Višina dodatka za nego otroka se
določi sorazmerno glede na število dni, ki jih je otrok preživel v družini,
vendar ta dodatek ni dodeljen za več kot 183 dni.
17. člen
Ne glede na prejšnji člen je vlagatelj za
otroka, ki je prvič nameščen v zavod, v katerem ima celodnevno brezplačno
oskrbo ali je oddan v rejništvo, upravičen do dodatka za nego otroka, če centru
predloži izjavo, da bo otrok v prvem letu preživel v družini najmanj 91 dni.
Vlagatelj je v tem primeru upravičen do sorazmernega dela dodatka za nego
otroka za 91 dni.
VII. DELNO PLAČILO ZA IZGUBLJENI DOHODEK
18. člen
(1) Pravico do delnega plačila za
izgubljeni dohodek uveljavlja eden od staršev ali druga oseba pri krajevno pristojnem
centru. Vlagatelj priloži vlogi fotokopijo zdravstvene dokumentacije, pri čemer
zadnji izvid ne sme biti starejši od šestih mesecev.
(2) Podatek o tem, da je vlagatelj, že
ob uveljavljanju pravice zapustil trg dela, center pridobi po uradni dolžnosti.
(3) Center predloži fotokopijo
zdravstvene in morebitne druge dokumentacije ter socialno poročilo zdravniški
komisiji, da izda svoje mnenje, na podlagi katerega center odloči o pravici do
delnega plačila za izgubljeni dohodek.
19. člen
(1) Pravico do delnega plačila za
izgubljeni dohodek lahko uveljavlja tudi vlagatelj, ki še ni zapustil trga
dela.
(2) Pred odločitvijo o pravici do
delnega plačila za izgubljeni dohodek center pozove vlagatelja, da zapusti trg
dela. Center podatek o tem pridobi po uradni dolžnosti.
20. člen
Če vlagatelj uveljavlja davčno olajšavo za
družinske člane, na vlogi navede ime in priimek posameznega člana, EMŠO in
sorodstveno razmerje.
21. člen
Center upravičence do delnega plačila za
izgubljeni dohodek prijavi v zavarovanje na predpisanih obrazcih M.
22. člen
(1) Center spremlja zagotavljanje
ustrezne nege in varstva otroka ter najmanj enkrat na leto pripravi socialno
poročilo, iz katerega je razvidno, ali je za otroka ustrezno poskrbljeno.
(2) Če center dvomi, da je za otroka
ustrezno poskrbljeno, predloži zdravstveno dokumentacijo, skupaj z zadnjim
socialnim poročilom, zdravniški komisiji in prosi za izdajo novega mnenja.
(3) Zdravniška komisija po presoji
vseh predloženih dokazil izda mnenje, iz katerega mora biti razvidno, ali sta
otroku še zagotovljena ustrezna nega in varstvo.
(4) Če je iz mnenja zdravniške
komisije razvidno, da otroku nista več zagotovljena ustrezna nega in varstvo na
domu, center ukine pravico do delnega plačila za izgubljeni dohodek.
VIII. KONČNA DOLOČBA
23. člen
Ta pravilnik začne veljati petnajsti dan po
objavi v Uradnem listu Republike Slovenije.
Št. 0072-24/2014
Ljubljana, dne 3. decembra 2014
EVA 2014-2611-0054
dr. Anja Kopač Mrak l.r.
Ministrica
za delo, družino, socialne zadeve 
in enake možnosti