I. SPLOŠNE DOLOČBE
1. člen
S to uredbo se določijo pristojni organi in
kazenske določbe v zvezi z izvajanjem:
-      
Uredbe (ES) št. 1829/2003 Evropskega parlamenta in Sveta z dne 22. septembra
2003 o gensko spremenjenih živilih in krmi (UL L št. 268 z dne 18. 10. 2003,
str. 1), zadnjič spremenjene z Uredbo (ES) št. 298/2008 Evropskega parlamenta
in Sveta z dne 11. marca 2008 o spremembi Uredbe (ES) št. 1829/2003
o gensko spremenjenih živilih in krmi glede Komisiji podeljenih izvedbenih
pooblastil (UL L št. 97 z dne 9. 4. 2008, str. 64), (v nadaljnjem besedilu:
Uredba 1829/2003/ES);
-      
Uredbe (ES) št. 1830/2003 Evropskega parlamenta in Sveta z dne
22. septembra 2003 o sledljivosti in označevanju gensko spremenjenih
organizmov ter sledljivosti živil in krme, izdelanih iz gensko spremenjenih
organizmov, ter o spremembi Direktive 2001/18/ES (UL L št. 268 z dne
18. 10. 2003, str. 24), zadnjič spremenjene z Uredbo (ES) št. 1137/2008
Evropskega parlamenta in Sveta z dne 22. oktobra 2008
o prilagoditvi nekaterih aktov, za katere se uporablja postopek, določen
v členu 251 Pogodbe, Sklepu Sveta 1999/468/ES, glede regulativnega
postopka s pregledom – Prilagoditev regulativnemu postopku
s pregledom – Prvi del (UL L št. 311 z dne 21. 11. 2008, str. 1), (v
nadaljnjem besedilu: Uredba 1830/2003/ES).
2. člen
(1) Pristojni organ za izvajanje
Uredbe 1829/2003/ES, Uredbe 1830/2003/ES in te uredbe v delu, ki ureja živila,
je Ministrstvo za kmetijstvo, gozdarstvo in prehrano, v delu, ki se nanaša na
prehranska dopolnila in živila za posebne prehranske ali zdravstvene namene in
živila ali hrano v gostinski dejavnosti, institucionalnih obratih prehrane in
obratih za prehrano na delu, pa Ministrstvo za zdravje.
(2) Ministrstvo za kmetijstvo,
gozdarstvo in prehrano opravlja naslednje naloge:
1.    
sprejema vloge za izdajo dovoljenja, s katerim se odobri dajanje v
promet živil iz 3. člena Uredbe 1829/2003/ES in pisno potrdi njihov sprejem, v
skladu s 5. členom Uredbe 1829/2003/ES,
2.    
o prispelih vlogah iz prejšnje točke nemudoma obvesti Evropsko agencijo
za varnost hrane,
3.    
vlogo iz 1. točke tega člena in vse dodatne informacije, ki jih predloži
vlagatelj, da na voljo Evropski agenciji za varnost hrane.
3. člen
Pristojni organ za izvajanje Uredbe
1829/2003/ES in Uredbe 1830/2003/ES ter te uredbe, v delu, ki ureja krmo, je
ministrstvo, pristojno za kmetijstvo, gozdarstvo in prehrano, ki v ta namen
opravlja naslednje naloge:
1.    
sprejema vloge za izdajo dovoljenja, s katerim se odobri dajanje v
promet krme iz prvega odstavka 15. člena Uredbe 1829/2003/ES in pisno
potrdi njihov sprejem, v skladu s 17. členom Uredbe 1829/2003/ES,
2.    
o prispelih vlogah iz prejšnje točke nemudoma
obvesti Evropsko agencijo za varnost hrane,
3.    
vlogo iz 1. točke tega člena in dodatne
informacije, ki jih predloži vlagatelj, da na voljo Evropski agenciji za
varnost hrane.
4. člen
(1) Uradni nadzor nad izvajanjem
Uredbe 1829/2003/ES, Uredbe 1830/2003/ES in te uredbe izvaja Inšpektorat
Republike Slovenije za kmetijstvo, gozdarstvo in hrano, razen v delu, ki se
nanaša na živila živalskega izvora, kjer izvaja uradni nadzor Veterinarska
uprava Republike Slovenije.
(2) Uradni nadzor nad izvajanjem
Uredbe 1829/2003/ES, Uredbe 1830/2003/ES in te uredbe, ki se nanaša na
prehranska dopolnila, živila za posebne prehranske ali zdravstvene namene in na
živila ali hrano v gostinski dejavnosti, institucionalnih obratih prehrane in
obratih za prehrano na delu, izvaja Zdravstveni inšpektorat Republike
Slovenije.
II. KAZENSKE DOLOČBE
5. člen
Z globo od 2.000 do 33.000 eurov se kaznuje
za prekršek pravna oseba, če:
-      
daje na trg gensko spremenjene organizme, namenjene za uporabo za
živila, ali živilo iz prvega odstavka 3. člena Uredbe 1829/2003/ES, brez
odobritve in če niso izpolnjeni pogoji iz odobritve (drugi odstavek
4. člena Uredbe 1829/2003/ES),
-      
imetnik odobritve in zadevne stranke ne izpolnijo vseh pogojev ali omejitev,
ki so bile naložene v odobritvi (prvi odstavek 9. člena Uredbe
1829/2003/ES),
-      
imetnik odobritve in zadevne stranke ne
zagotovijo, da se proizvodi, ki niso zajeti v odobritvi, ne dajejo na trg kot
živila ali krma (prvi odstavek 9. člena Uredbe 1829/2003/ES),
-      
živilo iz prvega odstavka 12. člena Uredbe 1829/2003/ES ni označeno
skladno z zahtevami iz 12. in 13. člena Uredbe 1829/2003/ES,
-      
ne dokaže, da so v skladu z drugim odstavkom 12. člena Uredbe
1829/2003/ES izvedeni ustrezni ukrepi za preprečevanje prisotnosti materiala iz
prvega odstavka 12. člena Uredbe 1829/2003/ES v živilu (tretji odstavek 12. člena
Uredbe 1829/2003/ES),
-      
daje na trg gensko spremenjene organizme, uporablja ali predeluje
proizvod iz prvega odstavka 15. člena Uredbe 1829/2003/ES brez odobritve
in če niso izpolnjeni ustrezni pogoji odobritve (drugi odstavek 16. člena
Uredbe 1829/2003/ES),
-      
imetnik odobritve in zadevne stranke ne izpolnijo vseh pogojev ali omejitev,
ki so bile naložene v odobritvi (prvi odstavek 21. člena Uredbe 1829/2003/ES),
-      
imetnik odobritve in zadevne stranke ne
zagotovijo, da se proizvodi, ki niso zajeti v odobritvi, ne dajejo na trg kot
živila ali krma (prvi odstavek 21. člena Uredbe 1829/2003/ES),
-      
krma iz prvega odstavka 24. člena Uredbe 1829/2003/ES ni označena
skladno z zahtevami iz 24. in 25. člena Uredbe 1829/2003/ES,
-      
ne dokaže, da so v skladu z drugim odstavkom 24. člena Uredbe
1829/2003/ES izvedeni ustrezni ukrepi za preprečevanje prisotnosti materiala iz
prvega odstavka 24. člena Uredbe 1829/2003/ES v živilu (tretji odstavek 24. člena
Uredbe 1829/2003/ES),
-      
ne dokaže, da so v skladu z drugim odstavkom 47. člena Uredbe
1829/2003/ES izvedeni ustrezni ukrepi za preprečevanje prisotnosti materiala iz
prvega odstavka 47. člena Uredbe 1829/2003/ES v živilu,
-      
nosilci dejavnosti, skladno s prvim in drugim odstavkom 4. člena
Uredbe 1830/2003/ES, na prvi stopnji dajanja proizvoda, ki vsebuje ali je sestavljen
iz gensko spremenjenih organizmov, v promet in v vsem nadaljnjem prometu
nosilcu dejavnosti, ki prejema proizvod, ne prenesejo informacij pisno (4. člen
Uredbe 1830/2003/ES),
-      
nosilci dejavnosti nimajo vzpostavljenega sistema in standardiziranih
postopkov, ki omogočajo hrambo informacij skladno s četrtim odstavkom 4. člena
in drugim odstavkom 5. člena Uredbe 1830/2003/ES (4. člen Uredbe
1830/2003/ES),
-      
nosilci dejavnosti ne označijo proizvodov, ki so sestavljeni iz gensko
spremenjenih organizmov ali le-te vsebujejo, skladno z zahtevami iz šestega
odstavka 4. člena Uredbe 1830/2003/ES,
-      
nosilci dejavnosti pri dajanju proizvodov iz gensko spremenjenih organizmov
v promet ne zagotovijo, da se nosilcu dejavnosti, ki proizvod prejema, pisno
prenesejo informacije iz prvega odstavka 5. člena Uredbe 1830/2003/ES.
Z globo od 800 do 12.000 eurov se za
prekršek iz prejšnjega odstavka kaznuje tudi samostojni podjetnik posameznik in
posameznik, ki samostojno opravlja dejavnost.
Z globo od 200 do 2.000 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika.

Uredba o izvajanju Uredbe (ES) o gensko
spremenjenih živilih in krmi in Uredbe (ES) o sledljivosti in označevanju
gensko spremenjenih organizmov ter sledljivosti živil in krme, izdelanih iz
gensko spremenjenih organizmov (Uradni list RS, št. 84/05)
vsebuje naslednji končni določbi:
»III. KONČNI DOLOČBI
6. člen
Z dnem uveljavitve te uredbe preneha
veljati Pravilnik o določitvi pristojnega organa za vložitev vloge v zvezi z
gensko spremenjeno krmo (Uradni list RS, št. 42/04).
7. člen
Ta uredba začne veljati petnajsti dan po
objavi v Uradnem listu Republike Slovenije.«.

Uredba o spremembah Uredbe o izvajanju Uredbe
(ES) o gensko spremenjenih živilih in krmi in Uredbe (ES) o sledljivosti in
označevanju gensko spremenjenih organizmov ter sledljivosti živil in krme,
izdelanih iz gensko spremenjenih organizmov (Uradni list RS, št. 38/10) vsebuje naslednjo končno določbo:
»5. člen
Ta uredba začne veljati naslednji dan po
objavi v Uradnem listu Republike Slovenije.«.