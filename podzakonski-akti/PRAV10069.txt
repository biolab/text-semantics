I. SPLOŠNA DOLOČBA
1. člen
(vsebina pravilnika)
Ta pravilnik določa postopek opravljanja
diplomatskega in višjega diplomatskega izpita (v nadaljevanju: izpita),
imenovanje izpitnih izpraševalcev ter sestavo in oblikovanje izpitne komisije
za višji diplomatski izpit, sestavo in pristojnosti Strokovno-izobraževalnega
sveta Ministrstva za zunanje zadeve (v nadaljevanju: SIS), izpitni red, vodenje
evidence o izpitih ter druga vprašanja v zvezi z opravljanjem izpitov.
II. SKUPNE DOLOČBE
2. člen
(prijava k izpitom)
Kandidat za diplomatski oziroma višji
diplomatski izpit vloži prijavo pri službi Ministrstva za zunanje zadeve (v
nadaljevanju: ministrstvo), pristojni za kadrovske zadeve.
3. člen
(organizacija izpitov)
(1) Služba, pristojna za kadrovske
zadeve, zagotavlja pogoje za opravljanje izpitov ter za delo izpraševalcev in
izpitnih komisij in opravlja administrativno-tehnično delo za izpraševalce in
izpitne komisije.
(2) Za ostale naloge v zvezi z
organizacijo izpitov, predvsem za naloge navedene v 4. členu tega pravilnika,
skrbi SIS.
4. člen
(Strokovno-izobraževalni svet)
(1) SIS je strokovno telo, ki skrbi
za:
1.     
vodenje sistema izpopolnjevanja in usposabljanja za diplomatski in višji
diplomatski izpit ter preizkusni test, ki ga določa 41. člen Zakona o zunanjih
zadevah (Uradni list RS, št. 113/03 – uradno prečiščeno besedilo, 20/06 – ZNOMCMO,
76/08 in 108/09),
2.     
transparentnost in kakovost izpopolnjevanja in usposabljanja v
ministrstvu,
3.     
sprejemanje programa diplomatskega in višjega diplomatskega izpita in za
odločitve glede izvedbe programa,
4.     
potrditev študijskega gradiva, ki ga pripravijo posamezni izpraševalci,
in organizacijo ustreznih predavanj,
5.     
nemoten potek izpitov v skladu s predpisi,
6.     
predlaganje kandidatov za izpraševalce ministru v imenovanje ter
določitev izpraševalcev in sestave izpitne komisije za višji diplomatski izpit
za posamezni izpitni rok,
7.     
spremljanje in usklajevanje dela izpraševalcev in izpitne komisije za
višji diplomatski izpit,
8.     
nadzor nad izvajanjem predavanj in izpitov,
9.     
ostale naloge, določene v tem pravilniku in drugih aktih, ki določajo
izpopolnjevanje in usposabljanje v ministrstvu.
(2) SIS sestavljajo predsednik in
štirje člani. Predsednik SIS je generalni sekretar MZZ, člani pa so: dva
diplomata v nazivu prvega kariernega razreda, od katerih je vsaj eden imenovan
v naziv veleposlanik, ter dva zunanja strokovnjaka z različnih fakultet, ki
morata izpolnjevati pogoje iz 5. člena tega pravilnika. Generalni sekretar MZZ
lahko za vodenje SIS pisno pooblasti enega od generalnih direktorjev v MZZ.
(3) Predsednik in člani SIS ne morejo
biti imenovani za izpitne izpraševalce za diplomatski oziroma višji diplomatski
izpit.
(4) Kandidate za člane SIS, ki so
imenovani izmed diplomatov, pridobi služba, pristojna za kadrovske zadeve, na
podlagi interne objave, s katero pozove diplomate k sodelovanju.
(5) Kandidate za člane SIS, ki so
imenovani izmed zunanjih strokovnjakov, pridobi služba, pristojna za kadrovske
zadeve, na podlagi razpisa, ki ga ministrstvo pošlje znanstveno raziskovalnim
zavodom in drugim inštitucijam, ki delujejo na področjih zunanje politike,
mednarodnih odnosov, mednarodnih gospodarskih odnosov in mednarodnega prava.
(6) SIS ima sekretarja, ki opravlja
vsebinske in organizacijsko-tehnične naloge za SIS, in ga izmed uslužbencev MZZ
izbere predsednik SIS.
(7) Predsednika in člane SIS za
obdobje petih let imenuje in razreši minister, pristojen za zunanje zadeve.
5. člen
(imenovanje izpraševalcev za izpit)
(1) Izpitni izpraševalci se imenujejo
za obdobje štirih let izmed diplomatov z izkušnjami iz
diplomatske prakse ter drugih strokovnjakov, ki morajo imeti univerzitetno
habilitacijo, s področja zunanje politike, mednarodnih odnosov, mednarodnih
gospodarskih odnosov, ekonomije ali mednarodnega prava (v nadaljevanju: zunanji
strokovnjaki).
(2) Kandidate za izpraševalce, ki so
imenovani izmed diplomatov, pridobi služba, pristojna za kadrovske zadeve, na
način, določen v četrtem odstavku 4. člena tega pravilnika, kandidate za
izpraševalce, ki so imenovani izmed zunanjih strokovnjakov, pa na način,
določen v petem odstavku 4. člena tega pravilnika. Izbere jih SIS.
(3) Pogoji za imenovanje
izpraševalcev, ki so imenovani izmed diplomatov, so:
1.     
diplomat imenovan v naziv prvega kariernega razreda,
2.     
najmanj deset let službene dobe v ministrstvu,
3.     
praviloma vsaj štiri leta diplomatskih izkušenj v zunanji službi.
Predsednik izpitne komisije za višji diplomatski izpit mora imeti praviloma
osem let, vendar ne manj kot štiri leta diplomatskih izkušenj v zunanji službi.
(4) Pogoji za imenovanje
izpraševalcev, ki so imenovani izmed zunanjih strokovnjakov, so:
1.     
univerzitetna habilitacija,
2.     
najmanj osem let izkušenj na področju zunanje politike, mednarodnih
odnosov, mednarodnih gospodarskih odnosov, ekonomije ali mednarodnega prava.
(5) Izpraševalce za izpit na predlog
SIS imenuje in razreši minister, pristojen za zunanje zadeve.
(6) Za področja iz prvega odstavka 17.
člena in prvega odstavka 27. člena tega pravilnika, za katera je imenovan samo
en izpraševalec, minister, pristojen za zunanje zadeve, na predlog SIS imenuje
nadomestnega izpraševalca, ki ga predlaga izpraševalec za posamezno področje.
Nadomestni izpraševalec opravlja nalogo izpitnega izpraševalca oziroma člana
komisije v primeru odsotnosti izpitnega izpraševalca ter v primeru ponovnega
opravljanja izpita na podlagi upravičenega ugovora. Za nadomestne izpraševalce
se uporabljajo vse določbe tega pravilnika, ki veljajo za izpitne izpraševalce.
(7) V aktu o imenovanju izpraševalcev
se določi, za katera področja so zadolženi pri izpraševanju.
6. člen
(program izpitov)
(1) Kandidat za izpraševalca mora ob
prijavi predložiti predlog programa za posamezno področje diplomatskega oziroma
višjega diplomatskega izpita. Predlog programa lahko skupaj izdela več
kandidatov.
(2) Za pripravo programa, ki ga izbere
in sprejme SIS, izpraševalcem, ki so pripravili izbrani predlog programa,
pripada plačilo določeno v 10. členu tega pravilnika.
(3) Izpraševalci, ki so skupaj
pripravili sprejeti program izpita, program izvajajo na podlagi medsebojnega
dogovora.
7. člen
(določitev rokov in izpraševalcev)
(1) Izpraševalce oziroma sestavo
izpitne komisije za višji diplomatski izpit hkrati z določitvijo roka za
posamezni izpit določi SIS izmed izpraševalcev imenovanih v skladu s 5. členom
tega pravilnika.
(2) Datum in kraj opravljanja izpita
določi služba, pristojna za kadrovske zadeve.
(3) Razpored izpitov za posamezne
kandidate, ki ga potrdi predsednik SIS, se pošlje vsem izpraševalcem.
(4) Služba, pristojna za kadrovske
zadeve, obvesti kandidate o času in kraju opravljanja izpita ter o
izpraševalcih najmanj 60 dni pred dnem začetka opravljanja izpita.
8. člen
(javljanje odsotnosti in odpoved)
(1) Izpraševalec, ki izve za opravičen
razlog, zaradi katerega ne more opraviti svoje dolžnosti v zvezi z opravljanjem
izpita, mora takoj obvestiti sekretarja SIS.
(2) Če izpraševalec brez opravičenega
razloga ne javi svoje odsotnosti oziroma ne odpove opravljanja svoje dolžnosti
v zvezi z opravljanjem izpita, sekretar SIS o tem sestavi uradni zaznamek. V
primeru dvakratne kršitve te obveznosti se osebo razreši dolžnosti izpitnega
izpraševalca.
9. člen
(odstop od izpita)
(1) Kandidat lahko najkasneje pet dni
pred datumom, ki je določen za opravljanje izpita, sporoči službi, pristojni za
kadrovske zadeve, da odstopa od opravljanja izpita. V tem primeru se šteje, da
kandidat ni bil prijavljen k izpitu.
(2) Kadar kandidat ne pristopi k
opravljanju izpita ali odstopi, ko je že začel opravljati izpit, in ne ravna v
skladu s prejšnjim odstavkom, odloči o opravičenosti razlogov predstojnik ali
oseba, pooblaščena za kadrovsko poslovanje v ministrstvu, na podlagi pisne
obrazložitve, dokazil kandidata ali drugih relevantnih dejstev. Odločitev se
sprejme najkasneje tisti dan, ki je določen za opravljanje izpita.
(3) V primeru, da oseba iz drugega
odstavka tega člena odloči, da so razlogi opravičeni, se šteje, da kandidat ni
pristopil k opravljanju izpita.
(4) V primeru, da oseba iz drugega
odstavka tega člena odloči, da razlogi niso opravičeni, se šteje, da kandidat
izpita ni opravil.
10. člen
(plačilo članov SIS in izpraševalcev)
(1) Minister za zunanje zadeve na
predlog SIS z odredbo določi višino plačila za izvedbo predavanj in izpitov,
pripravo programa, ki ga sprejme SIS, pripravo in aktualizacijo študijskega
gradiva ter povračilo stroškov izpraševalcem.
(2) Če program za posamezno področje
skupaj izvaja več izpraševalcev, se plačilo za pripravo programa, pripravo
študijskega gradiva in izvedbo predavanj ter izpita izvede glede na sorazmeren
prispevek posameznega izpraševalca, na podlagi dogovora vseh izvajalcev o
razdelitvi zneska, ki bi pripadel posameznemu izpraševalcu.
(3) Predsednik in člani SIS so
upravičeni do sejnine. Sejnina se izplača predsedniku in članom SIS pod
pogojem, da so se udeležili seje SIS. Osnova za plačilo sejnine predsedniku in
članom SIS je dnevnica za službeno potovanje v državi. Višina sejnine znaša
štirikratni znesek dnevnice za službeno potovanje v državi, ki traja nad 12 ur.
V višino sejnine niso vključeni potni stroški. Predsednik in člani SIS se lahko
odpovejo pravici do sejnine.
11. člen
(predavanja za diplomatski in višji
diplomatski izpit)
(1) Ministrstvo organizira predavanja
za diplomatski in višji diplomatski izpit s področij, določenih v 17. in 27. členu tega pravilnika.
(2) Predavanje za posamezno področje
izpita praviloma izvaja izpraševalec, ki ga SIS določi za izpraševalca v skladu
s 7. členom tega pravilnika.
(3) Pogoj za pristop k diplomatskemu
izpitu in višjemu diplomatskemu izpitu je vsaj 80 % udeležba na
predavanjih.
(4) Udeležba na predavanjih je za
osebe iz tretjega in četrtega odstavka 14. člena tega pravilnika obvezna.
12. člen
(študijski dopust)
Kandidati za diplomatski in višji
diplomatski izpit so upravičeni do 10 dni za pripravo na prvo opravljanje
izpita. Čas za pripravo na izpit se šteje v odsotnost, ki je ni potrebno
nadomestiti.
13. člen
(javnost izpita)
Izpit je javen.
III. DIPLOMATSKI IZPIT
14. člen
(kandidati)
(1) Diplomatski izpit opravljajo
uslužbenci ministrstva, ki so razporejeni na delovna mesta, za katera akt o sistemizaciji
kot pogoj za zasedbo delovnega mesta določa opravljen diplomatski izpit (v
nadaljnjem besedilu: kandidati za diplomatski izpit).
(2) Diplomatski izpit opravljajo tudi
osebe iz tretjega odstavka 40. člena Zakona o zunanjih zadevah.
(3) Osebe, ki opravljajo delo v
predstavništvih RS v tujini v skladu s 15. členom Zakona o zunanjih zadevah, in
niso imenovane v diplomatski naziv, so se dolžne udeležiti predavanj s
področij, navedenih v 17. členu tega pravilnika in pridobiti potrdilo o
udeležbi na predavanjih, ki ga izda ministrstvo, pristojno za zunanje zadeve.
To potrdilo ne velja kot potrdilo o opravljenem diplomatskem izpitu.
(4) Osebe iz drugega odstavka 27.
člena Zakona o zunanjih zadevah so se dolžne udeležiti predavanj s področij,
navedenih v 27. členu tega pravilnika, in razgovora s komisijo iz 26. člena
tega pravilnika. Če komisija oceni, da je kandidatovo poznavanje vsebin
ustrezno, izda ministrstvo, pristojno za zunanje zadeve, potrdilo o udeležbi na
predavanjih. To potrdilo ne velja kot potrdilo o opravljenem višjem
diplomatskem izpitu.
15. člen
(izpitni roki)
Diplomatski izpit se opravlja dvakrat
letno, praviloma v mesecu maju in oktobru.
16. člen
(izpraševalci za diplomatski izpit)
Trije izpraševalci za diplomatski izpit se
določijo izmed diplomatov, dva pa izmed zunanjih strokovnjakov. Namesto enega
od izpraševalcev, ki se določi izmed diplomatov, se lahko za izpraševalca
določi nekdanjega diplomata prvega kariernega razreda, če noben kandidat izmed
diplomatov ne predloži ustreznega predloga programa.
17. člen
(področja diplomatskega izpita)
(1) Izpit je sestavljen iz petih
delov, kjer se preverjajo temeljna znanja na naslednjih področjih:
-       
mednarodni odnosi in diplomacija ter Republika Slovenija;
-       
Slovenija in mednarodni gospodarski odnosi;
-       
Slovenija in mednarodno pravo;
-       
diplomatske veščine in diplomatski protokol ter
-       
konzularne zadeve.
(2) Program, študijsko gradivo
(skripta) in literaturo za vsako področje na predlog izpraševalcev določi SIS.
18. člen
(način opravljanja izpita)
(1) Izpit se opravlja pisno. Izpit je
sestavljen iz petih delnih izpitov, ki se opravljajo s področij, določenih v
prvem odstavku 17. člena.
(2) Izpit obsega preverjanje
kandidatovega teoretičnega znanja in poznavanja diplomatske prakse s področij,
določenih v prvem odstavku 17. člena.
(3) Delni izpit s področja
diplomatskih veščin in diplomatskega protokola se preverja tudi z izdelavo
pisne naloge v angleščini.
19. člen
(opravljanje izpita)
(1) Pred pričetkom opravljanja izpita
uslužbenec službe, pristojne za kadrovske zadeve, ugotovi istovetnost
kandidata.
(2) Uslužbenec iz prejšnjega odstavka
zagotovi, da kandidati opravljajo izpit samostojno. Kandidata, ki izpita ne
opravlja v skladu z navodili, uslužbenec opozori. Če kandidat tudi po opozorilu
krši navodila, mu uslužbenec prepove nadaljevanje opravljanje izpita in o tem
nemudoma obvesti predstojnika ali osebo, pooblaščena za kadrovsko poslovanje v
ministrstvu.
(3) Predstojnik ali oseba, pooblaščena
za kadrovsko poslovanje v ministrstvu, odloči, ali se kandidatu omogoči
nadaljevanje opravljanja izpita ali pa se šteje, da kandidat izpita ni uspešno
opravil.
20. člen
(ocena uspeha)
(1) Delne izpite pregledajo in ocenijo
izpraševalci, zadolženi za posamezna področja.
(2) Izpraševalci delne izpite ocenijo
z ocenami od 5 do 10.
(3) Za skupno uspešno oceno izpita
mora kandidat pri vseh delnih izpitih doseči pozitivno oceno (6).
(4) Če je kandidat neuspešen pri
opravljanju enega delnega izpita, lahko kandidat v roku najmanj štirinajstih in
največ tridesetih dni ponovno opravlja izpit s tega področja. Rok, v katerem
kandidat ponovno opravlja izpit, določi SIS. Ponovitev enega delnega izpita se
ne šteje za ponovno opravljanje diplomatskega izpita.
(5) Če kandidat ne pristopi k
ponovnemu opravljanju izpita iz prejšnjega odstavka tega pravilnika ali če
izpita pri ponovnem opravljanju ne opravi ter če kandidat neuspešno opravi dva
ali več delnih izpitov, se šteje, da diplomatskega izpita ni opravil.
21. člen
(končna ocena izpita)
(1) Na podlagi ocene posameznih delnih
izpitov SIS določi končno oceno izpita. Izid izpita se oceni z ocenami
»neuspešno«, »uspešno« ali »zelo uspešno«. Z oceno »zelo uspešno« se ocenijo
kandidati, katerih povprečje ocen posameznih delnih izpitov znaša 9 ali več.
Ostali kandidati, ki opravijo izpit, se ocenijo z oceno »uspešno«.
(2) Končno oceno izpita in ocene
posameznih področij izpita SIS sporoči kandidatu v roku osmih delovnih dni.
22. člen
(pravica ugovora)
(1) Kandidat, ki se ne strinja z oceno
posameznega delnega izpita, lahko najkasneje v treh delovnih dneh po razglasitvi
ocene vloži ugovor pri sekretarju SIS.
(2) O upravičenosti ugovora pisno
odloči SIS, in sicer najkasneje v osmih delovnih dneh po njegovem prejetju.
(3) V primeru upravičenega ugovora
kandidat ponovno opravlja izpit s tega področja najprej v roku štirinajstih in
najkasneje v roku tridesetih dni. Rok, v katerem kandidat ponovno opravlja
izpit, določi SIS. Izpit pripravi, pregleda in oceni drug izpraševalec,
zadolžen za to področje. V primeru, ko je za določeno področje imenovan en izpraševalec,
izpit pripravi, pregleda in oceni nadomestni izpraševalec. Ugovor zoper to
oceno ni dovoljen.
(4) Kandidat lahko vloži ugovor tudi
zoper odločitev SIS o opravičenosti izostanka iz četrtega odstavka 9. člena
tega pravilnika. O ugovoru odloča minister, pristojen za zunanje zadeve.
23. člen
(potrdilo o izpitu)
(1) Kandidatu, ki je opravil izpit, se
izda potrdilo o izpitu. Potrdilo podpiše minister, pristojen za zunanje zadeve.
(2) Potrdilo se vroči kandidatu
najkasneje v petnajstih dneh od dneva, ko je opravil izpit.
IV. VIŠJI DIPLOMATSKI IZPIT
24. člen
(kandidati)
Višji diplomatski izpit opravljajo
uslužbenci ministrstva, ki imajo opravljen oziroma jim je bil v skladu s
Pravilnikom o diplomatskem izpitu (Uradni list RS, št. 34/04, 75/05) priznan
diplomatski izpit in izpolnjujejo pogoj delovnih izkušenj za naziv minister
svetovalec (v nadaljnjem besedilu: kandidati za višji diplomatski izpit).
25. člen
(izpitni roki)
Višji diplomatski izpit se opravlja dvakrat
letno, praviloma v mesecu maju in oktobru.
26. člen
(sestava izpitne komisije)
(1) Izpitna
komisija za višji diplomatski izpit je sestavljena iz predsednika in štirih
članov. Predsednik in trije člani komisije se določijo izmed diplomatov, en
član komisije pa izmed zunanjih strokovnjakov. Namesto enega od članov
komisije, ki se določi izmed diplomatov, se lahko za člana komisije določi
nekdanjega diplomata prvega kariernega razreda, če noben kandidat izmed
diplomatov ne predloži ustreznega predloga programa.
(2) Člane izpitne komisije določi SIS
v skladu s 7. členom tega pravilnika.
27. člen
(področja višjega diplomatskega izpita)
(1) Izpit je sestavljen iz petih
delov, kjer se preverjajo znanja z naslednjih področij:
-       
Ekonomska in gospodarska diplomacija, v angleškem jeziku;
-       
Zunanja politika, v angleškem jeziku;
-       
Aktualni mednarodno-pravni problemi, v angleškem jeziku;
-       
Vodenje DKP in menedžerska znanja; ter
-       
Diplomatska in konzularna praksa.
(2) Program, študijsko gradivo
(skripta) in literaturo za vsako področje na predlog izpraševalcev določi SIS.
28. člen
(način opravljanja izpita)
(1) Izpit se opravlja ustno.
(2) Izpitna komisija preveri kandidatovo
poznavanje diplomatske in konzularne prakse ter znanj, potrebnih za vodenje
predstavništva in drugih organizacijskih enot ministrstva za zunanje zadeve.
(3) Izpit traja toliko, kolikor je potrebno
za preverjanje kandidatovega znanja, vendar največ dve uri.
29. člen
(opravljanje izpita)
(1) Pred pričetkom opravljanja izpita
predsednik izpitne komisije ugotovi prisotnost članov komisije in zapisnikarja.
(2) Predsednik izpitne komisije prične
izpit tako, da ugotovi istovetnost kandidata, predstavi člane izpitne komisije
in pojasni potek izpita.
(3) Predsednik izpitne komisije skrbi za pravilen
in nemoten potek izpita.
30. člen
(zapisnik)
O poteku višjega diplomatskega izpita se za
vsakega kandidata vodi zapisnik. Zapisnik podpišejo predsednik in člani izpitne
komisije.
31. člen
(ocena uspeha)
(1) Uspeh izpita ocenjujejo
izpraševalci, zadolženi za posamezna področja, z ocenama uspešno in neuspešno.
(2) Za skupno uspešno oceno izpita mora
kandidat z vseh področij izpita iz 27. člena tega pravilnika, doseči oceno
uspešno.
(3) Če je kandidat neuspešen pri
opravljanju izpita z enega področja iz 27. člena tega pravilnika, izpitna
komisija dovoli kandidatu, da v roku osmih dni ponovno opravlja izpit s tega
področja. Ponovitev izpita z enega področja se ne šteje za ponovno opravljanje
izpita.
(4) Če kandidat neuspešno opravi izpit z
dveh ali več področij, se šteje, da izpita ni opravil.
32. člen
(končna ocena in razglasitev izida izpita)
(1) Na podlagi ocen posameznih delov
izpita izpitna komisija oceni, ali je kandidat izpit opravil ali izpita ni
opravil.
(2) Izid izpita se oceni z ocenami
»neuspešno«, »uspešno« ali »zelo uspešno«. Z oceno »zelo uspešno« se ocenijo
kandidati, katerih povprečje ocen na posameznih področjih izpita znaša 9 ali
več. Ostali kandidati, ki opravijo izpit, se ocenijo z oceno »uspešno«.
(3) Izid izpita razglasi predsednik
izpitne komisije ob navzočnosti članov izpitne komisije, kandidata in zapisnikarja
v roku dveh delovnih dni.
33. člen
(pravica ugovora)
(1) Kandidat, ki se ne strinja z oceno
izpitne komisije, lahko najkasneje v treh delovnih dneh po razglasitvi ocene
vloži ugovor pri službi ministrstva, pristojni za kadrovske zadeve.
(2) O upravičenosti ugovora pisno
odloči predstojnik ali oseba, pooblaščena za kadrovsko poslovanje v
ministrstvu, in sicer najkasneje v osmih delovnih dneh po njegovem prejetju.
(3) V primeru upravičenega ugovora
kandidat opravlja ustni izpit najprej v roku štirinajstih dni in najkasneje v
roku tridesetih dni, pred izpitno komisijo, v kateri se namesto izpraševalca za
področje, v zvezi s katerim je vložen ugovor, kot nov član komisije določi drug
izpraševalec za to področje oziroma nadomestni izpraševalec. Za predsednika
izpitne komisije se namesto prejšnjega predsednika izpitne komisije določi eden
izmed preostalih članov izpitne komisije. Rok, v katerem kandidat ponovno
opravlja izpit, določi SIS.
(4) Kandidat lahko vloži ugovor tudi
zoper odločitev SIS o opravičenosti izostanka iz četrtega odstavka 9. člena
tega pravilnika. O ugovoru odloča minister, pristojen za zunanje zadeve.
34. člen
(potrdilo o izpitu)
(1) Kandidatu, ki je opravil izpit, se
izda potrdilo o izpitu. Potrdilo podpiše minister, pristojen za zunanje zadeve,
oziroma oseba po njegovem pooblastilu.
(2) Potrdilo se vroči kandidatu
najkasneje v osmih dneh od dneva, ko je opravil izpit.
V. EVIDENCA O IZPITIH
35. člen
(zbirka dokumentov)
Za vsakega kandidata, ki opravlja
diplomatski ali višji diplomatski izpit se vodi zbirka dokumentov, ki vsebuje
prijavo k izpitu, obvestilo o dnevu opravljanja izpita, zapisnik o poteku
višjega diplomatskega izpita in druge dokumente v zvezi z opravljanjem izpita.
36. člen
(evidenca izpitov)
(1) Služba, pristojna za kadrovske
zadeve, vodi evidenco izpitov, ki vsebuje:
1.     
zaporedno številko,
2.     
osebno ime kandidata,
3.     
datum opravljanja izpita,
4.     
izpitne izpraševalce oziroma člane izpitne komisije,
5.     
ocene posameznih delnih izpitov,
6.     
končna ocena izpita.
(2) Evidenca iz prejšnjega odstavka se
hrani trajno v obliki delovodnika oziroma v obliki knjige, zbirka dokumentov pa
deset let od dneva opravljanja izpita.
(3) Podatke iz evidence izpitov se
posreduje v kadrovski informacijski sistem ministrstva v skladu s pravili, ki
urejajo njegovo delovanje.
37. člen
(določitev obrazcev)
(1) Obrazce (prijava k izpitu,
potrdilo o opravljenem izpitu, zapisnik o poteku izpita in druge) določi
služba, pristojne za kadrovske zadeve.
(2) Obrazec prijave k izpitu je
določen v prilogi tega pravilnika in je njegov sestavni del.
37.a člen
(1) Javni uslužbenec, ki je uspešno
zaključil diplomatsko akademijo s primerljivo vsebino in zahtevnostjo programa
izpolnjuje pogoj opravljenega diplomatskega izpita.
(2) Primerljivost vsebine in zahtevnosti
programa diplomatske akademije z diplomatskim izpitom preverjajo izpraševalci,
imenovani za posamezna področja diplomatskega izpita, na podlagi programa
diplomatskega izpita po tem pravilniku. 
(3) Izpolnjevanje pogoja opravljenega
diplomatskega izpita ugotovi predstojnik z odločbo, ki jo izda na podlagi
mnenja izpraševalcev za diplomatski izpit.

Priloga:
Prijavnica za diplomatski/višji diplomatski izpit

Pravilnik o diplomatskem in višjem diplomatskem
izpitu (Uradni list RS, št. 1/11) vsebuje naslednje prehodne in
končne določbe:
»VI. PREHODNE IN KONČNE DOLOČBE
38. člen
(razveljavitev
predpisa)
(1) Z dnem uveljavitve tega pravilnika
preneha veljati Pravilnik o diplomatskem izpitu (Uradni list RS, št. 34/04,
75/05).
(2) Določbe tega pravilnika, ki se
nanašajo na izvajanje diplomatskega in višjega diplomatskega izpita, se začnejo
uporabljati 12. 1. 2011. Diplomatski izpit se do začetka uporabe določb
tega pravilnika, ki se nanašajo na izvajanje diplomatskega izpita, izvaja po
določbah Pravilnika o diplomatskem izpitu (Uradni list RS, št. 34/04, 75/05).
(3) Javni uslužbenci, ki so se v
ministrstvu zaposlili za nedoločen čas pred uveljavitvijo Zakona o spremembah
in dopolnitvah Zakona o zunanjih zadevah (Uradni list RS, št. 108/09),
opravljajo diplomatski izpit po določbah Pravilnika o diplomatskem izpitu
(Uradni list RS, št. 34/04, 75/05).
39. člen
(začetek
veljavnosti)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o diplomatskem in višjem diplomatskem izpitu (Uradni list RS, št. 34/13) vsebuje naslednjo končno določbo:
»9. člen
Ta pravilnik začne veljati naslednji dan po
objavi v Uradnem listu Republike Slovenije.«.