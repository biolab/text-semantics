I. UVODNE DOLOČBE
1. člen
(1) S tem sklepom Republika Slovenija
uskladi delovanje javnega zavoda Slovenska kinoteka (v nadaljnjem besedilu:
Kinoteka) z določbami zakona o uresničevanju javnega interesa za kulturo (Uradni
list RS, št. 96/02; v nadaljnjem besedilu: ZUJIK), ureja njen status, razmerja
med ustanoviteljico in Kinoteko ter temeljna vprašanja glede organizacije,
dejavnosti in načina financiranja Kinoteke.
(2) Ustanoviteljica Kinoteke je Republika
Slovenija, ustanoviteljske pravice in obveznosti pa izvaja Vlada Republike
Slovenije.
2. člen
Slovensko kinoteko je leta 1996 ustanovila
Vlada Republike Slovenije s sklepom o razdelitvi javnega zavoda Slovenski
gledališki in filmski muzej na dva javna zavoda, in sicer na Slovenski
gledališki muzej in na Slovensko kinoteko. Nastajanje Kinoteke kot avtonomne
kulturne ustanove nacionalnega pomena je povezano z delovanjem nekdanje Dvorane
Jugoslovanske kinoteke v Ljubljani in nekdanjega Filmskega muzeja pri Društvu
slovenskih filmskih delavcev. Dvorana Jugoslovanske kinoteke je pričela s
kontinuiranim prikazovanjem kinotečnih filmov leta 1963, leta 1981 je prešla v
okvir Ljubljanskih kinematografov, z letom 1993 pa je postala sestavni del
Slovenskega gledališkega in filmskega muzeja. Filmski muzej je ustanovilo
Društvo slovenskih filmskih delavcev leta 1973, leta 1979 se je združil s
Slovenskim gledališkim muzejem, ki je kot Slovenski gledališki in filmski muzej
deloval do ustanovitve Slovenske kinoteke leta 1996.
3. člen
(1) Poslanstvo Kinoteke je ohranjanje
zgodovinskega spomina na filmskem oziroma avdiovizualnem področju ter
artikuliranje in zagotavljanje razvoja vseh oblik filmske oziroma avdiovizualne
kulture.
(2) Poslanstvo opravlja na podlagi svojih
zbirk domače in svetovne filmske oziroma avdiovizualne kulturne dediščine, s
predstavljanjem sorodnih zbirk iz domačih oziroma svetovnih ustanov in
nenazadnje s predstavljanjem in posredovanjem sodobnih svetovnih filmskih
oziroma umetniških avdiovizualnih stvaritev ter z njimi povezanih kulturnih
dobrin.
4. člen
(1) Ime Kinoteke je: Slovenska kinoteka.
(2) V mednarodnem poslovanju Kinoteka
uporablja ime: Slovenian Cinematheque.
(3) Skrajšano ime Slovenske kinoteke je:
Kinoteka.
(4) Sedež Kinoteke je v Ljubljani, poslovni
naslov je Miklošičeva cesta 28, Ljubljana.
(5) Kinoteka je pravna oseba, vpisana v
sodni register pri Okrožnem sodišču v Ljubljani pod registrsko številko
1/28486/00.
II. DEJAVNOSTI KINOTEKE
5. člen
(1) Kinoteka izvaja v skladu z namenom
ustanovitve znotraj javne službe oziroma kot javno službo poleg dejavnosti iz
3. člena tega sklepa še naslednje naloge: 
-      
v skladu s temeljnim poslanstvom zbira,
dokumentira, evidentira, inventarizira, varuje, hrani in dopolnjuje, preučuje,
prezentira in promovira filmsko in avdiovizualno kulturno dediščino na
različnih nosilcih, pomembno za zgodovino slovenskega filma oziroma za
zgodovino filma in kinematografije ter avdiovizualnih umetnosti in industrije
na Slovenskem; 
-      
razvija vlogo osrednjega muzeja za področje
svojih zbirk na način, da prevzema vrsto nalog za in v sodelovanju z mrežo
muzejev, kar poteka v obliki tekočega dialoga z muzejskimi partnerji in
uporabniki muzeja; 
-      
izvaja raziskovalno, razvojno in svetovalno
delo na svojem delovnem področju; 
-      
aktivno sodeluje pri slovenskem in mednarodnem
kulturnem in znanstvenem sodelovanju z drugimi muzeji, avdiovizualnimi centri
ter raziskovalnimi ustanovami; 
-      
si prizadeva dosegati visoko kvaliteto dela
znotraj vseh svojih področij dela in odgovornosti na način, da priteguje,
usposablja in zaposluje sposobne sodelavce; 
-      
organizira in izvaja strokovno izpopolnjevanje
in usposabljanje delavcev s svojega področja dela, kot so arhivarji, kustosi,
konservatorji, dokumentalisti, prevajalci, programski uredniki umetniških
kinematografov, kino in avdiovizualni operaterji; 
-      
v vlogi državnega muzeja in nacionalnega
avdiovizualnega centra skrbi za enotne standarde na področju varovanja in
hranjenja filmske in avdiovizualne kulturne dediščine ter skrbi za
izobraževanje svojih strokovnih sodelavcev in nudi pomoč pri strokovnem
izobraževanju sodelavcev drugih muzejev in sorodnih ustanov; 
-      
daje strokovna mnenja o izvozu, iznosu in uvozu
filmske in avdiovizualne kulturne dediščine; 
-      
pripravlja srednjeročni in dolgoročni program
varovanja kulturne dediščine, ki sodi v okvir njene matičnosti; 
-      
posreduje podatke o filmski in avdiovizualni
kulturni dediščini v register dediščine in skrbi za dostopnost podatkov
javnosti; 
-      
pripravlja in izvaja pedagoške in andragoške
programe ter programe za težje prilagodljive družbene skupine in omogoča
dostopnost do podatkov in programov telesno oviranim osebam; 
-      
se povezuje s Slovenskim filmskim arhivom pri
Arhivu Republike Slovenije in s Filmskim skladom Republike Slovenije ter s
slovenskimi ustanovami v zamejstvu in s Slovenci po svetu za načrtno varovanje
in hranjenje filmske in avdiovizualne kulturne dediščine; 
-      
izvaja restavratorske in predvsem
konservatorske dejavnosti za ohranjanje filmske in avdiovizualne kulturne
dediščine na različnih nosilcih v skladu z najnovejšimi veljavnimi standardi; 
-      
pri restavratorsko-konservatorski dejavnosti se
povezuje z Arhivom Republike Slovenije, Zavodom za varstvo kulturne dediščine
Restavratorskim centrom, Narodno in univerzitetno knjižnico in ostalimi muzeji;
-      
sledi novim tehnološkim možnostim za hranjenje
in prezentiranje filmske dediščine in avdiovizualnih umetnosti in skrbi za
strokoven prenos filmske in avdiovizualne kulturne dediščine na tehnološko nove
nosilce; 
-      
organizira in izvaja prireditve, retrospektive,
festivale, razstave, seminarje, kongrese in druge oblike posredovanja kulturnih
vrednot s področja svoje dejavnosti; 
-      
izvaja celoletne kinotečne programe ter
programe sodobnega domačega in svetovnega umetniškega filma in pri tem sodeluje
z domačimi in tujimi sorodnimi ustanovami in distributerji; 
-      
vsaj enkrat letno pripravi študijske razstave
iz svojih zbirk, pri razstavah sodeluje z domačimi in tujimi sorodnimi
ustanovami; 
-      
letni program razstav, kinotečnih in drugih
filmskih programov ter prireditev usklajuje s sorodnimi ustanovami doma in v
tujini; 
-      
skrbi za posredovanje in strokovno spremljanje
dogajanja v sodobni slovenski in svetovni filmski in avdiovizualni umetnosti
ter skrbi za skladen razvoj filmske oziroma avdiovizualne kulture v Sloveniji; 
-      
skrbi za kontinuirano in načrtno izvajanje
založniške dejavnosti v skladu s poslanstvom zavoda, ki obsega izdajanje knjig,
revij, katalogov in drugih gradiv v tiskani obliki, pa tudi na drugih nosilcih,
kot so svetovni splet, CD, DVD ...; 
-      
vodi strokovno knjižnico za področja svojih
dejavnosti, ki je odprta javnosti, in skrbi za izvajanje knjižnične dejavnosti
po zahtevanih standardih in zakonodaji; 
-      
deluje v skladu s pravili Mednarodnega
združenja filmskih arhivov in kinotek (FIAF) in Asociacije evropskih kinotek
(ACE) ter v skladu z načeli Konvencije o evropski avdiovizualni dediščini.
(2) Poleg nalog iz
prejšnjega odstavka opravlja Kinoteka tudi naslednje naloge: 
-      
skrbi za filmske, avdiovizualne in druge zbirke
Filmskega sklada Republike Slovenije, ki so pri njej v hranjenju in varovanju; 
-      
v sodelovanju s Filmskim skladom Republike
Slovenije zagotavlja pogoje za razvijanje umetniške distribucije in
vzpostavljanje mreže umetniških kinematografov; 
-      
programsko vodi in izvaja dejavnosti
umetniškega kina in opravlja naloge podpornega centra mreže umetniških
kinematografov ter usmerja njen razvoj in sodeluje s knjigarniško mrežo in
multimedijskimi centri; 
-      
skrbi za promocijo, distribucijo in prodajo
knjižnih in drugih izdaj v knjigarnah in knjigarniški mreži, v mreži umetniških
kinematografov in v multimedijskih centrih ter po knjižnicah in drugih sorodnih
ustanovah; 
-      
izvaja promocijo in distribucijo domačih in
svetovnih umetniških filmov in umetniških del na drugih avdiovizualnih nosilcih
na način, ki ne spodbuja preprečevanja, omejevanja ali izkrivljanja konkurence
na trgu distribucije teh del; 
-      
organizira klubsko življenje in skrbi za
spremljajoče dejavnosti, ki zagotavljajo celovito izvajanje kontinuiranih
filmskih programov, kongresov in festivalov, in 
-      
nudi interesentom pogodbene storitve v okviru
svoje dejavnosti.
6. člen
Naloge iz prejšnjega člena, ki jih opravlja
Kinoteka, so v skladu z uredbo o uvedbi in uporabi standardne klasifikacije
dejavnosti (Uradni list RS, št. 2/02) razvrščene:
DE/ 22.110      Izdajanje knjig
DE/ 22.130      Izdajanje revij in periodike
DE/ 22.140      Izdajanje posnetih nosilcev zvočnega zapisa
DE/ 22.150      Drugo založništvo
DE/ 22.240      Priprava za tisk
DE/ 22.310      Razmnoževanje zvočnih zapisov
DE/ 22.320      Razmnoževanje video zapisov
DE/ 22.330      Razmnoževanje računalniških zapisov
G/ 52.450        Trgovina na drobno z električnimi gospodinjskimi,
radijskimi in TV napravami
G/ 52.471        Dejavnost knjigarn
G/ 52.472        Trgovina na drobno s časopisi, revijami
G/ 52.486        Trgovina na drobno z umetniškimi izdelki
G/ 52.488        Trgovina na drobno v drugih specializiranih
prodajalnah, d. n.
G/ 52.500        Trgovina na drobno z rabljenim blagom
G/ 52.610        Trgovina na drobno po pošti
G/ 52.620        Trgovina na drobno na tržnicah in stojnicah
G/ 52.630        Druga trgovina na drobno zunaj prodajaln
H/ 55.302        Dejavnost okrepčevalnic, samopostrežnih
restavracij
H/ 55.303        Dejavnost slaščičarn, kavarn
H/ 55.400        Točenje pijač
I/ 60.240          Cestni tovorni promet
I/ 63.120          Skladiščenje
I/ 64.200          Telekomunikacije
K/ 70.320        Upravljanje z nepremičninami za plačilo ali po
pogodbi
K/ 71.402        Dejavnost videotek
K/ 72.220        Oskrba z računalniškimi programi in svetovanje
K/ 72.300        Obdelava podatkov
K/ 72.400        Omrežne podatkovne storitve
K/ 73.102        Raziskovanje in eksperimentalni razvoj na področju
tehnologije
K/ 73.201        Raziskovanje in eksperimentalni razvoj na področju
družboslovja
K/ 73.202        Raziskovanje in eksperimentalni razvoj na področju
humanistike
K/ 74.120        Računovodske, knjigovodske in revizijske
dejavnosti, davčno svetovanje
K/ 74.130        Raziskovanje trga in javnega mnenja
K/ 74.140        Podjetniško in poslovno svetovanje
K/ 74.400        Oglaševanje
K/ 74.810        Fotografska dejavnost
K/ 74.851        Prevajanje
K/ 74.852        Fotokopiranje in drugo razmnoževanje
K/ 74.853        Druga splošna tajniška opravila
K/ 74.871        Prirejanje razstav, sejmov in kongresov
K/ 74.873        Druge poslovne dejavnosti
M/ 80.421        Dejavnost glasbenih in drugih umetniških šol
M/ 80.422        Drugo izobraževanje, izpopolnjevanje in
usposabljanje, d.n.
O/ 91.110        Dejavnost poslovnih in delodajalskih združenj
O/ 91.120        Dejavnost strokovnih združenj
O/ 91.330        Dejavnost drugih članskih organizacij
O/ 92.110        Snemanje filmov in videofilmov
O/ 92.120        Distribucija filmov in videofilmov
O/ 92.130        Kinematografska dejavnost
O/ 92.200        Radijska in televizijska dejavnost
O/ 92.320        Obratovanje objektov za kulturne prireditve
O/ 92.330        Dejavnost sejmišč in zabaviščnih parkov
O/ 92.400        Dejavnost tiskovnih agencij
O/ 92.511        Dejavnost knjižnic
O/ 92.512        Dejavnost arhivov
O/ 92.521        Dejavnost muzejev
O/ 92.522        Varstvo kulturne dediščine
O/ 93.050        Druge osebne storitve
Q/ 99.000        Eksteritorialne organizacije in združenja.
III. ORGANI KINOTEKE
7. člen
Organa Kinoteke sta: 
-      
direktor in 
-      
svet.
Direktor
8. člen
(1) Direktor zastopa, predstavlja in vodi
poslovanje zavoda ter odgovarja za zakonitost in strokovnost dela zavoda.
(2) Direktor mora pri vodenju poslov
ravnati z javnimi in drugimi sredstvi s skrbnostjo vestnega gospodarstvenika.
(3) Direktorja imenuje minister, pristojen
za kulturo (v nadaljnjem besedilu: minister), na podlagi javnega razpisa ter po
predhodnem mnenju sveta. Poleg javnega razpisa lahko minister povabi posamezne
kandidate tudi neposredno.
(4) Mandat direktorja traja pet let in je
po izteku te dobe lahko ponovno imenovan.
(5) Na podlagi akta o imenovanju sklene
pogodbo o zaposlitvi z direktorjem predsednik sveta zavoda. Delovno razmerje z
direktorjem se sklene za določen čas, t. j. čas trajanja mandata.
(6) Predhodno soglasje k pogodbi o
zaposlitvi daje minister.
9. člen
(1) Za direktorja je lahko imenovan
kandidat, ki poleg splošnih pogojev izpolnjuje naslednje pogoje: 
-      
univerzitetno izobrazbo ene izmed strok,
zastopanih v dejavnosti Kinoteke, 
-      
najmanj pet let delovnih izkušenj in poznavanje
področja dela Kinoteke, 
-      
sposobnost za organiziranje in vodenje dela v
kolektivu, 
-      
aktivno znanje slovenskega jezika, 
-      
aktivno znanje najmanj enega svetovnega jezika
in pasivno znanje najmanj enega svetovnega jezika.
(2) Ob prijavi na javni razpis je kandidat
za direktorja dolžan priložiti program delovanja zavoda v prihodnjih petih
letih.
10. člen
(1) Direktor je lahko razrešen pred potekom
mandata, za katerega je bil imenovan: 
-      
če sam zahteva razrešitev, 
-      
če nastopi kateri od razlogov, določenih v
predpisih o javnih zavodih, 
-      
če direktor pri svojem delu ne ravna po
predpisih in splošnih aktih zavoda, ali neutemeljeno ne izvršuje sklepov
organov zavoda oziroma ustanovitelja, ali ravna v nasprotju z njimi, 
-      
če direktor s svojim nevestnim ali nepravilnim
delom povzroči zavodu večjo škodo ali če zanemarja ali malomarno opravlja svojo
dolžnost, tako da nastanejo ali bi lahko nastale hujše motnje pri opravljanju
dejavnosti zavoda.
(2) Minister mora pred sprejemom sklepa o
razrešitvi pridobiti predhodno mnenje sveta ter seznaniti direktorja o razlogih
za razrešitev in mu dati možnost, da se o njih izjavi.
(3) Če svet ne poda mnenja v roku 30 dni se
šteje, da se z razrešitvijo strinja.
(4) Glede postopka za razrešitev direktorja
se smiselno uporabljajo določbe, ki veljajo za postopek njegovega imenovanja.
11. člen
(1) Naloge direktorja: 
-      
načrtuje, organizira in vodi delo in poslovanje
Kinoteke, 
-      
sprejema strateški načrt, 
-      
sprejema program dela s finančnim načrtom, 
-      
sprejema akt o organizaciji dela po predhodnem
mnenju reprezentativnih sindikatov Kinoteke, 
-      
sprejema akt o sistemizaciji delovnih mest po
predhodnem mnenju reprezentativnih sindikatov Kinoteke, 
-      
sprejema kadrovski načrt, 
-      
sprejema načrt nabav osnovnih sredstev in
investicijskega vzdrževanja, 
-      
sprejema druge akte, za katere je tako določeno
s predpisi, in zagotavlja pripravo aktov, ki jih sprejema svet, 
-      
poroča ustanovitelju in svetu o zadevah, ki
lahko pomembno vplivajo na delovanje Kinoteke, 
-      
pripravi letno poročilo, 
-      
sklepa zavodsko kolektivno pogodbo, če jo zavod
ima, 
-      
izvršuje sklepe in odločitve sveta in drugih
organov, 
-      
imenuje pomočnike direktorjev, 
-      
oblikuje predloge novih programov in dodatnih
storitev, 
-      
skrbi za trženje storitev in določa cene
storitev, 
-      
skrbi za promocijo zavoda, 
-      
skrbi za sodelovanje z drugimi zavodi in
organizacijami, 
-      
zagotavlja obveščanje delavcev v skladu s
predpisi, 
-      
določa podatke, ki se štejejo za poslovno
skrivnost, 
-      
izvaja vse pristojnosti s področja delovnih
razmerij v skladu z veljavnimi predpisi, 
-      
odloča o disciplinski in odškodninski odgovornosti
delavcev, 
-      
odloča o razporejanju delovnega časa in odreja
delo prek polnega delovnega časa, 
-      
določa plače, odloča o delovni uspešnosti in o
napredovanju delavcev v skladu s predpisi, 
-      
imenuje delovne skupine ali druga telesa za
izvedbo določenih nalog ali preučitev posameznih vprašanj iz svoje
pristojnosti, 
-      
opravlja druge naloge, ki jih določajo veljavni
predpisi in ta sklep.
(2) K aktom iz druge, tretje, četrte, pete,
šeste, sedme in enajste alinee prejšnjega odstavka daje soglasje svet.
12. člen
(1) Direktor zastopa in predstavlja
Kinoteko neomejeno in je pooblaščen za sklepanje pogodb v okviru potrjenega
finančnega načrta, razen: 
-      
pogodb o investicijah, za katere je potreben
sklep sveta, 
-      
pogodb, ki se nanašajo na nepremičnine, ki jih
ima zavod v upravljanju, za kar je potrebno predhodno soglasje ustanovitelja.
(2) Direktor lahko pri uresničevanju svojih
pooblastil, določenih z zakonom in tem aktom, prenese opravljanje posameznih
zadev na posamezne delavce s posebnimi pooblastili v skladu z aktom o notranji
organizaciji dela in sistemizaciji delovnih mest.
13. člen
(1) Kinoteka ima lahko pomočnika direktorja
na naslednjih področij: 
-      
za vodenje strokovnega dela, 
-      
za vodenje poslovnega dela.
(2) O potrebnosti pomočnika za eno od
navedenih področij odloči svet za vsak mandat direktorja posebej, in sicer
glede na možnost, da posamezno področje vodi neposredno direktor sam.
(3) Pomočnika imenuje direktor na podlagi
javnega razpisa.
(4) Mandat pomočnika direktorja traja za
čas trajanja mandata direktorja in se lahko ponovi. Delovno razmerje pomočnika
direktorja se sklene za določen čas.
14. člen
Pogoje, ki jih morajo izpolnjevati
pomočniki direktorja iz 13. člena, določa akt o sistemizaciji delovnih mest.
15. člen
(1) Pomočnik direktorja je lahko razrešen pred
potekom mandata iz istih razlogov kot direktor.
(2) Pred sprejemom sklepa o razrešitvi, na
podlagi razlogov iz prejšnjega odstavka, mora direktor seznaniti pomočnika
direktorja o razlogih za razrešitev in mu dati možnost, da se v roku 15 dni o
njih izjavi.
(3) Pomočniku predčasno preneha mandat tudi
v primeru predčasnega prenehanja mandata direktorju.
16. člen
Naloge in pristojnosti pomočnikov
direktorja določa akt o sistemizaciji delovnih mest.
Svet
17. člen
(1) Svet sestavlja pet članov, in sicer: 
-      
trije predstavniki ustanovitelja, ki jih na
predlog ministra imenuje Vlada Republike Slovenije, 
-      
en predstavnik delavcev Kinoteke, in 
-      
en predstavnik uporabnikov oziroma
zainteresirane javnosti, ki ga predlaga Kulturniška zbornica Slovenije.
(2) Volitve predstavnika delavcev se
uredijo v aktu, ki ga v skladu s predpisi, ki urejajo soupravljanje delavcev,
sprejme pristojni organ zaposlenih ali zaposleni na zboru delavcev. Volitve se
razpišejo največ 90 in najmanj 60 dni pred potekom mandata.
(3) Na prvi konstitutivni seji člani sveta
izmed sebe izvolijo predsednika in namestnika.
(4) Mandat članov sveta traja 5 let in so
po preteku mandata lahko ponovno imenovani oziroma izvoljeni.
(5) Direktor je dolžan obvestiti
Ministrstvo za kulturo o poteku mandata članom sveta najmanj 90 dni pred
potekom.
(6) Svet sklepa veljavno, če je na seji
navzoča večina članov sveta.
(7) Svet sprejema odločitve z večino glasov
vseh članov.
(8) Podrobnejše delovanje uredi svet s
poslovnikom.
18. člen
(1) Prvo konstitutivno sejo sveta skliče
direktor v roku 30 dni po imenovanju oziroma po izvolitvi predstavnika delavcev
in prejemu predlogov.
(2) Članom sveta prične teči mandat z dnem
konstituiranja sveta.
19. člen
Naloge sveta zavoda, ki v skladu s 43.
členom ZUJIK opravlja tudi naloge strokovnega sveta, so: 
-      
nadzoruje zakonitost dela in poslovanja
Kinoteke, 
-      
spremlja, analizira in ocenjuje delovanje
Kinoteke, 
-      
predlaga ustanovitelju revizijo poslovanja, 
-      
ocenjuje delo direktorja, 
-      
daje soglasje k strateškemu načrtu, programu
dela, finančnemu načrtu, sistemizaciji delovnih mest, organizaciji dela,
kadrovskemu načrtu, načrtu nabav in zavodski kolektivni pogodbi ter nadzoruje
njihovo izvajanje, 
-      
daje soglasje k cenam storitev, 
-      
potrjuje letno poročilo Kinoteke, 
-      
daje predhodno mnenje k imenovanju direktorja, 
-      
sklepa pogodbo o zaposlitvi z direktorjem po
predhodnem soglasju ministra, 
-      
oblikuje stalne ali občasne komisije ali druga
delovna telesa za posamezna vprašanja iz svoje pristojnosti, 
-      
spremlja in ocenjuje delovanje zavoda in
politiko ustanovitelja, 
-      
ugotavlja ustreznost strateškega načrta in
programa dela glede na namen, zaradi katerega je Kinoteka ustanovljena, 
-      
obravnava vprašanja s področja strokovnega dela
Kinoteke in daje direktorju mnenja, predloge in pobude za razreševanje teh vprašanj,
-      
daje predhodno mnenje ustanovitelju k
imenovanju in razrešitvi direktorja Kinoteke, 
-      
daje predhodno mnenje k zavodski kolektivni
pogodbi, 
-      
daje druge pobude in predloge v zvezi z
delovanjem Kinoteke, 
-      
druge naloge v skladu z veljavnimi predpisi in
tem sklepom.
20. člen
(1) Član sveta je lahko razrešen pred
potekom mandata, za katerega je imenovan, če: 
-      
sam zahteva razrešitev, 
-      
se ne udeležuje sej, 
-      
pri svojem delu ne ravna v skladu s predpisi, 
-      
ne opravlja svojih nalog oziroma jih ne
opravlja strokovno.
(2) V primeru predčasne razrešitve člana se
za čas do izteka mandata imenuje oziroma izvoli nov član po istem postopku kot
je bil imenovan oziroma izvoljen razrešeni član.
(3) Predlog za razrešitev oziroma odpoklic
na podlagi druge do četrte alinee prvega odstavka tega člena lahko poda svet
ali minister.
(4) Mandat predstavniku ustanovitelja
preneha na podlagi odločitve Vlade Republike Slovenije o razrešitvi.
(5) Mandat predstavnika delavcev preneha s
prenehanjem delovnega razmerja in v primerih, ki jih ureja akt iz drugega
odstavka 17. člena.
(6) Mandat ostalih članov preneha na
podlagi odpoklica predlagatelja, kateremu lahko poda predlog svet.
IV. SREDSTVA ZA DELO IN ODGOVORNOST ZA OBVEZNOSTI ZAVODA
21. člen
(1) Kinoteka upravlja naslednje nepremičnine:
-      
dele stavbe številka 21, 22, 23, 24, 25, 44 in
52, vse v stavbi številka 303, k. o. Tabor (1737), z naslovom Miklošičeva
cesta 26 in 28, Ljubljana, in 
-      
del stavbe številka 2 v stavbi številka 1945,
k. o. Tabor (1737), z naslovom Metelkova ulica 2 a, Ljubljana.
(2) Kinoteka
upravlja opremo in inventarizirane zbirke na lokacijah iz prejšnjih odstavkov.
22. člen
Kinoteka pridobiva sredstva za opravljanje
svoje dejavnosti: 
-      
iz državnega proračuna, 
-      
iz proračuna lokalnih skupnosti, 
-      
iz mednarodnih virov, 
-      
s prodajo blaga in storitev na trgu, 
-      
z donacijami, darili in iz drugih zakonitih
virov.
23. člen
(1) Presežek prihodkov nad odhodki zavod
nameni za izvajanje in razvoj svoje dejavnosti.
(2) O načinu razpolaganja s presežkom
prihodkov nad odhodki odloča ustanovitelj na predlog direktorja po predhodnem
mnenju sveta Kinoteke.
(3) O načinu pokrivanja morebitnega
primanjkljaja odloča ustanovitelj na predlog direktorja po predhodnem mnenju
sveta Kinoteke.
V. PRAVICE, OBVEZNOSTI IN ODGOVORNOSTI ZAVODA V PRAVNEM PROMETU
24. člen
(1) Kinoteka je pravna oseba, ki nastopa v
pravnem prometu v okviru svoje dejavnosti samostojno, z vsemi pravicami in
obveznostmi, v svojem imenu in za svoj račun.
(2) Kinoteka odgovarja za svoje obveznosti
z vsemi sredstvi, s katerimi lahko razpolaga.
25. člen
(1) Premoženje, s katerim Kinoteka
upravlja, je last ustanovitelja.
(2) S premičnim premoženjem upravlja
Kinoteka samostojno, z muzejskimi zbirkami pa samo po predhodnem soglasju
ustanovitelja.
VI. ODGOVORNOSTI USTANOVITELJA ZA OBVEZNOSTI ZAVODA TER
MEDSEBOJNE PRAVICE IN OBVEZNOSTI USTANOVITELJA IN ZAVODA
26. člen
(1) Za obveznosti Kinoteke odgovarja
Republika Slovenija do višine sredstev, ki jih v tekočem letu zagotavlja iz
proračuna Republike Slovenije za njeno delovanje.
(2) Ustanovitelj ne odgovarja za obveznosti
Kinoteke iz naslova drugih dejavnosti, ki jih Kinoteka opravlja za druge
naročnike.

Sklep o ustanovitvi javnega zavoda Slovenska
kinoteka (Uradni list RS, št. 117/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
27. člen
(1) Svet Kinoteke se konstituira najkasneje
v dveh mesecih od uveljavitve tega sklepa. Do takrat opravljajo naloge
dosedanji organi Kinoteke.
(2) Dosedanji direktor nadaljuje z delom do
izteka mandata, za katerega je bil imenovan.
28. člen
(1) Do sprejema novega strateškega načrta,
sistemizacije delovnih mest in kadrovskega načrta veljajo obstoječi akti v vseh
določbah, ki niso v nasprotju z zakoni in s tem sklepom.
(2) Z dnem uveljavitve tega sklepa preneha
veljati statut Slovenske kinoteke z dne 26. 2. 1997, razen določb, ki urejajo
volitve predstavnikov delavcev v svet Kinoteke. Te določbe se smiselno
uporabljajo za prve volitve predstavnikov delavcev v svet in prenehajo veljati
po končanih postopkih volitev.
29. člen
Z dnem uveljavitve tega sklepa preneha
veljati sklep o razdelitvi javnega zavoda Slovenski gledališki in filmski muzej
na dva javna zavoda (Uradni list RS, št. 45/96) v delu, ki se nanaša na
Slovensko kinoteko.
30. člen
Direktor poskrbi za vpis tega sklepa v
sodni register.
31. člen
Ta sklep začne veljati naslednji
dan po objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovenska kinoteka (Uradni list RS, št. 29/04) vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembi Sklepa o ustanovitvi javnega
zavoda Slovenska kinoteka (Uradni list RS, št. 73/08) vsebuje naslednjo končno določbo:
»KONČNA DOLOČBA
2. člen
Ta sklep začne veljati naslednji dan po
objavi v Uradnem listu Republike Slovenije.«.

Sklep o spremembah Sklepa o ustanovitvi
javnega zavoda Slovenska kinoteka (Uradni list RS, št. 31/18)
vsebuje naslednjo končno določbo:
»3. člen
Ta sklep začne veljati naslednji dan po
objavi v Uradnem listu Republike Slovenije.«.