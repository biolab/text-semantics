I. SPLOŠNE DOLOČBE
1. člen
S tem pravilnikom se ureja postopek
strokovne verifikacije (v nadaljevanju: verifikacija) socialnovarstvenih programov
(v nadaljevanju: program).
Postopek verifikacije izvaja Socialna
zbornica Slovenije (v nadaljevanju: zbornica) za podelitev statusa javnega socialnovarstvenega
programa.
V pravilniku uporabljena moška spolna
slovnična oblika je uporabljena kot nevtralna za ženski in moški spol.
2. člen
Verifikacija je postopek strokovne ocene, s
katerim, se ugotavlja, če se posamezni program izvaja kot socialno varstveni
program, ki je opredeljen v mreži javnih socialno varstvenih programov, skladno
z Resolucijo o nacionalnem programu socialnega varstva za obdobje 2013–2020 (Uradni
list RS, št. 39/13) in pogoji, določenimi v 7. členu tega pravilnika.
3. člen
V postopku verifikacije se subsidiarno
uporabljajo določbe zakona, ki ureja splošni upravni postopek.
4. člen
Strokovne naloge v postopku verifikacije za
zbornico izvajajo strokovnjaki s področja socialnega varstva (strokovni
delavec), ki jih imenuje generalni sekretar zbornice na način in pod pogoji,
določenimi s tem pravilnikom. Strokovni delavec mora v postopku verifikacije
delovati kot dober strokovnjak.
Administrativne in druge naloge iz tega
pravilnika opravlja strokovna služba zbornice.
II. POSTOPEK VERIFIKACIJE
5. člen
Postopek verifikacije se začne na podlagi
pisne vloge, ki jo izvajalec socialno varstvenega programa predloži zbornici.
Predlagatelj postopka iz prejšnjega
odstavka je lahko tudi ministrstvo, pristojno za socialne zadeve.
6. člen
Vloga za verifikacijo mora vsebovati
obrazloženo, utemeljeno in jasno podano zahtevo, ki ji mora biti priložena
verifikacijska dokumentacija.
Verifikacijska dokumentacija je popolna, če
so vlogi priložene splošne in posebne priloge, določene s tem pravilnikom.
Splošne priloge so:
a)     splošni podatki izvajalca programa (Obr. SZS VE‑1);
b)     podatki o strokovnih nosilcih programa in dokazila o njihovi
zaposlenosti (Obr. SZS VE‑2);
c)     dokazila o prostorskih možnostih izvajanja programa (Obr. SZS VE‑3);
d)     podatki o programu z vsemi elementi, ki so potrebni za presojo
ustreznosti in so predmet strokovnega ocenjevanja (Obr. SZS VE‑4).
Posebne priloge, iz katerih so razvidne
pomembne okoliščine, ki so predmet verifikacijskega ocenjevanja programa so:
a)     letna poročila o delu in opravljena evalvacijska poročila;
b)     mnenja različnih organizacij s področja socialnega varstva o
programu;
c)     mnenja strokovnih nadzorov;
d)     odločbe inšpekcijskih nadzorov;
e)     strokovna mnenja zbornice in drugih organizacij;
f)      potrdilo o nekaznovanosti odgovorne osebe izvajalca in vodje
programa;
g)     poročilo računskega sodišče ali revizije;
h)     druga dokazila in/ali reference;
i)       priloge, ki dokazujejo izvajanje supervizije (pogodba, dogovor) in
j)       priloge, ki dokazujejo mnenja uporabnikov.
Navedene priloge morajo biti priložene v
izvirniku ali overjeni kopiji.
7. člen
Za verifikacijo mora program izpolnjevati
splošne pogoje iz tega člena ter pogoje, ki veljajo v času začetka postopka
verifikacije opredeljene z veljavnim javnim razpisom za sofinanciranje javnih
socialnovarstvenih programov.
Za verifikacijo mora program izpolnjevati
naslednje splošne pogoje:
-       
program sodi v mrežo javnih socialnovarstvenih programov v skladu s
strani državnega zbora sprejetim socialnovarstvenim programom oziroma
resolucijo;
-       
program se uspešno kontinuirano izvaja zadnja 3 leta na področju
socialnega varstva;
-       
program ima zagotovljeno strokovno vodenje (Strokovni vodja programa je
strokovni delavec po 69. členu Zakona o socialnem varstvu (Uradni list RS, št.
3/07 – uradno prečiščeno besedilo, 23/07 – popr., 41/07 – popr., 114/06 –
ZUTPG, 61/10 – ZSVarPre, 62/10 – ZUPJS in 57/12, v nadaljevanju: ZSV) z najmanj
dvema letoma delovne dobe kot strokovni delavec po ZSV ali ima opravljen
strokovni izpit po ZSV ter štiri leta delovne dobe na področju socialnega
varstva;
-       
program ima ustrezno kadrovsko strukturo, ki ustreza vrsti in namenu
programa s primerno usposobljenostjo in referencami;
-       
prijavitelj ima zagotovljene prostorske možnosti, ki ustrezajo vrsti in
namenu programa (prijavitelj to izkaže s priloženo najemno pogodbo, zemljiško‑knjižnim
izpiskom ali z drugo ustrezno listino);
-       
prijavitelj ima izdelan pritožbeni postopek, s katerim so uporabniki
ustrezno seznanjeni;
-       
program ima izpolnjene tehnične in druge pogoje kot izhaja iz predpisov
s področja varovanja osebnih podatkov (prijavitelj mora v ta namen priložiti
pravilnik, ki ureja varstvo osebnih podatkov);
-       
program ima zagotovljeno supervizijo s strani supervizorja z licenco Socialne
zbornice Slovenije, kar dokazuje z dogovorom o izvajanju supervizije.
Supervizor ne sme delati v istem programu, za katerega opravlja supervizijo;
-       
program se izvaja s Kodeksom etičnih načel v socialnem varstvu,
strokovno in kvalitetno.
8. člen
Strokovna služba zbornice vodi postopek
verifikacije, ugotavlja popolnost vloge, skrbi za vodenje evidenc o prispelih
vlogah, vodi arhiv, skrbi za koordinacijo dela med zunanjimi sodelavci in
zbornico, vabi zunanje sodelavce na razgovore in konzultacije, jim posreduje
vso prispelo dokumentacijo v zvezi s programom, posreduje dopise, opravlja
druge administrativne naloge po navodilih generalnega sekretarja zbornice in
izda verifikacijo javnega socialnovarstvenega programa.
9. člen
Če vloga ni popolna, strokovna služba
zbornice vlagatelja pozove, da jo v 15 dneh dopolni.
Strokovna služba zbornice vlogo s sklepom
zavrže, če predlagatelj svoje vloge pravočasno ne dopolni ali če je dopolnitev
neustrezna oziroma pomanjkljiva.
Predlagatelj lahko zaradi dopolnitve vloge
pisno zaprosi za podaljšanje roka ali mirovanje postopka.
10. člen
V programih, v katerih ministrstvo
sofinancira štiri ali več delavcev, verifikacijo izvajata dva zunanja sodelavca
– strokovna delavca s pomočjo koordinacije dela delavca strokovne službe zbornice.
Verifikacijo lahko izvaja oseba, ki
izpolnjuje naslednje pogoje, in sicer ima:
-       
strokovno znanje in izkušnje za ocenjevanje ustreznosti opravljanja
socialnovarstvenih programov,
-       
visoko strokovno ali univerzitetno izobrazbo, kot jo za strokovne delavce
na področju socialnega varstva določa zakon,
-       
opravljen izobraževalni seminar zbornice za strokovne delavce,
-       
najmanj osem let delovnih izkušenj na področju socialnega varstva,
-       
potrdilo o nekaznovanosti in
-       
ustrezne strokovne reference.
11. člen
Na izobraževalnem seminarju zbornica
seznani strokovne delavce z enotnim sistemom preverjanja temeljnih strokovnih
izhodišč strokovnimi doktrinami, ki se uporabljajo pri verifikaciji programov.
12. člen
Strokovni delavec je v postopku
verifikacije dolžan varovati osebne in zaupne podatke, pridobljene med
postopkom. V kolikor obstajajo okoliščine za izločitev strokovnega delavca,
mora ta o razlogih nemudoma obvestiti strokovno službo zbornice. O izločitvi
odloči generalni sekretar zbornice.
Razlogi za izločitev so sorodstvena,
službena in interesna povezanost s predlagateljem.
Razlogi za zamenjavo strokovnega delavca so
slabo in nepravočasno opravljeno delo, kršenje varovanja osebnih in zaupnih
podatkov in kršenje kodeksa etičnih načel na področju socialnega varstva.
13. člen
Strokovni delavec ugotovi dejansko stanje v
programu na podlagi ogleda programa pri predlagatelju, pri čemer ga o nameri
ogleda ni dolžan predhodno obvestiti. Med ogledom je predlagatelj strokovnemu
delavcu dolžan omogočiti pregled vseh prostorov in dokumentacije, ki se nanaša
na izvajanje programa.
14. člen
O poteku in rezultatih postopka
verifikacije strokovni delavec in delavec socialne zbornice sestavita
verifikacijsko poročilo, ki ga posredujeta strokovni službi zbornice. Poročilo
vsebuje opis postopka verifikacije, podatke o programu in izvajalcu programa in
obrazložitev dejstev, ki so predmet verifikacije.
Pozitivno verifikacijsko poročilo je
podlaga za izdajo listine o verifikaciji.
III. IZDAJA LISTINE O VERIFIKACIJI
15. člen
Postopek verifikacije in izdaje listine se
obračunata po ceniku, ki ga sprejme Upravni odbor zbornice. 
Postopek verifikacije posameznega programa
in izdaje listine je strošek predlagatelja.
16. člen
V primeru pozitivne strokovne ocene
programa se predlagatelju v roku 30 dni od končanega postopka verifikacije izda
listina o verifikaciji, ki vsebuje:
-       
naziv predlagatelja;
-       
naziv programa;
-       
v kateri mreži javnih socialno varstvenih programov deluje program;
-       
vrsto populacije uporabnikov na katere se program nanaša;
-       
teritorialno območje izvajanja programa;
-       
časovno veljavnost;
-       
številko, datum in kraj izdaje in
-       
podpis predsednika zbornice.
IV. EVIDENCA LISTIN
17. člen
Zbornica vodi javno evidenco o vseh
programih, ki so pridobili verifikacijo. Evidenca je objavljena na spletnih straneh
zbornice.
18. člen
Listina je natisnjena na obrazcu papirja
gramature 120 g/m2 z varovalnim elementom, vodnim žigom in potiskan
z barvnim logotipom zbornice, v velikosti papirja 21 cm x 29,7 cm (A4
format).
Obrazec listine sme izdajati le zbornica,
ki je izključni izvajalec verifikacijskega postopka.
V. OBNOVITEV, ŠIRITEV IN ODVZEM VERIFIKACIJE
A. Obnovitev verifikacije
19. člen
Izvajalec programa je dolžan verifikacijo
obnoviti vsakih sedem let. V postopku obnovitve verifikacije mora izvajalec
programa ponovno dokazati, da izpolnjuje pogoje iz 7. člena tega pravilnika za
izvajanje javnega socialnovarstvenega programa.
Za ugotavljanje izpolnjevanja pogojev v
postopku obnovitve verifikacije se smiselno uporabljajo določbe tega pravilnika
za pridobitev verifikacije.
B. Širitev verifikacije
20. člen
V primeru širitve že verificiranega
programa mora izvajalec pred potekom verifikacije podati vlogo za širitev
verifikacije. Širitev verifikacije pomeni modifikacijo programa v smislu
vsebinske širitve programa (npr. druga populacija …) ali modifikacijo v
smislu ustanovitve nove enote. Širitev verifikacije se izvaja za program istega
izvajalca ali za program, ki je bil v času veljavnosti verifikacijske listine
sporazumno prenesen na novega izvajalca.
C. Odvzem verifikacije
21. člen
Zbornica po uradni dolžnosti ali na predlog
ministrstva, pristojnega za socialne zadeve, ukrepa socialne inšpekcije ali
ukrepa pristojnega sodišča začasno ali trajno odvzame verifikacijsko listino,
če se ugotovi, da je v času, za katerega je bila izvajalcu izdana listina,
prišlo do hujših napak, nepravilnosti in pomanjkljivosti v izvajanju programa,
ki so bistveno vplivale na spremembo dejstev, na podlagi katerih je bila
listina izdana.
22. člen
Verifikacijska listina se začasno odvzame
za obdobje do treh let v naslednjih primerih:
-       
če izvajalec programa ne odpravi pomanjkljivosti in nepravilnosti
programa, ki so bile ugotovljene v predhodnem postopku verifikacije;
-       
če se ugotovi, da izvajalec ne izpolnjuje katerega izmed pogojev za
pridobitev verifikacijske listine iz 7. člena tega pravilnika.
23. člen
Verifikacijska listina se trajno odvzame v
naslednjih primerih:
-       
če izvajalec programa preneha z izvajanjem dejavnosti, za katero je
pridobil verifikacijsko listino;
-       
s storitvijo kaznivega dejanja v zvezi z opravljanjem dejavnosti
verificiranega programa,
-       
zaradi prenehanja sofinanciranja s strani pristojnega ministrstva in
-       
s prenehanjem dejavnosti izvajalca programa.
O začasnem ali trajnem odvzemu verifikacije
se obvesti upravni organ izvajalca in pristojno ministrstvo.
VI. MOŽNOST PRITOŽBE
24. člen
Predlagatelj programa ima zoper
verifikacijsko poročilo možnost ugovora v osmih dneh od prejema
verifikacijskega poročila.
O ugovoru odloča tričlanska komisija, ki jo
imenuje generalni sekretar zbornice, pri čemer mora biti vsaj en član komisije
predstavnik ministrstva, pristojnega za socialne zadeve.

Priloge: (objavljene na spletni strani
zbornice www.szslo.si)
Obr. SZS VE‑1: Podatki o prijavitelju
Obr. SZS VE‑2: Podatki o nosilcih in
izvajalcih
Obr. SZS VE‑3: Podatki in dokazila o
prostorskih možnostih oziroma kapacitetah pomembnih za oprav­ljanje vsebin
programa
Obr. SZS VE‑4: Podatki o programu s
potrebnimi strokovnimi elementi za presojo ustreznosti strokovnega ocenjevanja

Pravilnik o postopku strokovne verifikacije
socialnovarstvenih programov, ki se izvajajo na področju socialnega varstva
(Uradni list RS, št. 79/13) vsebuje naslednjo prehodno in
končno določbo:
»VII. PREDHODNA IN KONČNA DOLOČBA
25. člen
Z dnem uveljavitve tega pravilnika preneha
veljati Pravilnik o postopku strokovne verifikacije socialnovarstvenih
programov, ki se izvajajo na področju socialnega varstva (Uradni list RS, št.
96/07).
26. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o postopku
strokovne verifikacije socialnovarstvenih programov, ki se izvajajo na področju
socialnega varstva (Uradni list RS, št. 19/18) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.