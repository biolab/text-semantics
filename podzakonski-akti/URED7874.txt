I. PREDMET IN OBSEG KONCESIJE
1. člen
(predmet koncesije)
(1) Ta uredba je koncesijski akt, na podlagi katerega Vlada
Republike Slovenije (v nadaljnjem besedilu: vlada) podeli koncesijo za rabo
termalne vode za ogrevanje (v nadaljnjem besedilu: koncesija) iz izvira
Klevevška toplica (ID znak: 1462–2660/2-0; koordinate X: 84701, Y: 518438, Z:
184).
(2) Obseg vodne pravice, izražen kot največja dovoljena
skupna letna količina rabe termalne vode iz izvira Klevevška toplica, je 3240 m3/leto.
Največji dovoljeni trenutni odvzem termalne vode iz izvira Klevevška toplica je
0,5 l/s.
(3) Koncesija se podeli za rabo termalne vode za ogrevanje s
klasifikacijsko številko 4.2.1. v skladu s predpisom, ki ureja klasifikacijo
vrst posebne rabe vode in naplavin.
(4) Območje koncesije obsega območje izvira Klevevška toplica
in zajema termalno vodo iz vodnega telesa podzemne vode Dolenjski kras (VTPodV_1011),
in sicer iz tretjega vodonosnika.
(5) Napajalno območje izvira Klevevška toplica in meja tega
območja se prikažeta na digitalnem podatkovnem sloju v državnem koordinatnem
sistemu in objavita v informacijskem sistemu okolja.
II. POGOJI ZA PRIDOBITEV IN IZVAJANJE KONCESIJE
2. člen
(pogoji za pridobitev koncesije)
(1) Koncesija se podeli brez javnega razpisa pravni ali
fizični osebi, ki je vložila pobudo za pridobitev koncesije za rabo termalne
vode za ogrevanje stanovanjskega objekta in ki ima v posesti ter uporablja
objekte za črpanje in odvzem termalne vode za ogrevanje.
(2) Oseba iz prejšnjega odstavka pridobi koncesijo brez
javnega razpisa, če:
-       
je do 21. decembra 2013 vložila pobudo za izdajo koncesijskega akta
oziroma vlogo za izdajo koncesije v skladu s predpisi, ki urejajo vode;
-       
je tehnično usposobljena in opremljena za izvajanje ogrevanja objektov;
-       
ima pravnomočno uporabno dovoljenje za objekte, ki se ogrevajo s
podzemno vodo, in
-       
proti njej ni uvedena prisilna poravnava, stečaj ali likvidacijski
postopek ali ni prenehala poslovati na podlagi sodne ali druge prisilne
odločbe.
(3) Koncesija se podeli za 30 let.
3. člen
(pogoji za izvajanje koncesije)
(1) Oseba, ki pridobi koncesijo (v nadaljnjem besedilu:
koncesionar), mora izvajati koncesijo tako, da ne vpliva na drugo dovoljeno
posebno rabo vode.
(2) Koncesionar mora pri izvajanju koncesije izpolnjevati
naslednje okoljevarstvene pogoje, pogoje varstvenega režima in načina rabe
termalne vode:
1.     
zagotavljati, da največja dovoljena skupna letna količina rabe termalne
vode in največji dovoljeni trenutni odvzem termalne vode iz 1. člena te uredbe
nista presežena;
2.     
zagotavljati, da s svojo dejavnostjo ne povzroči poslabšanja ali ne
prepreči doseganja dobrega kemijskega in količinskega stanja vodnega telesa
termalne vode, določenega v skladu s predpisom, ki ureja stanje podzemnih voda;
3.     
zajem termalne vode mora biti urejen tako, da se prepreči vnos
onesnaževal v vodonosnik;
4.     
dejavnost izvajati tako, da se le občasno spremeni tok termalne vode ali
se stalno spremeni tok le na omejenem območju, vendar pa to ne sme povzročiti
vdora druge vode ter stalnega in jasno izraženega umetnega gibanja v spremembah
toka, zaradi katerega bi taki vdori lahko nastali pozneje;
5.     
zagotavljati monitoring v skladu s 5. členom te uredbe;
6.     
izvajati ukrepe iz predpisa, ki ureja načrt upravljanja voda za vodni
območji Donave in Jadranskega morja, in
7.     
uporabljati termalno vodo izključno za lastne potrebe, za katere se
podeljuje koncesija.
(3) Koncesionar mora pri izvajanju koncesije izpolnjevati
naslednje naravovarstvene pogoje:
1.     
zagotavljati, da ne ogroža naravnega ravnovesja vodnih in obvodnih
ekosistemov ter
2.     
preprečiti škodljive vplive in ogrožanje naravnih vrednot in območij,
varovanih v skladu s predpisi, ki urejajo ohranjanje narave.
(4) Koncesionar mora pri izvajanju koncesije izpolnjevati
naslednje pogoje ribiškega upravljanja v skladu z zakonom, ki ureja sladkovodno
ribištvo:
1.     
preprečeno mora biti čezmerno onesnaževanje dolvodno od izpustov
termalne vode;
2.     
odpadna termalna voda mora biti ohlajena, da ne škodi ribam, ki živijo v
vodotokih, in
3.     
treba je vzpostaviti monitoring stanja rib gorvodno in dolvodno od
izpusta rabe termalne podzemne vode. Če se stanje rib zaradi rabe vode
poslabšuje, je treba izvajati ukrepe, s katerimi se stanje vodotoka izboljša.
(5) Koncesionar mora pri izvajanju koncesije izpolnjevati
tudi naslednje:
1.     
zagotavljati varstvo objektov in naprav za rabo termalne vode ter za
njihovo redno vzdrževanje;
2.     
izvajati stalni nadzor nad objekti in napravami za rabo termalne vode
(cev in strojnica za ogrevanje);
3.     
zagotoviti koncedentu brezplačni dostop do podatkov o opravljenih
raziskavah, ki lahko dajo podatke o podzemni vodi;
4.     
zagotoviti brezplačni dostop do vseh podatkov, ki se nanašajo na rabo
vode, in
5.     
sodelovati s koncedentom pri izvajanju izrednih ukrepov, če se poveča
ogroženost zaradi škodljivega delovanja voda, ali intervencijskih in
sanacijskih ukrepov ob naravni nesreči zaradi škodljivega delovanja voda.
(6) Koncesionar mora s tehničnimi ali drugimi ukrepi,
vključno z zmanjšanjem dovoljene rabe termalne vode, v določenem obdobju
prilagoditi izvajanje koncesije novim razmeram, če:
1.     
značilno naraščajo negativni učinki dolgoročnih sprememb režima toka
termalne vode ali
2.     
se presega količinsko obnavljanje vodonosnega sistema.
(7) Pojave iz prejšnjega odstavka ugotovi koncesionar na
podlagi podatkov monitoringa iz 5. člena te uredbe ali ga o njih obvesti
pristojni upravni organ.
III. OBVEZNOSTI KONCESIONARJA
4. člen
(poslovnik)
Koncesionar vodi poslovnik za obratovanje in vzdrževanje
vodnega objekta ali naprave v skladu z zakonom, ki ureja vode.
5. člen
(monitoring)
(1) Koncesionar zagotavlja izvajanje monitoringa, ki
vključuje monitoring odvzetih količin termalne vode iz izvira Klevevška toplica
in monitoring vpliva rabe termalne vode.
(2) Izvajanje monitoringa iz prejšnjega odstavka obsega:
a)    
mesečno odčitavanje količine odvzete vode iz izvira Klevevška toplica na
vodni uri pri toplotni črpalki s fotografijo števca z datumom zapisa,
b)    
merjenje temperature odvzete vode pred sistemom izrabe na toplotni
črpalki (stalno in zvezno z urnim zapisom) in
c)    
merjenje temperature odpadne termalne vode po sistemu izrabe na toplotni
črpalki (stalno in zvezno z urnim zapisom).
(3) Monitoring se izvaja po programu, ki ga za obdobje treh
zaporednih koledarskih let (v nadaljnjem besedilu: program monitoringa)
pripravi koncesionar, potrdi pa Agencija Republike Slovenije za okolje (v
nadaljnjem besedilu: agencija).
(4) Monitoring se izvaja v skladu s predpisi, ki urejajo
monitoring podzemnih in površinskih voda, ter predpisi, ki urejajo meroslovje.
(5) Koncesionar predloži agenciji v potrditev program
monitoringa najpozneje do 1. julija zadnjega leta pred začetkom novega obdobja,
za katero se pripravlja program monitoringa. Agencija potrdi program
monitoringa v enem mesecu po njegovem prejemu. Če agencija ugotovi, da program
monitoringa ni pripravljen v skladu s prejšnjim odstavkom, mora koncesionar v
enem mesecu od prejema ugotovitev in priporočil agenciji poslati popravljen
program monitoringa.
(6) Koncesionar najpozneje do 28. februarja tekočega leta
pošlje agenciji poročilo o meritvah, obdelavi podatkov in rezultatih izvajanja
monitoringa za preteklo leto.
(7) Poročilo iz prejšnjega odstavka vsebuje:
-       
poročilo o meritvah za preteklo leto, ki vsebuje splošni opis izvajanja
monitoringa in posebnosti v obdobju, na katero se poročilo nanaša,
-       
rezultate monitoringa za preteklo leto, ki vsebujejo rezultate po
posameznih sestavnih delih monitoringa iz drugega odstavka tega člena.
(8) Vzorec obrazca poročila iz šestega odstavka tega člena je
objavljen na osrednjem spletnem mestu državne uprave.
6. člen
(hramba dokumentacije)
Koncesionar hrani dokumentacijo, potrebno za izvajanje
monitoringa iz prejšnjega člena, in dokumentacijo v zvezi s plačili za
koncesijo še najmanj pet let po prenehanju koncesije.
7. člen
(ukrepi koncesionarja po prenehanju koncesije)
(1) Koncesionar po prenehanju koncesije izvede vse ukrepe v
skladu z zakonom, ki ureja vode.
(2) Podrobnejši ukrepi iz prejšnjega odstavka se določijo v
koncesijski pogodbi.
IV. KONCESIJSKA POGODBA
8. člen
(sklenitev in vsebina koncesijske pogodbe)
(1) Medsebojna razmerja med koncedentom in koncesionarjem se
podrobneje uredijo s koncesijsko pogodbo.
(2) Koncesijska pogodba je sklenjena, ko jo podpišeta obe
pogodbeni stranki.
(3) V primeru neskladja med to uredbo in koncesijsko pogodbo
veljajo določbe te uredbe.
V. PLAČILO ZA KONCESIJO
9. člen
(opredelitev plačila za koncesijo)
(1) Koncesionar plačuje plačilo za koncesijo za vsako leto
rabe vode.
(2) Koncesionar začne plačevati plačilo za koncesijo z dnem
začetka izvajanja koncesije.
(3) Koncesija se začne izvajati z dnem sklenitve koncesijske
pogodbe.
10. člen
(višina plačila za koncesijo)
(1) Plačilo za koncesijo se določi za vsako koledarsko leto
posebej.
(2) Plačilo za koncesijo se za
posamezno koledarsko leto izračuna po naslednji enačbi:
Vkoncesija = 0,15 × C × ((Qdej +
Qvod_prav)/2) × ∆T × 4,2 × D
pri čemer je:


-       
  Vkoncesija:

višina
  plačila za koncesijo, izražena v eurih,


-       
  C:

povprečna
  letna cena za 1 MJ toplote, ki se pridobi iz ekstra lahkega kurilnega olja
  ter izračuna iz kurilne vrednosti ekstra lahkega kurilnega olja (ki je 42,6
  MJ/kg) in cene ekstra lahkega kurilnega olja v maloprodaji v letu, ki je dve
  leti pred letom, za katero se določa plačilo za koncesijo. Povprečna letna
  cena za 1 MJ toplote se izraža v eurih,


-       
  Qdej:

letna
  količina odvzete termalne vode v m3 oziroma zmogljivost
  objekta za odvzem termalne vode za obdobje, ko ni na voljo meritev načrpane
  termalne vode, izražene brez enote za količino (m3),


-       
  Qvod_prav:

obseg
  vodne pravice v m3 iz drugega odstavka 1. člena te
  uredbe, ki določa največjo dovoljeno skupno letno količino v m3,
  izraženo brez enote za količino (m3),


-       
  ∆T: 

temperaturna
  razlika med povprečno letno temperaturo termalne vode na merilnem mestu in
  12 °C, izražena brez enote za stopinje (°),


-       
  D:

faktor
  izhodiščne vrednosti enote posebne rabe vode.


11. člen
(povprečna cena toplote (C) in izhodiščna vrednost enote
posebne rabe vode (D))
(1) Povprečno letno ceno toplote za 1 MJ toplote (C) in
faktor izhodiščne vrednosti enote posebne rabe vode (D) iz prejšnjega člena
določi vlada s sklepom, ki se objavi v Uradnem listu Republike Slovenije.
(2) Spremembo povprečne letne cene toplote za 1 MJ toplote
(C) in faktor izhodiščne vrednosti enote posebne rabe vode (D) določi vlada
najpozneje do 31. decembra tekočega leta za naslednje leto v skladu s prejšnjim
odstavkom.
12. člen
(pošiljanje podatkov, potrebnih za izračun plačila za
koncesijo)
(1) Koncesionar Direkciji Republike Slovenije za vode (v
nadaljnjem besedilu: direkcija) vsako leto najpozneje do 28. februarja pošlje
podatke, potrebne za izračun plačila za koncesijo iz 10. člena te uredbe, za
prejšnje leto.
(2) Če podatki iz prejšnjega odstavka niso poslani v roku iz
prejšnjega odstavka, se za izračun plačila za koncesijo uporabijo podatki, ki
jih ima na voljo direkcija.
13. člen
(način plačila za koncesijo)
(1) Koncesionar plačuje za koncesijo med letom z dvema
akontacijama na podlagi računa na podračun, določen s predpisom, ki ureja
podračune in način plačevanja obveznih dajatev in drugih javnofinančnih prihodkov.
(2) Akontacija iz prejšnjega odstavka znaša polovico zneska,
izračunanega po enačbi iz 10. člena te uredbe, pri čemer se uporabita povprečna
cena toplote (C) in faktor izhodiščne vrednosti enote posebne rabe vode (D),
določena na podlagi 11. člena te uredbe, vrednosti ∆T in Qdej pa se
pridobita iz podatkov iz prejšnjega člena za prejšnje leto.
(3) Prva akontacija v letu zapade v plačilo zadnji plačilni
dan v juniju, druga akontacija v letu pa zadnji plačilni dan v decembru.
(4) Za nepravočasno plačane zneske akontacij oziroma plačila
za koncesijo mora koncesionar plačati zakonite zamudne obresti.
(4) Koncesionar, ki med letom preneha izvajati koncesijo,
direkciji v 30 dneh po prenehanju izvajanja koncesije pošlje podatke iz 12.
člena te uredbe.
14. člen
(poračun)
Razlika med z akontacijama vplačanimi zneski in višino
plačila za koncesijo, določeno v skladu z 10. členom te uredbe, se plača na
način, določen v prvem odstavku prejšnjega člena, ali vrne koncesionarju v 60
dneh po izdaji poračuna plačil za koncesijo.
VI. PREHODNE IN KONČNA DOLOČBA
15. člen
(prvi program monitoringa in prvo poročilo o monitoringu)
(1) Koncesionar prvi program monitoringa iz tretjega odstavka
5. člena te uredbe pošlje agenciji v potrditev najpozneje v šestih mesecih od
sklenitve koncesijske pogodbe.
(2) Koncesionar prvo poročilo iz šestega odstavka 5. člena te
uredbe pošlje agenciji najpozneje do 28. februarja leta, ki sledi letu
potrditve prvega programa monitoringa.
16. člen
(povprečna cena toplote (C) in izhodiščna vrednost enote
posebne rabe vode (D) v prehodnem obdobju)
Do uveljavitve sklepa iz 11. člena te uredbe znaša povprečna
letna cena za 1 MJ toplote (C) 0,026 eura, faktor izhodiščne vrednosti enote
posebne rabe vode (D) pa 0,4.
17. člen
(prva akontacija plačila za koncesijo)
(1) Ne glede na 13. člen te uredbe se prva akontacija plačila
za koncesijo obračuna naslednje leto po sklenitvi koncesijske pogodbe.
(2) Za izračun akontacije iz prejšnjega odstavka se uporabijo
podatki o dejanski količini odvzete termalne vode v tekočem letu, ki jih
koncesionar predloži direkciji najpozneje do 28. februarja naslednjega leta po
sklenitvi koncesijske pogodbe.
18. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.
Št. 00719-23/2020
Ljubljana, dne 23. julija 2020
EVA 2018-2550-0127
Vlada Republike Slovenije
Janez Janša
predsednik