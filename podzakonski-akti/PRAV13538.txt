I. SPLOŠNA DOLOČBA
1. člen
(vsebina pravilnika)
Ta pravilnik podrobneje ureja postopek za uveljavljanje
pravice do osebne asistence, komunikacijski dodatek, koordinatorja invalidskega
varstva (v nadaljnjem besedilu: koordinator), izvajanje osebne asistence,
izvajalce osebne asistence, usposabljanje, interne akte izvajalcev osebne
asistence, poročanje in metodologijo za izračun cene ure storitve osebne
asistence.
II. POSTOPEK ZA UVELJAVLJANJE PRAVICE DO OSEBNE
ASISTENCE
2. člen
(postopek za uveljavljanje pravice do osebne asistence)
(1) Vlagatelj vloži vlogo za uveljavljanje pravice do osebne
asistence na pristojnem centru za socialno delo.
(2) Vloga je popolna, če vlagatelj poda vse navedbe in
dokazila iz drugega odstavka 20. člena Zakona o osebni asistenci (Uradni list
RS, št. 10/17 in 31/18; v nadaljnjem besedilu: zakon). Če se ne izobražuje ali
ni zaposlen, je vloga popolna, če o tem poda pisno izjavo.
(3) Ob vložitvi vloge za uveljavljanje pravice do osebne
asistence vlagatelj, ki prejema dodatek za pomoč in postrežbo ali drug denarni
prejemek zaradi potrebe po tuji negi in pomoči (v nadaljnjem besedilu: denarni
prejemek), podpiše izjavo, da se zavezuje, da bo polovico denarnega prejemka
namenil za sofinanciranje osebne asistence izbranemu izvajalcu osebne
asistence.
(4) Vlagatelj ob vložitvi vloge predloži pisno izjavo o svoji
vključitvi v storitev vodenja, varstva in zaposlitve pod posebnimi pogoji ter o
upravičenosti do storitve pomoči na domu po zakonu, ki ureja socialno varstvo,
saj se v tem primeru pri vključitvi v storitve, v izvedbenem načrtu osebne
asistence (v nadaljnjem besedilu: izvedbeni načrt) zmanjša število ur osebne
asistence za število ur vključenosti v te storitve.
3. člen
(postopek ugotavljanja upravičenosti do osebne asistence)
(1) Center za socialno delo iz liste izvedencev imenuje
dvočlansko strokovno komisijo (v nadaljnjem besedilu: komisija), ki izdela
mnenje o vsebini storitev osebne asistence in številu ur osebne asistence za
posameznega vlagatelja (v nadaljnjem besedilu: mnenje).
(2) Komisija ugotavlja upravičenost do osebne asistence na
podlagi osebnega razgovora z vlagateljem ali njegovim zakonitim zastopnikom na
njegovem domu. Razgovor opravi v desetih dneh od imenovanja komisije.
(3) Za ugotavljanje upravičenosti glede osebne asistence in
izračuna števila ur osebne asistence na teden komisija uporabi standardizirano
ocenjevalno orodje za oceno potreb po storitvah osebne asistence – ZOjA (v
nadaljnjem besedilu: orodje ZOjA), ki ga določi minister, pristojen za
invalidsko varstvo (v nadaljnjem besedilu: minister).
4. člen
(mnenje)
(1) Na podlagi osebnega razgovora z vlagateljem ali njegovim
zakonitim zastopnikom in orodja ZOjA komisija izda usklajeno mnenje, ki ga
pošlje centru za socialno delo v petih dneh od opravljenega osebnega razgovora.
Mnenje mora biti v celoti izpolnjeno v skladu z navodili, skladnimi z orodjem
ZOjA. Če mnenje ni v celoti pravilno izpolnjeno, ga koordinator vrne komisiji v
dopolnitev. Komisiji center za socialno delo pred razgovorom z vlagateljem
pošlje njegovo vlogo.
(2) Center za socialno delo pošlje kopijo mnenja v vednost
vlagatelju. Zoper mnenje komisije ni pritožbe.
(3) (črtan).
5. člen
(komisija)
(1) Član komisije je lahko:
1.     
strokovnjak z univerzitetno, visoko ali višjo izobrazbo ali najmanj 1.
stopnjo bolonjske smeri socialne, sociološke, pedagoške, psihološke ali druge
ustrezne usmeritve;
2.     
strokovnjak z univerzitetno, visoko ali višjo izobrazbo ali najmanj 1.
stopnjo bolonjske smeri zdravstvene usmeritve;
3.     
strokovnjak – predstavnik uporabnikov po vrstah invalidnosti.
(2) Član komisije mora biti usposobljen za uporabo orodja
ZOjA in imeti potrdilo o opravljenem usposabljanju, ki ga izda izvajalec
usposabljanja.
(3) Član komisije, ki je sodeloval v komisiji na prvi
stopnji, ne more sodelovati v isti zadevi pri delu komisije na drugi stopnji.
6. člen
(lista izvedencev)
(1) Listo izvedencev vodi ministrstvo, pristojno za
invalidsko varstvo (v nadaljnjem besedilu: ministrstvo) in je objavljena
na spletni strani ministrstva.
(2) Na listo izvedencev se vpiše izvedenec, ki izpolnjuje
pogoje iz prvega in drugega odstavka prejšnjega člena.
(3) Izvedenca ministrstvo izbriše iz liste izvedencev, če:
1.     
izvedenec umre,
2.     
ne želi več biti izvedenec,
3.     
ne pripravi mnenja v skladu z zakonom in s tem pravilnikom.
(4) Minister, določi cenik za izdelavo mnenja pri posameznem vlagatelju.
7. člen
(odločba o pravici do osebne asistence)
(1) Na podlagi mnenja komisije center za socialno delo izda
odločbo o pravici do osebne asistence.
(2) Center za socialno delo izda odločbo, s katero vlagatelju
zavrne pravico do osebne asistence tudi brez mnenja komisije, če iz vloge
ugotovi, da vlagatelj ne izpolnjuje pogojev za dodelitev pravice do osebne
asistence, kot izhaja iz definicije osebne asistence v zakonu.
(3) Odločba o pravici do osebne asistence vsebuje:
1.     
število ur osebne asistence na teden, ki so uporabniku priznane na
podlagi mnenja komisije,
2.     
sklope storitev osebne asistence,
3.     
ugotovitev, ali uporabnik že prejema denarni prejemek, in kateri denarni
prejemek prejema,
4.     
navedbo o dolžnosti uporabnika, da bo polovico denarnega prejemka iz
prejšnje točke namenil za sofinanciranje osebne asistence izbranemu izvajalcu
osebne asistence.
(4) Če ima vlagatelj pravico do celodnevnega institucionalnega
varstva ali družinskega pomočnika po predpisih, ki urejajo socialno oziroma
zdravstveno varstvo, oziroma do celodnevnega institucionalnega varstva v skladu
s predpisi, ki urejajo šolsko zakonodajo, se mu prizna pravica do osebne
asistence s prvim naslednjim dnem, ko mu preneha pravica do celodnevnega
institucionalnega varstva ali družinskega pomočnika po predpisih, ki urejajo
socialno oziroma zdravstveno varstvo, oziroma do celodnevnega institucionalnega
varstva v skladu s predpisi, ki urejajo šolsko zakonodajo.
(5) Šteje se, da je vlagatelj, ki je starejši od 65 let, uveljavljal
pravico do osebne asistence, če je bil pred uveljavitvijo zakona vključen v
program osebne asistence.
8. člen
(vrednotnica za osebno asistenco)
(1) Vrednotnica za osebno asistenco (v nadaljnjem besedilu: vrednotnica)
je priloga odločbe o pravici do osebne asistence.
(2) Vrednotnica vsebuje:
1.     
številko vrednotnice, ki je enaka številki odločbe o pravici do osebne
asistence, ki se ji na koncu doda črka »V«,
2.     
ime in priimek ter EMŠO uporabnika,
3.     
število ur osebne asistence (tedensko ali mesečno), ki je uporabniku
priznana na podlagi odločbe,
4.     
če uporabnik prejema denarni prejemek, navedbo, kateri denarni prejemek
prejema.
(3) Vrednotnica je kot Priloga 1 sestavni del tega
pravilnika.
III. KOMUNIKACIJSKI DODATEK
9. člen
(komunikacijski dodatek)
(1) Vlagatelj vloži vlogo za uveljavljanje pravice do
komunikacijskega dodatka iz 8. člena zakona na pristojnem centru za socialno
delo.
(2) Vlogi iz prejšnjega odstavka priloži:
1.     
dokazilo o gluhoti, slepoti ali gluhoslepoti,
2.     
navedbo, da izmed storitev osebne asistence potrebuje pomoč pri
komunikaciji in spremstvu ter izjavo, ali želi uveljavljati pravico do osebne
asistence v obsegu do 30 ur na mesec ali denarno nadomestilo v višini dodatka
za pomoč in postrežbo pri opravljanju večine osnovnih življenjskih potreb,
3.     
navedbo o prejemanju denarnega prejemka ter njegovi višini in
4.     
številko transakcijskega računa, na katerega se mu bo nakazovalo denarno
nadomestilo.
(3) Če želi uporabnik uveljavljati pravico do osebne
asistence v obsegu 30 ur na mesec in, če prejema denarni prejemek, ob vložitvi
vloge podpiše izjavo, da se zavezuje, da bo polovico navedenega denarnega
prejemka namenil za sofinanciranje osebne asistence izbranemu izvajalcu osebne
asistence.
(4) Center za socialno delo izda uporabniku odločbo o pravici
do osebne asistence v obsegu 30 ur na mesec ali odločbo o pravici do denarnega
nadomestila.
(5) Odločba se začne izvrševati s prvim dnem naslednjega meseca
po dnevu vročitve odločbe.
(6) Če uporabnik uveljavlja pravico do osebne asistence v
obsegu 30 ur na mesec ali pravico do denarnega nadomestila, ni treba pridobiti
mnenja komisije.
IV. KOORDINATOR INVALIDSKEGA VARSTVA
10. člen
(naloge koordinatorja)
Koordinator opravlja predvsem naslednje naloge:
1.     
vodi postopke za uveljavljanje pravice do osebne asistence;
2.     
vodi postopke za uveljavljanje pravice do komunikacijskega dodatka;
3.     
pri uporabniku nadzoruje, preverja, usklajuje
in spremlja izvajanje osebne asistence ter vodi postopke v primeru zamenjave
izvajalca osebne asistence;
4.     
vsaj enkrat letno ali po potrebi preverja izvajanje osebne asistence pri
uporabniku doma in pri izbranem izvajalcu;
5.     
vsaj enkrat letno ali po potrebi poroča ministrstvu o izvajanju osebne
asistence, ki jo usklajuje;
6.     
vodi postopke v zvezi z uveljavljanjem pravic do socialnega vključevanja
invalidov v skupnost;
7.     
invalide seznanja z informacijami o njihovih pravicah in obveznostih na
podlagi predpisov s področja invalidskega in socialnega varstva ter se povezuje
z drugimi deležniki in
8.     
druge naloge na področju invalidskega varstva.
V. IZVAJANJE OSEBNE ASISTENCE
11. člen
(izbor izvajalca osebne asistence)
Uporabnik ali njegov zakoniti zastopnik za izvajanje pravice do
osebne asistence izbere izvajalca osebne asistence izmed izvajalcev osebne
asistence, ki so vpisani v register osebne asistence, ki ga vodi ministrstvo in
je objavljen na spletni strani ministrstva.
12. člen
(izvedbeni načrt)
(1) Uporabnik ali njegov zakoniti zastopnik in izbrani
izvajalec osebne asistence na podlagi odločbe o pravici do osebne asistence
pripravita izvedbeni načrt. Izvedbeni načrt pripravita tudi, če je uporabniku
priznana pravica do osebne asistence 30 ur na mesec.
(2) Izvedbeni načrt vsebuje:
1.     
podatke o uporabniku,
2.     
podatke o zakonitem zastopniku, če ga uporabnik ima,
3.     
podatke o izbranem izvajalcu osebne asistence,
4.     
z odločbo o pravici do osebne asistence priznano število ur osebne
asistence,
5.     
sklope storitev osebne asistence, ki se bodo izvajali v skladu s 7.
členom zakona,
6.     
opredelitev izvajanja osebne asistence (uporabnik bo pri izbranem
izvajalcu uveljavljal celoten obseg ur, uporabnik pri izbranem izvajalcu ne bo
uveljavljal celotnega obsega ur – koliko ur bo uveljavljal, kako bo zagotavljal
preostanek ur osebne asistence in morebitne kombinacije z drugimi
socialnovarstvenimi storitvami),
7.     
predvideno število osebnih asistentov, ki jih uporabnik potrebuje,
8.     
začetek izvajanja osebne asistence,
9.     
zavezo uporabnika, da bo polovico denarnega prejemka namenil za
sofinanciranje osebne asistence izbranemu izvajalcu osebne asistence in
10.  
morebitne dogovorjene posebnosti in opombe.
(3) Izbrani izvajalec osebne asistence pred pripravo
izvedbenega načrta preveri, ali je dom uporabnika, ki je delovno okolje
osebnega asistenta, higiensko primeren za opravljanje dela. Če ugotovi, da
delovno okolje ni higiensko primerno za opravljanje dela, pozove uporabnika, da
delovno okolje uredi. Če uporabnik ureditve ne izvede in tega po oceni
izvajalca osebne asistence tudi ne zmore, lahko izbrani izvajalec osebne
asistence s soglasjem in na stroške uporabnika sam uredi delovno okolje.
(4) Uporabnik ali njegov zakoniti zastopnik in izbrani
izvajalec osebne asistence ob vsaki spremembi, ki bi vplivala na izvajanje
osebne asistence, pripravita nov izvedbeni načrt.
(5) Obrazec izvedbenega načrta je objavljen na spletni
strani ministrstva.
13. člen
(dogovor o izvajanju osebne asistence)
(1) Uporabnik ali njegov zakoniti zastopnik in izbrani izvajalec
osebne asistence skleneta dogovor o izvajanju osebne asistence. Dogovor
podpišejo tudi osebni asistenti, ki bodo uporabniku nudili osebno asistenco.
(2) Dogovor vsebuje zlasti:
1.     
časovni načrt izvajanja osebne asistence,
2.     
načrt nadomeščanja osebnih asistentov s strani uporabnika ali izvajalca
osebne asistence,
3.     
podatke o osebnem asistentu ali osebnih asistentih, ki bodo izvajali
osebno asistenco (podatke o osebnem imenu in kontaktne podatke),
4.     
dolžnost sporočanja vseh sprememb, ki vplivajo na izvajanje osebne
asistence,
5.     
določitev medsebojnih pravic in odgovornosti in ukrepe zaradi kršitev
dogovora,
6.     
druge določbe, ki so pomembne za izvajanje osebne asistence.
VI. IZVAJALCI OSEBNE ASISTENCE
14. člen
(postopek za pridobitev statusa izvajalca osebne asistence in
vpis v register izvajalcev osebne asistence)
(1) Vlagatelj za pridobitev statusa izvajalca osebne
asistence in za vpis v register izvajalcev osebne asistence vloži vlogo na
ministrstvu.
(2) Vlagatelj mora izpolnjevati pogoje iz 12. člena zakona in
biti v Republiki Sloveniji registriran za opravljanje dejavnosti socialnega
varstva brez nastanitve ali dejavnosti invalidskih organizacij oziroma mora
biti ta dejavnost razvidna iz njegovega temeljnega akta ter mora zagotavljati
prostore za organiziranje izvajanja dejavnosti osebne asistence, ki niso
prostori, v katerih se izvaja osebna asistenca za uporabnika, če v skladu z
zakonom zaposluje strokovnega vodjo.
15. člen
(vloga za pridobitev statusa izvajalca osebne asistence in
vpis v register izvajalcev osebne asistence)
(1) Vloga za pridobitev statusa izvajalca osebne asistence in
vpis v register izvajalcev osebne asistence vsebuje:
1.     
naziv in sedež izvajalca osebne asistence,
2.     
pravni status izvajalca,
3.     
osebno ime odgovorne osebe izvajalca osebne asistence,
4.     
kontaktne podatke izvajalca osebne asistence,
5.     
davčno in matično številko in
6.     
območje, kjer bo predvidoma izvajal osebno asistenco.
(2) Vlogi iz prejšnjega odstavka se priloži:
1.     
dokazilo o registraciji, iz katerega je razvidno, da je registriran za
opravljanje dejavnosti socialnega varstva brez nastanitve ali dejavnost
invalidskih organizacij, ali temeljni akt, iz katerega je ta dejavnost
razvidna,
2.     
izjavo o predvidenem številu uporabnikov za katere bo izvajal osebno
asistenco,
3.     
pogodbo o zaposlitvi in potrdilo o opravljenem strokovnem izpitu po
predpisih, ki urejajo področje socialnega varstva za strokovnega vodjo za
izvajanje osebne asistence, ko bo izvajal osebno asistenco za več kot pet
uporabnikov,
4.     
pogodbo o zaposlitvi in potrdilo o izobrazbi za usklajevalca osebne
asistence, ko bo izvajal osebno asistenco za več kot 20 uporabnikov in za
vsakih nadaljnjih 20 uporabnikov dodatnega usklajevalca osebnih asistentov,
5.     
dokazilo, da razpolaga s prostori za organizacijo osebne asistence, če v
skladu z zakonom zaposluje strokovnega vodjo,
6.     
dokazilo, da mu ni bila s pravnomočno sodbo sodišča izrečena prepoved
izvajanja storitev s področja socialnega varstva, in
7.     
dokazilo o poravnanih davkih in prispevkih.
(3) V odločbi ministrstvo odloči o pridobitvi statusa
izvajalca osebne asistence in vpisu v register osebnih asistentov.
16. člen
(izbris iz registra izvajalcev osebne asistence)
(1) Izvajalec osebne asistence se izbriše iz registra
izvajalcev osebne asistence pod pogoji iz tretjega odstavka 12. člena
zakona.
(2) Predlog za izbris vloži izvajalec osebne asistence ali
izvajalec nadzora po zakonu ali o izbrisu odloči ministrstvo po uradni
dolžnosti.
17. člen
(ohranjanje statusa)
(1) Izvajalec osebne asistence ves čas izvajanja osebne
asistence izpolnjuje vse pogoje za njeno izvajanje.
(2) Izvajalec osebne asistence ministrstvu pred vsako
spremembo, ki je pomembna za ohranitev statusa, predhodno pisno sporoči vsa
dejstva in okoliščine, ki bi utegnile vplivati na ohranitev statusa izvajalca
osebne asistence.
18. člen
(pogodba z izvajalcem osebne asistence)
Pogodba, ki jo ministrstvo sklene z izvajalcem osebne
asistence, vsebuje:
1.     
območje, na katerem bo izvajalec osebne asistence predvidoma izvajal
osebno asistenco,
2.     
dolžnost in način poročanja o izvajanju osebne asistence,
3.     
pogoje, ki jih izvajalec osebne asistence izpolnjuje med trajanjem
pogodbenega razmerja,
4.     
obveznost, da se vključi v informacijski sistem, ki je organiziran na
državni ravni,
5.     
obveznost, da enkrat letno poroča o izvajanju osebne asistence za
posameznega uporabnika koordinatorju, ministrstvu in Inštitutu Republike
Slovenije za socialno varstvo (v nadaljnjem besedilu: Inštitut),
6.     
obveznost, da usposablja osebne asistente, ki pri njem izvajajo osebno
asistenco in uporabnike, za katere izvaja osebno asistenco,
7.     
način financiranja,
8.     
varstvo osebnih podatkov,
9.     
pogodbene sankcije, ki bi nastale zaradi izvajanja osebne asistence v
nasprotju z izvedbenim načrtom,
10.  
druge določbe, ki so pomembne za izvajanje osebne asistence.
VII. USPOSABLJANJE
19. člen
(usposabljanje članov komisij)
(1) Osnovni program usposabljanja članov komisij, ki ga
organizira Skupnost centrov za socialno delo Slovenije (v nadaljnjem besedilu:
Skupnost), obsega:
1.     
splošni del, ki obsega razumevanje osebne asistence in neodvisnega
življenja, seznanitev s predpisi s področja osebne asistence ter predstavitev
orodja ZOjA;
2.     
posebni del, ki obsega pridobitev znanja za ugotavljanje upravičenosti
do osebne asistence, za komunikacijo z uporabniki in izdelavo mnenja o številu
ur in vsebini osebne asistence.
(2) Osnovni program usposabljanja članov komisij traja vsaj
18 ur in se ga izvede v treh sklopih. Udeležba na vseh treh sklopih je obvezna
in je pogoj za pridobitev potrdila o uspešno končanem usposabljanju.
(3) Dodatno usposabljanje članov komisij traja vsaj šest ur
in ga organizira Skupnost in se izvede vsaj enkrat letno, vsebuje pa vsebine,
ki nadgrajujejo znanja osnovnega usposabljanja.
(4) Udeležba na osnovnem in dodatnem programu usposabljanja je
za člane komisij brezplačna.
20. člen
(usposabljanje koordinatorjev)
(1) Osnovni program usposabljanja koordinatorjev, ki ga
organizira Skupnost, obsega:
1.     
razumevanje teorije osebne asistence in neodvisnega življenja,
seznanitev s predpisi s področja osebne asistence ter predstavitev orodja ZOjA;
2.     
seznanitev s predpisi s področja invalidskega varstva;
3.     
znanja o komunikaciji z uporabniki.
(2) Osnovni program usposabljanja koordinatorje traja vsaj 12
ur in se ga izvede v dveh sklopih. Udeležba na obeh dveh sklopih je obvezna in
je pogoj za pridobitev potrdila o uspešno končanem usposabljanju.
(3) Dodatno usposabljanje koordinatorjev, ki ga organizira
Skupnost in se izvede vsaj enkrat letno in traja vsaj šest ur, vsebuje vsebine,
ki nadgrajujejo znanja osnovnega usposabljanja.
21. člen
(usposabljanje osebnih asistentov)
(1) Program usposabljanja za osebne asistente zaposlene pri
izvajalcu organizirajo izvajalci osebne asistence.
(2) Osnovni program usposabljanja osebnih asistentov obsega:
1.     
poznavanje predpisov in politik s področja invalidskega varstva,
delovnih razmerij, varstva pri delu, varstva osebnih podatkov in drugih
področij, pomembnih z vidika pravic in obveznosti osebnih asistentov in
uporabnikov;
2.     
splošna in posebna znanja za izvajanje osebne asistence z naslednjimi
obveznimi vsebinami: pomen osebne asistence, odnos in komunikacija med
uporabnikom in osebnim asistentom, pravice in dolžnosti uporabnikov, osebnih
asistentov in izvajalcev osebne asistence, način razumevanja navodil uporabnikov,
seznanitev z etičnimi načeli glede izvajanja osebne asistence ter Kodeksom
etičnih načel v socialnem varstvu (Uradni list RS, št. 50/14; v nadaljnjem
besedilu: Kodeks etičnih načel v socialnem varstvu) in dodatne vsebine po
izbiri izvajalca.
(3) Osnovno usposabljanje osebnih asistentov traja vsaj šest
ur. Po končanem usposabljanju izvajalec usposabljanja izda potrdilo.
(4) Pred začetkom dela pri uporabniku osebni asistent opravit
vsaj štiri ure praktičnega usposabljanja za delo pri uporabniku.
(5) Dodatno usposabljanje osebnih asistentov v trajanju vsaj
šest ur se izvede enkrat letno in vsebuje vsebine, ki nadgrajujejo znanja
osnovnega usposabljanja.
(6) Udeležba v osnovnem in dodatnem programu
usposabljanja je za osebnega asistenta brezplačna.
22. člen
(usposabljanje uporabnikov ali zakonitih zastopnikov)
(1) Program usposabljanja za uporabnike ali zakonite
zastopnike, za katere izvajajo osebno asistenco, organizirajo izvajalci osebne
asistence.
(2) Osnovni program usposabljanja za uporabnike ali zakonite
zastopnike obsega:
1.     
poznavanje predpisov in politik s področja invalidskega varstva,
delovnih razmerij, varstva pri delu, varstva osebnih podatkov in drugih
področij, pomembnih z vidika pravic in obveznosti osebnih asistentov in
uporabnikov;
2.     
splošna in posebna znanja za izvajanje osebne asistence z naslednjimi
obveznimi vsebinami: pomen osebne asistence, odnos in komunikacija med
uporabnikom in osebnim asistentom, pravice in dolžnosti uporabnikov, osebnih
asistentov in izvajalcev osebne asistence, dajanje navodil osebnemu asistentu,
seznanitev z etičnimi načeli glede izvajanja osebne asistence ter Kodeksom
etičnih načel v socialnem varstvu in dodatne vsebine po izbiri izvajalca.
(3) Osnovno usposabljanje za uporabnike ali zakonite
zastopnike traja vsaj šest ur. Po končanem usposabljanju izvajalec usposabljanja
izda potrdilo.
(4) Pred začetkom izvajanja osebne asistence uporabnik ali
zakoniti zastopnik opravita vsaj štiri ure praktičnega usposabljanja z osebnimi
asistenti, ki jih je izbral.
(5) Udeležba v osnovnem programu usposabljanja uporabnikov je
za uporabnike ali zakonite zastopnike brezplačna.
VIII. INTERNI AKTI
23. člen
(interni akt)
(1) Izvajalci osebne asistence pred začetkom izvajanja
osebne asistence sprejmejo interni akt, s katerim določijo pravice in
obveznosti uporabnikov, osebnih asistentov in izvajalcev osebne asistence ter
pritožbeni postopek.
(2) Izvajalci osebne asistence v svojih internih aktih
določijo tudi ukrepe za primere neporočanja, zavajanja ali neresničnega poročanja.
24. člen
(kodeks etičnih načel)
Izvajalci osebne asistence osebno asistenco izvajajo
odgovorno, strokovno in v skladu s Kodeksom etičnih načel v socialnem varstvu.
IX. POROČANJE
25. člen
(poročanje izvajalcev osebne asistence)
Izvajalci osebne asistence enkrat letno o izvajanju osebne
asistence za posameznega uporabnika poročajo koordinatorju, ministrstvu in
Inštitutu, ki podatke potrebujejo za spremljanje ter znanstvenoraziskovalne in
statistične namene.
X. METODOLOGIJA ZA IZRAČUN CENE URE STORITVE OSEBNE
ASISTENCE
26. člen
(metodologija za izračun cene ure storitve osebne asistence)
(1) Pri izračunu cene
ure storitve osebne asistence se v skladu z zakonom upoštevajo:
1.     
stroški, povezani z zaposlovanjem osebnih asistentov, in
2.     
stroški, povezani z organizacijo in izvajanjem osebne asistence.
(2) Izhodišče pri izračunu cene ure storitve osebne
asistence je višina 23. plačnega razreda plačne lestvice, ki velja za javni
sektor (v nadaljnjem besedilu: izhodiščna višina). Če bo višina minimalne plače
presegla višino 23. plačnega razreda plačne lestvice, ki velja za javni sektor,
bo izhodiščna višina v višini minimalne plače.
27. člen
(stroški, povezani z zaposlovanjem osebnih asistentov)
(1) Stroški, povezani z
zaposlovanjem osebnih asistentov, vključujejo:
-       
stroške plač in drugih izdatkov zaposlenih osebnih asistentov ter
prispevke delodajalcev (izvajalcev osebne asistence) za socialno varnost za
zaposlene osebne asistente in stroške plačil osebnim asistentom, ki storitve
osebne asistence opravljajo kot samostojni podjetniki posamezniki, in
-       
stroške nadomeščanja zaposlenih osebnih asistentov za čas odsotnosti.
(2) Stroški iz
prejšnjega odstavka znašajo 1,111 % izhodiščne višine za opravljeno uro
storitev osebne asistence. Znesek se zaokroži na dve decimalni mesti.
(3) V stroške
nadomeščanja osebnih asistentov za čas odsotnosti se vštevajo stroški plačil po
podjemnih pogodbah in stroški plačil na podlagi pogodb za osebne asistente, ki
storitve osebne asistence opravljajo kot samostojni podjetniki posamezniki.
(4) Stroški drugih
izdatkov zaposlenih osebnih asistentov se upoštevajo in se lahko porabljajo v
višinah, kot veljajo za javni sektor – dodatek za delovno dobo, povračilo
stroškov prehrane med delom, regres za letni dopust, povračilo prevoza na delo
(dom uporabnika) in z dela, ki se zaposlenemu osebnemu asistentu prizna le, če
najkrajša razdalja (vključno s kolovoznimi potmi) znaša več kot dva kilometra
od doma do dela (dom uporabnika), in v višini najcenejšega javnega prevoza. Če
osebni asistent nima možnosti prevoza do uporabnika z javnimi prevoznimi
sredstvi, lahko uveljavlja kilometrino v višini 8 % cene neosvinčenega
motornega bencina 95 oktanov.
28. člen
(stroški, povezani z organizacijo in izvajanjem osebne
asistence)
(1) Stroški, povezani z
organizacijo in izvajanjem osebne asistence, vključujejo stroške strokovnega
vodenja in usklajevanja osebne asistence ter druge stroške, povezane z organizacijo
in izvajanjem osebne asistence. Navedeni stroški znašajo:
-       
0,216 % izhodiščne višine za opravljeno uro storitev osebne asistence za
izvajalce, ki v skladu z zakonom zaposlujejo strokovnega vodjo z opravljenim
strokovnim izpitom s področja socialnega varstva in tudi usklajevalca osebne
asistence. Znesek se zaokroži na dve decimalni mesti in
-       
0,038 % izhodiščne višine za opravljeno uro storitev osebne asistence za
izvajalce, ki izvajajo storitve osebne asistence za do vključno pet
uporabnikov. Znesek se zaokroži na dve decimalni mesti.
(2) Stroški, povezani s
strokovnim vodenjem in usklajevanjem osebne asistence, vključujejo stroške plač
in drugih izdatkov zaposlenih strokovnih vodij in usklajevalcev osebne
asistence ter prispevkov delodajalcev (izvajalcev osebne asistence) za socialno
varnost za zaposlene strokovne vodje in usklajevalce osebne asistence, če
izvajalci osebne asistence v skladu z zakonom zaposlujejo strokovne vodje in
usklajevalce osebne asistence. Izvajalci osebne asistence, ki izvajajo storitve
osebne asistence za do vključno pet uporabnikov, lahko uveljavljajo pavšalni
strošek vodenja in usklajevanja osebne asistence v višini 0,07 eura za
opravljeno uro storitve osebne asistence.
(3) Drugi stroški,
povezani z organizacijo in izvajanjem osebne asistence, vključujejo:
-       
strošek poslovne najemnine ali amortizacije poslovnega prostora ter
obvezne stroške upravljanja in tekočega vzdrževanja poslovnih prostorov v zvezi
z izvajanjem osebne asistence za izvajalce, ki v skladu z zakonom zaposlujejo strokovnega
vodjo z opravljenim strokovnim izpitom s področja socialnega varstva in tudi
usklajevalca osebne asistence,
-       
strošek pisarniškega materiala in storitev v zvezi z osebno asistenco,
-       
strošek čistilnega materiala in storitev za poslovne prostore v zvezi z
osebno asistenco za izvajalce, ki v skladu z zakonom zaposlujejo strokovnega
vodjo z opravljenim strokovnim izpitom s področja socialnega varstva in tudi
usklajevalca osebne asistence,
-       
strošek nabave osnovnih sredstev za delo strokovnih vodij in usklajevalcev
osebne asistence, ki v skladu z zakonom zaposlujejo strokovnega vodjo z
opravljenim strokovnim izpitom s področja socialnega varstva in tudi
usklajevalca osebne asistence,
-       
strošek nabave drobnega inventarja,
-       
strošek računalniških storitev ali del, računovodskih storitev ali del,
revizorskih storitev,
-       
strošek energije, vode, komunalnih storitev in komunikacije za poslovne
prostore v zvezi z osebno asistenco za izvajalce, ki v skladu z zakonom
zaposlujejo strokovnega vodjo z opravljenim strokovnim izpitom s področja
socialnega varstva in tudi usklajevalca osebne asistence,
-       
strošek poštnih in bančnih storitev,
-       
strošek zaščitnega materiala za osebne asistente pri izvajanju storitev
osebne asistence,
-       
strošek dela oseb, ki pripravljajo podporno dokumentacijo za izvajanje
osebne asistence (ali storitve za tovrstna dela),
-       
strošek zdravniških pregledov zaposlenih osebnih asistentov, strokovnih
vodij in usklajevalcev osebne asistence ter oseb, ki pripravljajo podporno
dokumentacijo za izvajanje osebne asistence, če so pri izvajalcu osebne
asistence zaposlene,
-       
obvezne stroške zaposlenih po zakonu, ki ureja varnost in zdravje pri
delu,
-       
strošek supervizije za strokovne vodje, usklajevalce in osebne asistente
s supervizorjem z licenco na področju socialnega varstva,
-       
strošek usposabljanj in izobraževanj osebnih asistentov, uporabnikov,
uporabnikovih zakonitih zastopnikov, strokovnih vodij in usklajevalcev osebne
asistence,
-       
prevozne stroške in stroške storitev za službene poti osebnih
asistentov, strokovnih vodij in usklajevalcev (v primeru obračuna kilometrine
za uporabo lastnega vozila osebnega asistenta, strokovnega vodje ali
usklajevalca osebne asistence se za kilometer upošteva 18 % cene neosvinčenega
motornega bencina 95 oktanov),
-       
strošek amortizacije osnovnih sredstev.
(4) Izvajalci osebne asistence, ki izvajajo storitve
osebne asistence za do vključno pet uporabnikov, lahko za ta namen uveljavljajo
stroške uporabe lastnih sredstev pri delu na domu ali drugje v višini največ
enega eura na delovni dan za posameznega uporabnika, za katerega izvajajo
storitve osebne asistence.
29. člen
(cena ure storitev osebne asistence)
(1) Cena ure storitev
osebne asistence za izvajalce osebne asistence za čas, ko storitve osebne
asistence izvajajo za več kot pet uporabnikov in v skladu z zakonom zaposlujejo
strokovnega vodjo z opravljenim strokovnim izpitom s področja socialnega
varstva in tudi usklajevalca osebne asistence, znaša 1,327 % izhodiščne višine.
Cena ure osebne asistence za te izvajalce je določena v eurih in se zaokroži na
dve decimalni mesti.
(2) Cena ure storitev
osebne asistence za izvajalce osebne asistence za čas, ko storitve osebne
asistence izvajajo za do vključno pet uporabnikov, znaša 1,150 % izhodiščne
višine. Cena ure osebne asistence za te izvajalce je določena v eurih in se
zaokroži na dve decimalni mesti.
(3) Dejansko plačo
posameznega osebnega asistenta določi izvajalec osebne asistence. Pri tem mora
upoštevati, da osnovna plača osebnega asistenta ob predpostavki, da gre za
zaposlitev za polni 40-urni delovni čas na teden, ni nižja od minimalne plače
in ni višja od višine 23. plačnega razreda plačne lestvice, ki velja za javni
sektor. Če gre za zaposlitev osebnega asistenta za manj kot polni 40-urni
delovni čas na teden, se upošteva sorazmerni del.
(4) Ministrstvo bo pri
financiranju upoštevalo največji obseg ur dela osebnih asistentov na teden
oziroma mesec glede na obliko dela:
-       
pogodba o zaposlitvi za polni delovni čas – 40 ur na teden in dovoljeno
nadurno delo po zakonodaji, ki ureja delovna razmerja,
-       
pogodba o zaposlitvi za dopolnilno delo po zakonodaji, ki ureja delovna
razmerja,
-       
samostojni podjetnik posameznik – 40 ur na teden in dovoljeno nadurno
delo po zakonodaji, ki ureja delovna razmerja,
-       
samostojni podjetnik posameznik, ki je vključen v obvezna socialna
zavarovanja za polni zavarovalni čas na drugi pravni podlagi (popoldanski s. p.) – 20 ur na mesec,
-       
podjemna pogodba – za čas nadomeščanja osebnih asistentov (krajše
obdobje v skladu z zakonodajo, ki ureja delovna razmerja, in sicer za letni
dopust, starševski dopust, začasne odsotnosti zaradi bolezni ali poškodbe, nege
družinskega člana ali težje prizadetega invalida, plačane odsotnosti zaradi
osebnih okoliščin, izobraževanja, odsotnosti z dela zaradi zdravstvenih
razlogov, tudi zaradi darovanja krvi na dan, ko prostovoljno daruje kri).
(5) Izvajalec osebne
asistence mora s sredstvi, ki jih pridobi iz naslova izvajanja osebne
asistence, ravnati namensko in gospodarno. V delu, kjer niso dodatno
opredeljena, lahko sredstva porablja glede na dejanske stroške in izdatke ne
glede na razmerja iz prvega odstavka prejšnjega člena ter prvega in drugega
odstavka tega člena.
(6) Izvajalec osebne
asistence mora prihodke in odhodke iz naslova osebne asistence voditi na
posebnem stroškovnem mestu. Računovodske evidence mora voditi tako, da je
zagotovljena revizijska sled in da o nastalih stroških in izdatkih obstajajo
poštene verodostojne knjigovodske listine (SRS 21).
(7) Izvajalec
ministrstvu za opravljene ure storitev osebne asistence mesečno izstavlja
e-račun v skladu z zakonom in podzakonskimi predpisi, ki urejajo opravljanje
plačilnih storitev za proračunske uporabnike, ter priloge k e-računu v skladu s
pogodbo o izvajanju osebne asistence, sklenjene z ministrstvom.
30. člen
(postopek izplačila sredstev in finančnega nadzora prejetih
sredstev)
(1) Izvajalec osebne
asistence ministrstvu za opravljene ure storitev osebne asistence mesečno
izstavlja e-račun v skladu z zakonom in podzakonskimi predpisi, ki urejajo
opravljanje plačilnih storitev za proračunske uporabnike na transakcijski račun
ministrstva.
(2) Izvajalec osebne
asistence izstavi e-račun za opravljene ure storitev osebne asistence od 1. do vključno 5. v mesecu za pretekli mesec, če
je v preteklem mesecu opravljal storitve osebne asistence. K e-računu mora
obvezno priložiti dokumentacijo o opravljenih urah osebne asistence, ki je
natančno opredeljena v pogodbi o izvajanju osebne asistence.
(3) Sredstva za
opravljene ure storitev osebne asistence bo ministrstvo izplačalo v 30 dneh po
prejemu e-računa na transakcijski račun izvajalca.
(4) Ministrstvo enkrat
letno v finančnem nadzoru izvajalca osebne asistence pozove k predložitvi
finančnega poročila in izvede nadzor o upravičeni porabi izplačanih sredstev za
izvajanje osebne asistence za preteklo leto.

Priloga
1: Vrednotnica za osebno asistenco

Pravilnik o osebni asistenci (Uradni list RS,
št. 57/18) vsebuje naslednji prehodni in
končno določbo:
»XI. PREHODNI IN KONČNA DOLOČBA
31. člen
(opravljanje nalog)
Do zasedbe delovnega mesta koordinatorja njegove naloge opravljajo
strokovni delavci centra za socialno delo.
32. člen
(začetek uporabe)
Določbe 25. do 30. člena tega pravilnika se začnejo
uporabljati 1. januarja 2019.
33. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembi Pravilnika o osebni
asistenci (Uradni list RS, št. 13/19) vsebuje naslednjo končno določbo:
»KONČNA DOLOČBA
2. člen
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah in dopolnitvah Pravilnika o osebni asistenci (Uradni list RS, št. 128/20) spreminja
31. člen pravilnika tako, da se glasi:
»31. člen
(upravičena poraba
sredstev)
(1) Proračunska
sredstva, namenjena za financiranje storitev osebne asistence, se lahko
porabljajo le tako, kot je določeno v 27., 28. in 29. členu tega pravilnika.
Sredstva za financiranje osebne asistence so tudi sredstva, ki jih izvajalec
osebne asistence pridobi od uporabnika v skladu z drugim odstavkom 26. člena
zakona. Obseg upravičenih proračunskih stroškov osebne asistence se zmanjša za
obseg sredstev, pridobljenih od uporabnika.
(2) Če izvajalec osebne
asistence proračunskih sredstev glede na dokazljivo izkazane stroške in izdatke
za izvajanje osebne asistence za posamezno leto ne porabi ali jih porabi kot
neupravičena, mora neporabljena in neupravičeno porabljena sredstva vrniti v
proračun Republike Slovenije.
(3) Izvajalcu osebne
asistence, ki neupravičeno porabljenih in neporabljenih sredstev ne bo vrnil v
proračun Republike Slovenije, bo do porabe že prejetih sredstev ministrstvo
zaustavilo financiranje storitev osebne asistence. Izvajalec mora tudi v tem
obdobju spoštovati 15. člen zakona in za uporabnike izvajati osebno asistenco v
skladu s sklenjenimi izvedbenimi načrti in dogovori.«;
ter
vsebuje naslednje prehodne in končno določbo:
»PREHODNE IN KONČNA DOLOČBA
10. člen
Izvajalec osebne asistence, pri katerem je iz letnega
finančnega poročila za leto 2019 razvidno, da sredstev, ki jih je pridobil od
uporabnika za sofinanciranje osebne asistence v skladu z drugim odstavkom 26.
člena zakona, ni porabil, mora neporabljena sredstva iz tega naslova najprej
porabiti v letu 2020 za namene, kot je to določeno v prvem odstavku navedenega
člena, šele nato lahko porablja proračunska sredstva.
11. člen
Z začetkom uporabe tega pravilnika bo ministrstvo vse
podpisnike pogodb o izvajanju osebne asistence za leto 2020 pozvalo k podpisu
aneksa k pogodbi.
12. člen
Pri določanju višine zakonsko predpisanih dodatkov in drugih
povračil stroškov v zvezi z delom se uporablja Kolektivna pogodba za dejavnost
zdravstva in socialnega varstva (Uradni list RS, št. 15/94, 18/94 – ZRPJZ,
57/95, 19/96, 56/98, 76/98, 39/99 – ZMPUPR, 102/00, 62/01, 43/06 – ZKolP,
60/08, 75/08, 107/11, 40/12, 46/13, 106/15, 46/17, 80/18 in 5/19 – popr.).
13. člen
Ta pravilnik začne veljati naslednji dan po objavi v Uradnem
listu Republike Slovenije, uporabljati pa se začne 1. oktobra 2020.«.