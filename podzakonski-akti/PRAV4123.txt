1. člen
(vsebina)
Ta pravilnik ureja pridelavo grozdja in mošta, namenjenega
pridelavi v vino s priznanim tradicionalnim poimenovanjem Cviček, ter
pridelavo, označevanje in promet vina s priznanim tradicionalnim poimenovanjem
Cviček (v nadaljnjem besedilu: vino PTP Cviček) za izvajanje:
-       
Uredbe (EU) št. 1308/2013 Evropskega parlamenta in Sveta z dne 17.
decembra 2013 o vzpostavitvi skupne ureditve trgov kmetijskih proizvodov in
razveljavitvi uredb Sveta (EGS) št. 922/72, (EGS) št. 234/79, (ES) št.
1037/2001 in (ES) št. 1234/2007 (UL L št. 347 z dne 20. 12. 2013, str. 671),
zadnjič spremenjene z Uredbo (EU) 2021/2117 Evropskega parlamenta in Sveta z
dne 2. decembra 2021 o spremembi uredb (EU) št. 1308/2013 o vzpostavitvi skupne
ureditve trgov kmetijskih proizvodov, (EU) št. 1151/2012 o shemah kakovosti
kmetijskih proizvodov in živil, (EU) št. 251/2014 o opredelitvi, opisu,
predstavitvi, označevanju in zaščiti geografskih označb aromatiziranih vinskih
proizvodov in (EU) št. 228/2013 o posebnih ukrepih za kmetijstvo v najbolj
oddaljenih regijah Unije (UL L št. 435 z dne 6. 12. 2021, str. 262);
-       
Delegirane uredbe Komisije (EU) 2019/33 z dne 17. oktobra 2018 o
dopolnitvi Uredbe (EU) št. 1308/2013 Evropskega parlamenta in Sveta v zvezi z
vlogami za zaščito označb porekla, geografskih označb in tradicionalnih izrazov
v vinskem sektorju, postopkom ugovora, omejitvami uporabe, spremembami
specifikacij proizvoda, preklicem zaščite ter označevanjem in predstavitvijo
(UL L št. 9 z dne 11. 1. 2019, str. 2), zadnjič spremenjene z Delegirano uredbo
Komisije (EU) 2021/1375 z dne 11. junija 2021 o spremembi Delegirane uredbe
(EU) 2019/33 glede spremembe tradicionalnih izrazov v vinskem sektorju (UL L
št. 297 z dne 20. 8. 2021, str. 16), (v nadaljnjem besedilu: Delegirana uredba
2019/33/EU);
-       
Izvedbene uredbe Komisije (EU) 2019/34 z dne 17. oktobra 2018 o
določitvi pravil za uporabo Uredbe (EU) št. 1308/2013 Evropskega parlamenta in
Sveta v zvezi z vlogami za zaščito označb porekla, geografskih označb in
tradicionalnih izrazov v vinskem sektorju, postopkom ugovora, spremembami
specifikacij proizvoda, registrom zaščitenih imen, preklicem zaščite in uporabo
simbolov ter Uredbe (EU) št. 1306/2013 Evropskega parlamenta in Sveta v zvezi z
ustreznim sistemom pregledov (UL L št. 9 z dne 11. 1. 2019, str. 46).
(2) Pridelava vina PTP Cviček po tem pravilniku obsega
pridelavo grozdja, mošta in vina ter stekleničenje vina.
2. člen
(značilnosti vina)
(1) Vino PTP Cviček je pridelano iz rdečih in belih sort
vinske trte iz 5. člena tega pravilnika.
(2) Vino PTP Cviček ima značaj rdečega vina, delež rdečih
sort mora biti najmanj 65 %, delež belih sort pa najmanj 25 %.
(3) Vino PTP Cviček je suho, mirno vino, svetlo rdeče –
rubinaste barve, z aromo po jagodičju in blagim taninskim okusom, brez
izraženih sortnih značilnosti.
3. člen
(geografska označba)
Vino PTP Cviček je vino z geografsko označbo Cviček, ki je
vpisana v register geografskih označb Evropske unije eAmbrosia kot zaščitena
označba porekla.
4. člen
(področje pridelave)
Vino PTP Cviček se prideluje le na območju vinorodnega
okoliša Dolenjska, na vinogradniških legah, ki ležijo nad 210 metri nadmorske
višine.
5. člen
(sorte vinske trte in gojitvena oblika)
(1) Sorte vinske trte, iz katerih se prideluje vino PTP
Cviček, so Žametovka, Modra frankinja, Kraljevina, Laški rizling, Rumeni
plavec, Zeleni silvanec, Bela žlahtnina, Ranfol in rdeče sorte vinske trte, ki
so v pravilniku, ki ureja trsni izbor Republike Slovenije, določene kot
dovoljene in priporočene sorte za vinorodni okoliš Dolenjska.
(2) Za gojenje sort vinske trte iz prejšnjega odstavka se
uporablja gojitvena oblika guyot in izpeljanke iz te gojitvene oblike, za sorti
vinske trte Žametovka in Ranfol pa tudi zadarska pahljača ter izpeljanke iz te
gojitvene oblike.
6. člen
(število trsov na hektar)
(1) Za pridelavo grozdja za vino PTP Cviček mora biti število
trsov na enoto površine vinograda brez poti in obračališč večje od 4 000 trsov
na hektar.
(2) Ne glede na prejšnji odstavek mora biti na terasastih
površinah, ki so nagnjene več kot 20 %, število trsov večje od 3 100 trsov na
hektar.
7. člen
(pridelek grozdja na hektar)
Petletno povprečje pridelka grozdja na hektar pri posamezni
sorti vinske trte iz 5. člena tega pravilnika za pridelavo vina PTP Cviček ne
sme preseči navedenih količin, pri čemer je v posameznem letu količina pridelka
lahko višja od navedene za največ 20 %, in sicer:
-       
Žametovka: 10 000 kg/ha;
-       
Modra frankinja: 7 000 kg/ha;
-       
Kraljevina, Laški rizling in ostale sorte: 8 000 kg/ha;
-       
vinograd mešanih sort: 9 000 kg/ha.
8. člen
(vsebnosti snovi v grozdju in vinu)
(1) Minimalna sladkorna stopnja oziroma minimalna vsebnost
pričakovanega naravnega alkohola za sorte vinske trte iz 5. člena tega
pravilnika je 8,5 vol. % naravnega alkohola.
(2) Ne glede na prejšnji odstavek in prvi odstavek 13. člena
tega pravilnika lahko minister, pristojen za kmetijstvo, za izvajanje drugega
odstavka 14. člena in prvega odstavka 18. člena Delegirane uredbe 2019/33/EU
predpiše začasno spremembo zahtevanih vsebnosti snovi v grozdju ob trgatvi in v
pridelanem vinu. Začasna sprememba se nanaša na posamezen letnik vina PTP
Cviček.
(3) Predlagatelj začasne spremembe iz prejšnjega odstavka so
pridelovalci, ki so v skladu z zakonom, ki ureja vino, pristojni za pripravo
elaborata, ki določa naziv vina PTP Cviček. Predlogu mora biti priloženo
pozitivno mnenje pooblaščene organizacije za spremljanje dozorevanja grozdja v
vinorodni deželi Posavje, imenovane v skladu z zakonom, ki ureja vino (v
nadaljnjem besedilu: pooblaščena organizacija za spremljanje dozorevanja
grozdja). Ministrstvo, pristojno za kmetijstvo, o začasni spremembi obvesti
Evropsko komisijo.
(4) Pooblaščena organizacija za spremljanje dozorevanja
grozdja objavi mnenje iz prejšnjega odstavka na krajevno običajen način. Hkrati
ga po elektronski pošti pošlje ministrstvu, pristojnemu za kmetijstvo, ter
inšpekciji, pristojni za vinarstvo.
9. člen
(sortna sestava vina in prijava pridelka)
(1) Sortna sestava vina PTP Cviček je naslednja:
-       
od 40 % do 60 % Žametovke;
-       
od 10 % do 15 % Kraljevine;
-       
od 15 % do 30 % Modre frankinje;
-       
do 10 % Laškega rizlinga;
-       
do 15 % ostalih sort iz 5. člena tega pravilnika.
(2) Ne glede na pravilnik, ki ureja prijavo pridelka grozdja,
se prijava grozdja za vino PTP Cviček izvede ločeno po posameznih sortah
grozdja.
10. člen
(priprava zvrsti)
Sorte vinske trte iz 5. člena tega pravilnika se lahko mešajo
kot grozdje, mošt ali vino.
11. člen
(obogatitev)
(1) V letnikih, ko so vremenske razmere za dozorevanje
grozdja neugodne in grozdje ne dozori, se sme mošt za pridelavo vina PTP Cviček
obogatiti največ za 2 vol. % alkohola.
(2) Za obogatitev mošta je dovoljena le uporaba saharoze.
12. člen
(tehnologija pridelave vina)
(1) Vino PTP Cviček se prideluje v skladu s postopki s
Seznama in opisa spisov Kodeksa enoloških postopkov OIV iz člena 3(2)
Delegirane Uredbe Komisije (EU) 2019/934 (UL C št. 409 z dne 5. 12. 2019, str.
1).
(2) Pri pridelavi vina PTP Cviček se grozdje rdečih sort
najprej peclja, potem macerira. Maceracija traja največ štiri dni. Temperatura
maceracije ne sme biti višja od 22 °C.
(3) Če se belo in rdeče grozdje stiskata skupaj, se uporablja
postopek kot za grozdje rdečih sort.
(4) Zagotoviti je treba, da je čvrsti del drozge (klobuk) v
stiku z grozdnim moštom.
(5) Pri tehnologiji pridelave vina PTP Cviček niso dovoljeni
pecljanje grozdja z vertikalnim pecljalnikom, prekinitev alkoholnega vrenja,
obdelava grozdja s pektolitičnimi encimi, topla maceracija drozge, maceracija
drozge z SO2 postopkom, dodajanje kisline v mošt ali vino, slajenje vina,
dodajanje kalijevega sorbata, izvajanje stabilizacije na tartrate z elektrolizo
ter obdelava s kationskimi izmenjevalci.
(6) Vino PTP Cviček mora biti stekleničeno hladno.
13. člen
(kemijska analiza vina)
(1) Kemijska analiza, s katero se merijo značilne lastnosti
vina PTP Cviček, in zahtevane vsebnosti snovi so:
1.     
dejanski alkohol: od 8,5 vol. % do 10,0 vol. %;
2.     
naravni alkohol: najmanj 8,5 vol. %;
3.     
vsebnost skupnih sladkorjev izraženih kot fruktoza in glukoza: do 2,5
g/l;
4.     
skupne kisline (izražene kot vinska kislina): od 5,5 g/l do 9,5 g/l;
5.     
hlapne kisline (izražene kot ocetna kislina): do 0,6 g/l;
6.     
skupni SO2: do 120 mg/l;
7.     
ekstrakt brez sladkorja: najmanj 17 g/l;
8.     
pepel: najmanj 1,4 g/l.
(2) Delež skupnega alkohola se izračuna kot vsota dejanskega
in potencialnega deleža alkohola.
14. člen
(vino v prometu)
(1) Vino PTP Cviček je lahko v prometu le originalno
polnjeno.
(2) Ne glede na prejšnji odstavek se lahko znotraj območja
vinorodnega okoliša Dolenjska ponuja vino PTP Cviček, ki ni originalno
polnjeno, v skladu z zakonom, ki ureja vino.
15. člen
(polnjenje vina)
(1) Vino PTP Cviček se polni v steklenice ali v večjo
embalažo.
(2) Volumen steklenic, v katere se polni vino PTP Cviček, je
0,187 litra, 0,375 litra, 0,75 litra, 1 liter ali 1,5 litra. Steklenice se
zamašijo z navojnimi zamaški ali zamaški iz plute.
(3) Volumen večje embalaže, v katero se polni vino PTP
Cviček, je od 20 do 50 litrov. Ta embalaža mora omogočati točenje preko točilne
naprave s pomočjo povečanega tlaka ali ustrezne črpalke, ki preprečuje
oksidacijo vina.
16. člen
(ocena vina)
(1) Preden gre vino PTP Cviček v promet, mora biti ocenjeno s
strani pooblaščene organizacije za oceno vina, ki je imenovana v skladu z
zakonom, ki ureja vino (v nadaljnjem besedilu: pooblaščena organizacija za
oceno vina).
(2) Sestavni del ocenjevanja vina PTP Cviček je vzorčenje
vina, ki ga v skladu s pravilnikom, ki ureja postopek in način ocenjevanja
mošta, vina in drugih proizvodov iz grozdja in vina, opravi predstavnik
pooblaščene organizacije za oceno vina.
(3) Pri organoleptični oceni, izvedeni v skladu s
pravilnikom, ki ureja postopek in način ocenjevanja mošta, vina in drugih
proizvodov iz grozdja in vina, mora vino PTP Cviček doseči najmanj 15,0 točke.
Pokuševalci vina morajo pred opravljanjem senzorične ocene dobiti podatek, da
ocenjujejo vino, ki glede na podatke iz registra pridelovalcev grozdja in vina
ter rezultate kemijske analize izpolnjuje pogoje, da bi ob ustrezni senzorični
oceni lahko nosilo geografsko označbo iz 3. člena tega pravilnika oziroma bilo
označeno z označbo iz prvega odstavka 18. člena tega pravilnika.
(4) Ne glede na zahtevano analizo parametrov iz pravilnika,
ki ureja postopek in način ocenjevanja mošta, vina in drugih proizvodov iz
grozdja in vina, se pri vinu PTP Cviček z analizo določijo parametri iz 13.
člena tega pravilnika.
(5) Sestavni del ocene iz tega člena je tudi leto do izteka
katerega je lahko vino PTP Cviček na trgu.
17. člen
(dajanje vina v promet)
(1) Vino PTP Cviček je lahko v prometu največ do izteka
koledarskega leta dve leti po oznaki letnika vina.
(2) Ne glede na prejšnji odstavek je neustekleničeno vino PTP
Cviček, namenjeno neposredni potrošnji, lahko v prometu največ do izteka
koledarskega leta eno leto po oznaki letnika vina.
18. člen
(označba vina)
(1) V prometu vina PTP Cviček je obvezna ena od naslednjih
označb:
-       
Cviček vino s priznanim tradicionalnim poimenovanjem Dolenjska ali
-       
Cviček vino PTP Dolenjska.
(2) Označbe geografskega porekla in kakovosti za vino PTP
Cviček, ki so drugačne od označb iz prejšnjega odstavka, niso dovoljene.
19. člen
(označba vinorodnega ožjega okoliša)
Ne glede na drugi odstavek prejšnjega člena se lahko za vino
PTP Cviček, ki je pri organoleptični oceni ocenjeno s 16,0 ali več točkami,
obvezni označbi iz prvega odstavka prejšnjega člena doda geografska označba
vinorodnega ožjega okoliša, kjer je bilo grozdje pridelano, v skladu s
pravilnikom, ki ureja seznam geografskih označb za vina.
20. člen
(letnik)
(1) Oznaka letnika vina PTP Cviček je enaka letu trgatve
grozdja, namenjenega pridelavi vina PTP Cviček.
(2) Oznaka letnika je za vino PTP Cviček obvezna.
(3) Vino, ki ne izpolnjuje pogojev za oznako letnika v skladu
z Delegirano uredbo 2019/33/EU, ne sme biti v prometu z označbo iz 18. člena
tega pravilnika.
21. člen
(drugi postopki pridelave)
Za postopke pridelave grozdja, mošta in vina ter za
označevanje vina PTP Cviček, ki niso določeni s tem pravilnikom, se uporabljajo
določbe pravilnikov, ki urejajo pridelavo, predelavo in promet kakovostnega
vina z zaščitenim geografskim poreklom.
PREHODNI IN KONČNI DOLOČBI
22. člen
(poraba zalog)
(1) Vino PTP Cviček, ki je pridelano, ocenjeno, označeno in v
embalaži v skladu s Pravilnikom o vinu z oznako priznanega tradicionalnega
poimenovanja – cviček (Uradni list RS, št. 3/00, 66/04 in 105/06 – ZVin), se
lahko trži do porabe zalog, vendar ne dlje kot do 31. decembra 2023.
(2) Neustekleničeno vino PTP Cviček, namenjeno neposredni
potrošnji, ki je pridelano in ocenjeno v skladu s Pravilnikom o vinu z oznako
priznanega tradicionalnega poimenovanja – cviček (Uradni list RS, št. 3/00,
66/04 in 105/06 – ZVin), se lahko trži do porabe zalog, vendar ne dlje kot do
31. decembra 2022.
23. člen
(vloga za začasno spremembo)
Vloge za začasno spremembo zahtevanih vsebnosti snovi v
grozdju ob trgatvi in v pridelanemu vinu, vložene do uveljavitve tega
pravilnika, se obravnavajo v skladu s tem pravilnikom.
24. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o vinu z oznako priznanega tradicionalnega poimenovanja – cviček (Uradni list
RS, št. 3/00, 66/04 in 105/06 – ZVin).
25. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije, določbe drugega odstavka 9. člena, petega odstavka
16. člena ter drugega in tretjega odstavka 20. člena tega pravilnika pa se
začnejo uporabljati za letnik vina 2023.
Št. 007-765/2021
Ljubljana, dne 25. marca 2022
EVA 2021-2330-0128
Dr. Jože Podgoršek
minister
za kmetijstvo, gozdarstvo in
prehrano