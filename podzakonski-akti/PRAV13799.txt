I. UVOD
1. člen
S tem pravilnikom se določajo kriteriji za sestavo komisij,
imenovanje članov in način dela komisij, natančnejši postopek pridobitve
dovoljenja za izvajanje rejniške dejavnosti, pogoji in postopek za znižanje
normativa in zvišanje plačila dela, pogoji za zvišanje oskrbnine, delo
individualne projektne skupine, vsebina in trajanje usposabljanja, natančnejši
pogoji za podelitev priznanj ter predpisuje vsebino obrazcev vlog, ki so
sestavni del tega pravilnika.
2. člen
Center za socialno delo po uradni dolžnosti pridobi podatke o
dejstvih, potrebnih za obravnavo vloge, iz lastne evidence in uradnih evidenc,
ki jih vodijo upravni in drugi državni organi, organi lokalnih skupnosti ali
drugi nosilci javnih pooblastil, razen če stranka to izrecno prepove.
II. KRITERIJI ZA SESTAVO KOMISIJ IN IMENOVANJE ČLANOV
3. člen
(1) Posamezne komisije se oblikujejo iz liste kandidatov za
imenovanje komisij (v nadaljnjem besedilu: lista kandidatov), ki jo vodi
ministrstvo, pristojno za družino.
(2) Lista kandidatov se za strokovne delavce centrov za
socialno delo za področje rejništva spreminja glede na razporeditev na delovno
mesto na področju rejništva. Rejniki in strokovno usposobljene osebe za delo z
otroki se na listo kandidatov uvrstijo za dobo štirih let in so lahko na listo
znova uvrščeni. Rejniki in strokovno usposobljene osebe za delo z otroki so
lahko na listi kandidatov najdalj osem zaporednih let.
1. Komisija za izbor kandidatov za izvajanje rejniške
dejavnosti
4. člen
(1) Komisija za izbor kandidatov za izvajanje rejniške dejavnosti
ima devet članov, od katerih so trije člani strokovni delavci centrov za
socialno delo za področje rejništva, trije člani rejniki in trije člani osebe,
ki so strokovno usposobljene za delo z otroki.
(2) Minister, pristojen za družino (v nadaljnjem besedilu:
minister) iz liste kandidatov imenuje člane komisije za izbor kandidatov za
izvajanje rejniške dejavnosti. Komisijo za izbor kandidatov za izvajanje
rejniške dejavnosti imenuje za štiri leta.
(3) Komisija za izbor kandidatov za izvajanje rejniške dejavnosti
na prvi seji izbere predsednika in namestnika predsednika.
5. člen
(1) Komisija za izbor kandidatov za izvajanje rejniške
dejavnosti je pri svojem delu samostojna.
(2) Komisija za izbor kandidatov za izvajanje rejniške
dejavnosti deluje in odloča na sejah ter je sklepčna, če je na seji prisotnih
najmanj pet članov. Komisija za izbor kandidatov za izvajanje rejniške
dejavnosti o svojem delu vodi zapisnik in odločitve sprejema s sklepi.
(3) Predsednik komisije za izbor kandidatov za izvajanje
rejniške dejavnosti sklicuje seje, jih vodi in določi zapisnikarja za posamezno
sejo. V njegovi odsotnosti opravlja to delo namestnik.
6. člen
(1) Komisija za izbor kandidatov za izvajanje rejniške
dejavnosti ima sedež na ministrstvu, pristojnem za družino (v nadaljnjem
besedilu: ministrstvo).
(2) Administrativno delo, ki je povezano z zbiranjem vlog,
sklicevanjem sej, pripravo gradiva komisije za izbor kandidatov za izvajanje
rejniške dejavnosti in arhiviranjem, vodi ministrstvo.
2. Komisija za določitev znižanega normativa in zvišanja
plačila dela
7. člen
(1) Komisija za določitev znižanega normativa in zvišanja
plačila dela odloča v sestavi treh članov. Odločitve sprejema s sklepi na
obrazcu R-3 – Znižanje normativa iz Priloge 1 in obrazcu R-4 – Zvišanje
plačila dela iz Priloge 2, ki sta sestavni del tega pravilnika.
(2) O pravici do znižanega normativa odloča komisija za
določitev znižanega normativa in zvišanja plačila dela, ki se oblikuje znotraj
vsake podskupine centrov za socialno delo (v nadaljnjem besedilu: podskupina)
iz liste kandidatov strokovnih delavcev centrov za socialno delo za področje
rejništva. Minister določi kateri centri za socialno delo sestavljajo posamezno
podskupino.
(3) Vsaka podskupina centrov za socialno delo med svojimi
člani izbere koordinatorja iz 23. člena tega pravilnika, ki vodi in usklajuje
komisijo za določitev znižanega normativa in zvišanja plačila dela ter po
potrebi sodeluje z drugimi petimi koordinatorji. Koordinator je izbran za eno
leto in je po preteku lahko znova izbran.
3. Komisija za priznanja
8. člen
(1) Komisija za priznanja ima devet članov, od katerih so
trije člani strokovni delavci centrov za socialno delo za področje rejništva,
trije člani rejniki in trije člani osebe, ki so strokovno usposobljene za delo
z otroki.
(2) Minister iz liste kandidatov imenuje komisijo za
priznanja. Komisijo za priznanja imenuje za štiri leta.
(3) Komisija za priznanja na prvi seji izbere predsednika in
namestnika predsednika.
9. člen
(1) Komisija za priznanja je pri svojem delu samostojna.
(2) Komisija za priznanja deluje in odloča na sejah ter je
sklepčna, če je na seji prisotnih najmanj pet članov. Komisija za priznanja o
svojem delu vodi zapisnik in predlaga ministru rejnike za podelitev priznanj.
(3) Predsednik komisije za priznanja sklicuje seje, jih vodi
in določi zapisnikarja za posamezno sejo. V njegovi odsotnosti to delo opravlja
namestnik.
10. člen
(1) Komisija za priznanja ima sedež na ministrstvu.
(2) Administrativno delo, ki je povezano z zbiranjem vlog,
sklicevanjem sej, pripravo gradiva komisije za priznanja in arhiviranjem, vodi
ministrstvo.
III. POSTOPEK IZBORA KANDIDATOV ZA IZVAJANJE REJNIŠKE
DEJAVNOSTI
11. člen
(1) Oseba, ki želi izvajati rejniško dejavnost, vloži vlogo
za pridobitev dovoljenja za izvajanje rejniške dejavnosti na obrazcu R-1 –
Vloga za pridobitev dovoljenja za izvajanje rejniške dejavnosti iz Priloge
3, ki je sestavni del tega pravilnika.
(2) Vlogi priloži dokazilo o zaključeni izobrazbi in kratko
predstavitev sebe ter družine.
12. člen
Pri pripravi ocene o primernosti kandidata in njegove družine
(v nadaljnjem besedilu: ocena) strokovni delavec opravi obisk na domu kandidata
za izvajanje rejniške dejavnosti (v nadaljnjem besedilu: kandidat) ter razgovor
z njim in njegovo družino, s čimer pridobi podatke za pripravo ocene, hkrati pa
kandidata in njegovo družino seznani z rejništvom.
13. člen
(1) Pri pripravi ocene kandidata center rejnika ugotovi
materialne pogoje in primernost bivalnih pogojev celotne družine, še posebej
prostorov in opreme, namenjene otroku ali otrokom, ki bi jih sprejeli v
rejništvo. Center rejnika preveri tudi rejnikove kandidatove osebnostne
lastnosti in zmožnosti vzpostavljanja primernega odnosa z otrokom.
(2) Iz ocene izhajajo:
-       
motivi za izvajanje rejništva,
-       
kandidatove osebnostne lastnosti, ki so pomembne za izvajanje rejništva,
-       
opis priprave družine na otroka (odnosi, komunikacija in vzdušje v
družini),
-       
pripravljenost kandidata za sodelovanje v individualni projektni
skupini,
-       
zapis o kandidatovem razumevanju rejniškega sistema in vloge rejnika kot
sodelavca socialne službe.
14. člen
Center rejnika pošlje vse prejete vloge kandidatov skupaj s
prilogami in z dokazili o izpolnjevanju pogojev iz 5. in 6. člena Zakona o
izvajanju rejniške dejavnosti (Uradni list RS, št. 110/02, 56/06 – odl. US,
114/06 – ZUTPG, 96/12 – ZPIZ-2, 109/12 in 22/19; v nadaljnjem besedilu: zakon)
ministrstvu do roka, ki ga to določi vsako leto, skupaj s potrebnim številom
novih rejnikov.
15. člen
(1) Izbor kandidatov opravi komisija za izbor kandidatov za
izvajanje rejniške dejavnosti.
(2) Komisija za izbor kandidatov za izvajanje rejniške
dejavnosti obravnava vse vloge, prejete v razpisanem roku in med kandidati
izbere določeno število novih rejnikov v skladu z 10. in 12. členom zakona.
(3) Pri izboru kandidatov komisija za izbor kandidatov za
izvajanje rejniške dejavnosti, poleg razpisanega števila potrebnih novih
rejnikov, upošteva tudi pokritost celotne države.
16. člen
(1) Komisija za izbor kandidatov za izvajanje rejniške
dejavnosti vodi zapisnik, iz katerega je razvidno, kateri kandidati so bili
izbrani.
(2) Ministrstvo o izboru obvesti center rejnika.
17. člen
(1) Izbrane kandidate ministrstvo po v celoti zaključenem
usposabljanju vpiše v evidenco izdanih dovoljenj.
(2) Ne glede na prejšnji odstavek, center rejnika na podlagi
izvršljive odločbe o namestitvi otroka v rejništvo k sorodniku ali osebi, ki ni
otrokov sorodnik, izdane na podlagi 14. člena zakona, le tega vpiše v evidenco
izdanih dovoljenj, četudi še ni zaključil usposabljanja, določenega v 12. členu
zakona.
18. člen
(1) Izbris iz evidence izdanih dovoljenj opravi ministrstvo
na pisni predlog rejnika ali centra rejnika, v skladu s 16. členom zakona.
(2) Ne glede na prejšnji odstavek, rejnika, ki je vpisan v
evidenco izdanih dovoljenj na podlagi izvršljive odločbe o namestitvi otroka v
rejništvo, izdane na podlagi 14. člena zakona, iz evidence izbriše center
rejnika.
IV. IZVAJANJE REJNIŠKE DEJAVNOSTI KOT POKLIC IN POSTOPEK ZA
ZNIŽANJE NORMATIVA
1. Vloga, vpis v register in izbris iz registra
19. člen
Rejnik, ki želi izvajati rejniško dejavnost kot poklic, vloži
vlogo za izvajanje rejniške dejavnosti kot poklic pri centru rejnika na obrazcu
R-2 – Vloga za izvajanje rejniške dejavnosti kot poklic iz Priloge 4, ki
je sestavni del tega pravilnika.
20. člen
(1) Center rejnika pošlje vlogo za izvajanje rejniške
dejavnosti kot poklic, skupaj z dokazili o izpolnjevanju pogojev iz 18. člena
zakona ministrstvu.
(2) Rejnike, ki izpolnjujejo pogoje iz 18. člena zakona,
ministrstvo vpiše v register za izvajanje rejniške dejavnosti kot poklic (v
nadaljnjem besedilu: register). Potrdilo o vpisu v register pošlje centru
rejnika in rejniku.
21. člen
(1) Rejnike, ki so vpisani v register, center rejnika prijavi
v obvezno socialno zavarovanje.
(2) Rejnike, ki ne izpolnjujejo pogojev iz 21. člena zakona,
center rejnika odjavi iz obveznega socialnega zavarovanja in o tem obvesti
ministrstvo.
2. Postopek za znižanje normativa
22. člen
Skupni predlog za znižani normativ pripravita center rejnika
in center za socialno delo, ki je v skladu z določbami zakona, ki ureja
socialno varstvo, krajevno pristojen za mladoletno osebo (v nadaljnjem
besedilu: center otroka), ki ga center rejnika, na obrazcu R-3 – Znižanje
normativa, pošlje koordinatorju podskupine centra rejnika.
23. člen
Naloge koordinatorja podskupine so:
-       
sprejetje predloga,
-       
določitev komisije za znižanje normativa in zvišanje plačila dela iz 7.
člena tega pravilnika,
-       
zagotovitev, da se predlogi pravočasno obravnavajo,
-       
vrnitev dokumentacije skupaj s sklepom komisije za znižanje normativa in
zvišanje plačila dela centru rejnika,
-       
vodenje evidence obravnavanih zadev v njegovi podskupini,
-       
sporočanje vseh sprememb glede liste kandidatov za posamezno podskupino
ministrstvu.
24. člen
(1) Razlog za znižanje normativa je obseg dela, ki ga ima
rejnik pri izvajanju rejništva za:
-       
otroka z motnjami v duševnem razvoju,
-       
otroka s telesno prizadetostjo,
-       
otroka z vedenjskimi in osebnostnimi motnjami,
-       
otroka s čustvenimi motnjami,
-       
otroka s hudimi prilagoditvenimi težavami,
-       
hudo bolnega otroka,
-       
otroka, ki je doživel zlorabo.
(2) O znižanem normativu odloči komisija za znižanje
normativa in zvišanje plačila tudi v primerih izvajanja vikend rejništva,
rejništva med počitnicami ter izvajanja rejništva zaradi usposabljanja.
V. POGOJI ZA ZNIŽANJE ALI ZVIŠANJE REJNINE
25. člen
(1) Za posameznega otroka center otroka in rejnik skleneta
rejniško pogodbo.
(2) O spremembah pravic in obveznosti pogodbeni stranki
skleneta aneks k rejniški pogodbi.
1. Znižanje rejnine
26. člen
(1) Šteje se, da otrok biva v rejniški družini v obdobju, kot
je določeno v rejniški pogodbi, ne glede na njegovo morebitno začasno odsotnost
iz rejniške družine.
(2) Če je otrok iz rejniške družine odsoten več kot 30 dni
neprekinjeno zaradi zdravljenja, preživljanja počitnic ali podobnih razlogov,
se rejniku izplača rejnina v višini plačila dela.
2. Zvišanje oskrbnine
27. člen
Rejnik je upravičen do zvišanja oskrbnine v višini 25
odstotkov materialnih stroškov ob izrednih izdatkih za potrebe otroka,
povezanih z:
-       
izobraževalnim procesom otroka,
-       
interesnimi dejavnostmi otroka,
-       
zdravjem otroka (pogosti obiski pri specialistih, zdravljenje, povezano
s stroški, ortopedski pripomočki), če za otroka ni določena pravica do dodatka
za nego, določena s predpisi, ki urejajo družinske prejemke,
-       
drugimi posebnimi obravnavami otroka,
-       
stroški obiskovanja matične družine, če ta živi v oddaljenem kraju in ne
more zagotavljati za to potrebnih sredstev.
28. člen
Pravica do zvišanja oskrbnine se dodeli začasno in se lahko
podaljšuje. Center otroka enkrat letno preveri upravičenost do zvišanja
oskrbnine.
3. Zvišanje plačila dela
29. člen
(1) Predlog za zvišanje plačila dela pripravi center otroka
na obrazcu R-4 – Zvišanje plačila dela in ga pošlje koordinatorju
podskupine centra otroka. Predlogu priloži obrazložitev.
(2) Naloge koordinatorja so enake, kot so določene v 23.
členu tega pravilnika.
30. člen
(1) Razlog za zvišanje plačila dela je v obsegu dela, ki ga
ima rejnik pri izvajanju rejništva za otroke iz 24. člena tega pravilnika.
(2) Rejniku se plačilo dela zviša za 25 odstotkov, kadar gre
za zmerno povečani obseg dela z otrokom ali za 50 odstotkov, kadar gre za močno
povečani obseg dela z otrokom.
31. člen
O pravici do zvišanega plačila dela odloča komisija za
določitev znižanega normativa in zvišanja plačila dela.
32. člen
Pravica do zvišanega plačila dela se dodeli največ za eno
leto in se lahko podaljšuje, dokler obstajajo razlogi.
VI. INDIVIDUALNA PROJEKTNA SKUPINA
33. člen
Center otroka za vsakega otroka v skladu s 35. členom zakona
sestavi individualno projektno skupino za izdelavo individualnega načrta
izvajanja rejništva, spremljanje izvajanja rejništva ter načrtovanje prenehanja
rejništva.
34. člen
(1) Individualna projektna skupina spremlja predvsem čustveni
razvoj in vedenje otroka, zdravje otroka, odnose v rejniški družini, odnose z
matično družino, odnose z vrstniki ter izobraževanje oziroma poklicno
usposabljanje otroka.
(2) V individualni projektni skupini se sprejemajo dogovori o
določenih nalogah posameznih sodelujočih in dogovarjajo o stikih.
35. člen
(1) Individualna projektna skupina se prvič sestane v čim
krajšem času, najpozneje pa mesec dni po namestitvi otroka v rejniško družino.
(2) Na prvem srečanju sodelujoči individualne projektne
skupine določijo okvirni načrt izvajanja rejništva, ki ga dopolnjujejo in
spreminjajo v skladu s potrebami otroka.
36. člen
Strokovni delavec centra otroka zagotavlja, da so vsi
sodelujoči individualne projektne skupine seznanjeni z vsemi pomembnimi
informacijami glede posameznega rejništva. Ob pomembnih odločitvah za otroka
skliče strokovni delavec centra otroka sestanek individualne projektne skupine.
37. člen
Srečanja individualne projektne skupine se lahko izvajajo v
rejniški družini, matični družini, na centru za socialno delo ali v kakšni drugi
ustanovi, pri čemer se upoštevajo objektivne možnosti in obveznosti vseh
sodelujočih individualne projektne skupine.
VII. VSEBINA, IZVAJALEC IN TRAJANJE USPOSABLJANJA
1. Usposabljanje kandidatov za izvajanje rejniške
dejavnosti
38. člen
(1) Po v celoti zaključenem usposabljanju kandidat pridobi
dovoljenje za izvajanje rejniške dejavnosti.
(2) Ne glede na prejšnji odstavek center rejnika sorodnika
ali osebo, ki ni otrokov sorodnik, h kateri je na podlagi izvršljive sodne
odločbe v skladu s 14. členom zakona nameščen otrok, vpiše v evidenco izdanih
dovoljenj ter jo napoti na obvezno usposabljanje. Center rejnika pošlje
izvajalcu usposabljanja rejnikovo ime in priimek ter naslov stalnega
prebivališče na podlagi predhodno pridobljenega soglasja rejnika. Izvajalec
usposabljanja na prvo naslednje usposabljanje povabi vse rejnike, ki jih je na
usposabljanje pisno napotil center za socialno delo.
39. člen
Usposabljanje kandidatov izvaja Skupnost centrov za socialno
delo Slovenije.
40. člen
(1) Usposabljanje traja od 10 do 12 ur.
(2) Program usposabljanja oblikuje Skupnost centrov za
socialno delo Slovenije v sodelovanju s Fakulteto za socialno delo Univerze v
Ljubljani.
41. člen
Program usposabljanja za izvajanje rejniške dejavnosti zajema
naslednje vsebinske sklope:
-       
koncept rejništva v socialnem delu; predstavitev rejniškega sistema in
individualne projektne skupine; sodelovanje z matično družino;
-       
poglavja iz razvojne psihologije; čustvene potrebe otroka; čustvene
potrebe otroka, nameščenega v rejništvo;
-       
poglavja iz psihologije družine.
2. Usposabljanje rejnikov
42. člen
(1) Rejnik se najmanj enkrat v petih letih udeleži obveznega
usposabljanja, določenega v prvem odstavku 28. člena zakona.
(2) Po v celoti zaključenem usposabljanju prejme rejnik
potrdilo o udeležbi na usposabljanju.
43. člen
Usposabljanje rejnikov izvaja Skupnost centrov za socialno
delo Slovenije.
44. člen
(1) Usposabljanje traja od 20 do 25 ur in vsebuje predavanja,
delavnice ter skupinske pogovore o lastnih izkušnjah.
(2) Program usposabljanja oblikuje Skupnost centrov za
socialno delo Slovenije v sodelovanju s Fakulteto za socialno delo Univerze v
Ljubljani.
45. člen
Program usposabljanja rejnikov zajema naslednje vsebinske
sklope:
-       
poglabljanje znanja o otroku in njegovem razvoju; poglavja o posebnih
potrebah otrok; razumevanje posebnosti položaja otroka;
-       
psihologija družine; družina in vzgoja; pogoji, ki morajo biti
zagotovljeni v družini, da ima otrok dovolj dobre možnosti za razvoj; rejniška
družina; sodelovanje med rejniško družino in matično družino;
-       
izobraževanje rejnikov kot sodelavcev v socialnodelavskih projektih
pomoči; načrt individualne projektne skupine; socialno delo z družino in
rejniški sistem; novi načela v socialnem delu; pomen skupin za samopomoč.
VIII. POGOJI IN POSTOPEK ZA PODELITEV PRIZNANJ
46. člen
Priznanja kot posebno obliko družbenega priznanja rejnikom za
izjemne uspehe za delo na področju rejništva podeljuje v imenu Republike
Slovenije minister.
47. člen
(1) Ministrstvo vsako leto obvesti vse centre za socialno
delo o datumu, do katerega je potrebno poslati predloge za kandidate za
priznanja. Centri za socialno delo o tem seznanijo vse zainteresirane na
njihovem območju.
(2) Predlagatelji pošljejo predloge s priporočeno pošto na
naslov ministrstva do roka, ki ga določi ministrstvo, s pripisom »Komisija za
priznanja – rejništvo«.
48. člen
Priznanja za izjemno zavzeto in uspešno izvajanje rejništva
se podelijo rejnikom, katerih delo pomeni prispevek k bolj kakovostnemu dvigu
rejništva v Republiki Sloveniji. Predlagani rejnik:
-       
dela na področju rejništva najmanj dve leti,
-       
vestno izpolnjuje rejniške pogodbe,
-       
je pri svojem delu motiviran (omogoča otrokom dejavnosti, spodbuja
sodelovanje z drugimi ustanovami, društvi, šolo, zdravstvom; se posebej
angažira pri stikih z matično družino; sprejema drugačnost matične družine in
otroka; omogoča razvoj vseh otrokovih zmožnosti),
-       
je pri delu preudaren, samostojen, v težjih situacijah se zna ustrezno
odločiti,
-       
se vključuje v dejavnosti, ki jih v zvezi z izvajanjem rejniške
dejavnosti organizirajo centri za socialno delo,
-       
aktivno sodeluje v individualnih projektnih skupinah,
-       
zavzeto deluje na širšem področju rejništva (npr. objava prispevka o
rejništvu, delovanje v skupini rejnikov, sodeluje pri pozitivni promociji
rejništva),
-       
je imel v rejništvu več otrok.
49. člen
Predlog za priznanje vsebuje poleg osebnih podatkov o
kandidatu tudi utemeljitev predloga, v katerem je opisano delo kandidata v
skladu z merili iz prejšnjega člena pravilnika. Predlagatelj lahko predlogu
priloži tudi mnenja posameznikov, skupin, društev ali ustanov, ki podpirajo
predlog.
50. člen
(1) Komisija za priznanja obravnava vse popolne predloge,
prejete v razpisanem roku.
(2) Na podlagi prejete dokumentacije komisija za priznanja
prouči utemeljenost predlogov in za kandidate, ki so po merilih iz 48. člena
tega pravilnika dosegli najpomembnejše uspehe na področju rejništva, pripravi
predlog za podelitev priznanj z utemeljitvijo.
(3) O končnem izboru odloči minister.
IX. KONČNI DOLOČBI
51. člen
Z dnem uveljavitve tega pravilnika preneha veljati Pravilnik
o pogojih in postopkih za izvajanje Zakona o izvajanju rejniške dejavnosti
(Uradni list RS, št. 54/03, 78/08 in 18/13).
52. člen
Ta pravilnik začne veljati petnajsti dan po objavi v Uradnem
listu Republike Slovenije.
Št. 0072-6/2019
Ljubljana, dne 9. decembra 2019
EVA 2019-2611-0036
Mag. Ksenija Klampfer
ministrica 
za delo, družino, 
socialne zadeve in enake možnosti

Priloga
1: Obrazec R-3 – Znižanje normativa 
Priloga
2: Obrazec R-4 – Zvišanje plačila dela 
Priloga
3: Obrazec R-1 – Vloga za pridobitev dovoljenja za izvajanje rejniške dejavnosti
Priloga
4: Obrazec R-2 – Vloga za izvajanje rejniške dejavnosti kot poklic 