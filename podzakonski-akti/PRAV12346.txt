I. SPLOŠNE DOLOČBE
1. člen
(vsebina)
Ta pravilnik določa pogoje, ki jih morajo izpolnjevati
izvajalci usposabljanja o ravnanju z  orožjem (v nadaljnjem besedilu: izvajalec
usposabljanja) in člani komisije za preizkus znanja o ravnanju z orožjem,
program usposabljanja o ravnanju z orožjem (v nadaljnjem besedilu: program
usposabljanja) ter način in postopek opravljanja preizkusa znanja o ravnanju z
orožjem (v nadaljnjem besedilu: preizkus znanja).
2. člen
(namen preizkusa znanja)
(1) S preizkusom znanja se preveri, ali je kandidat
sposoben samostojno, odgovorno in varno posedovati, nositi ali prenašati
strelno orožje v skladu s predpisi.
(2) Preizkusa znanja iz tega pravilnika ni treba opravljati
osebam iz sedmega odstavka 19. člena Zakona o orožju (Uradni list RS, št. 23/05
– uradno prečiščeno besedilo, 85/09 in 125/21; v nadaljnjem besedilu: Zakon o
orožju) in osebi, ki na podlagi dovoljenja za zbiranje orožja zbira le hladno
orožje.
II. IZVAJALCI USPOSABLJANJA
3. člen
(splošni pogoji za izvajalce usposabljanj)
(1) Izvajalci usposabljanja so lahko pravne osebe in
samostojni podjetniki posamezniki, ki izpolnjujejo pogoje iz 4., 5. in 6. člena
tega pravilnika, opredelijo program usposabljanja v skladu s tem pravilnikom in
pridobijo dovoljenje iz drugega odstavka tega člena.
(2) Izpolnjevanje zahtev iz prejšnjega odstavka
ugotavlja ministrstvo, pristojno za notranje zadeve (v nadaljnjem besedilu:
ministrstvo), ki izvajalcu usposabljanja izda dovoljenje. Dovoljenje
ministrstvo odvzame, če ugotovi, da izvajalec usposabljanja ne izpolnjuje več
pogojev, ter mu naloži, da v roku osmih dni izroči ministrstvu evidence, ki jih
mora voditi po tem pravilniku.
4. člen
(osebni pogoji)
Odgovorna oseba izvajalca usposabljanja mora izpolnjevati pogoje
iz 1., 2. in 3. točke drugega odstavka 14. člena Zakona o orožju.
5. člen
(prostorski oziroma tehnični pogoji)
Izvajalec usposabljanja mora zagotoviti naslednje prostorske in
tehnične pogoje:
-       
učilnico za izvajanje usposabljanja iz 8. člena ter prve, druge in
četrte alineje 9. člena tega pravilnika, ki mora biti funkcionalno opremljena
tako, da omogoča nemoteno učenje odraslih, ali strojno in programsko opremo za
izvajanje usposabljanja iz 8. člena ter prve, druge in četrte alineje 9. člena
tega pravilnika na daljavo, če to omogočajo način in metode usposabljanja, kot
so opredeljene v programu usposabljanja iz tretjega odstavka 7. člena tega
pravilnika;
-       
v učilnici mora biti na kandidata na razpolago najmanj 1,5 m²
delovne površine in za predavatelja najmanj 3 m² delovne površine, velikost
učilnice pa ne sme biti manjša od 20 m²;
-       
učilnica mora biti opremljena z optičnim medijem ter učnimi sredstvi in
pisarniško opremo, ki omogoča nemoteno učno delo predavatelja in slušateljev;
-       
civilno strelišče ali pogodbo o najemu takega civilnega strelišča;
-       
najmanj pet kosov različnih tipov/vrst kratkocevnega orožja in vsaj tri
kose različnih tipov/vrst dolgocevnega orožja.
6. člen
(kadrovski pogoji)
(1) Predavatelj teme o poznavanju zakonodaje iz 8. člena
tega pravilnika mora imeti izobrazbo, pridobljeno po visokošolskih študijskih
programih za pridobitev izobrazbe najmanj prve stopnje oziroma raven izobrazbe,
pridobljene po študijskih programih, ki v skladu z zakonom ustreza izobrazbi
najmanj prve stopnje.
(2) Predavatelj teme o nudenju prve pomoči pri ranah s
strelnim orožjem mora imeti najmanj srednjo strokovno izobrazbo po
izobraževalnem programu Zdravstvena nega, izobrazbo, pridobljeno po
izobraževalnih programih, ki v skladu z zakonom ustreza izobraževalnemu
programu Zdravstvena nega, ali srednješolsko izobrazbo in najmanj pet let
delovnih izkušenj s strokovnega področja prve pomoči.
(3) Predavatelj teme varnega rokovanja z orožjem in
inštruktor praktičnega dela usposabljanja mora imeti najmanj srednjo raven
izobrazbe in potrdilo registrirane strelske zveze, policije ali ministrstva,
pristojnega za šport, da je aktivni strokovni delavec v športnem strelstvu
oziroma strelski inštruktor ali aktivni športni strelski sodnik in ima ustrezna
znanja o delovanju in rokovanju z različnimi vrstami orožja.
III. PROGRAM USPOSABLJANJA
7. člen
(obseg programa in izdaja potrdila o opravljenem
usposabljanju)
(1) Program usposabljanja obsega teoretični in praktični
del usposabljanja.
(2) Teoretični del usposabljanja obsega najmanj deset
pedagoških ur, praktični del usposabljanja pa najmanj pet pedagoških ur.
(3) Izvajalec usposabljanja mora zagotoviti program
usposabljanja v obsegu, ki je predpisan s tem pravilnikom, ter opredeliti
način, metode usposabljanja in terminski plan usposabljanja po zahtevanih
sklopih oziroma temah, ki jih teoretični in praktični del usposabljanja
obsegata.
(4) Izvajalec usposabljanja mora datume in lokacije
usposabljanja objaviti na svojih spletnih straneh oziroma navesti, da bo
usposabljanje kandidatov iz 8. člena ter prve, druge in četrte alineje 9. člena
tega pravilnika potekalo na daljavo. Če se usposabljanje kandidatov izvede na
daljavo, mora izvajalec usposabljanja inšpektoratu, pristojnemu za notranje
zadeve, na njegovo zahtevo posredovati povezavo do usposabljanja.
(5) O opravljenem usposabljanju izvajalec kandidatu izda
potrdilo, ki je priloga prijave k preizkusu znanja o ravnanju z orožjem.
Potrdilo mora vsebovati: naziv in naslov izvajalca usposabljanja, ime, priimek
in naslov kandidata, obdobje opravljanja usposabljanja, število ur teoretičnega
in praktičnega dela usposabljanja, ki ga je kandidat opravil, in datum izdaje
potrdila.
8. člen
(teoretični del usposabljanja)
Teoretični del usposabljanja obsega naslednje sklope:
1.     
poznavanje predpisov:
- 
Ustave Republike Slovenije: 17., 18., 19. in 34. člen,
- 
Zakona o orožju in na njegovi podlagi izdanih podzakonskih aktov,
- 
Kazenskega zakonika (Uradni list RS, št. 50/12 – uradno prečiščeno
besedilo, 6/16 – popr., 54/15, 38/16, 27/17, 23/20, 91/20, 95/21 in 186/21), in
sicer poglavja: Splošne določbe o kaznivem dejanju, Varnostni ukrepi, (vrste
varnostnih ukrepov, odvzem predmetov), Kazniva dejanja zoper življenje in telo
(115., 116., 117., 118., 122., 123., 124., 127. člen), Kazniva dejanja zoper
človekove pravice in svoboščine (132., 133., 134., 134.a, 135., 135.a člen),
Kazniva dejanja zoper premoženje (204., 205., 206., 207., 213., 220. člen),
Kazniva dejanja zoper javni red in mir (296., 298., 299., 300., 306., 307. člen),
- 
predpisov, ki urejajo varstvo javnega reda in miru in javna zbiranja;
2.     
poznavanje osnov nudenja prve pomoči pri ranah s strelnim orožjem;
3.     
poznavanje orožja in varno ravnanje z orožjem:
- 
tehnične lastnosti posameznih vrst/tipov kratkocevnega in dolgocevnega
orožja,
- 
razstavljanje in sestavljanje orožja ter vzdrževanje orožja,
- 
poznavanje pravil varnega ravnanja z orožjem,
- 
uporaba zaščitnih sredstev pri streljanju.
9. člen
(praktični del usposabljanja)
Praktični del usposabljanja obsega:
-       
sestavo orožja in varno ravnanje z orožjem;
-       
razstavljanje in sestavljanje orožja;
-       
pravilno ravnanje pri uporabi orožja (streljanje in odpravljanje zastojev);
-       
uporabo zaščitnih sredstev.
IV. PREIZKUS ZNANJA TER IZDAJA POTRDILA O OPRAVLJENEM
PREIZKUSU ZNANJA
10. člen
(komisija za preizkus znanja)
(1) Preizkus znanja izvaja komisija za preizkus znanja (v
nadaljnjem besedilu: komisija). Predsednika, enega ali več namestnikov
predsednika in člane komisije imenuje minister, pristojen za notranje zadeve,
izmed javnih uslužbencev ministrstva in strokovnjakov, ki jih za člane komisij
predlagajo strelske športne organizacije, ki so članice Olimpijskega komiteja
Slovenije – Združenja športnih zvez ali mednarodno in uradno priznane strelske
športne zveze ali strelske organizacije, ki ima status nevladne organizacije v
javnem interesu na področju obrambe ali športa (v nadaljnjem besedilu:
registrirane strelske organizacije), in izvajalci usposabljanja. Posamezna
registrirana strelska organizacija lahko predlaga enega kandidata, posamezen
izvajalec usposabljanja pa lahko predlaga največ dva kandidata za člana
komisije iz prejšnjega stavka.
(2) Predsednik, namestnik predsednika in člani komisije
morajo aktivno obvladati slovenski jezik. Predsednik komisije oziroma njegov
namestnik ter člani komisije, ki so predstavniki ministrstva, morajo
izpolnjevati pogoje iz prvega odstavka 6. člena tega pravilnika ter imeti
opravljen preizkus znanja o ravnanju z orožjem iz 19. člena Zakona o orožju,
ostali člani komisije iz prejšnjega odstavka pa morajo izpolnjevati pogoje iz
tretjega odstavka 6. člena tega pravilnika.
(3) Kandidati opravljajo preizkus znanja pred tremi člani
komisije iz prvega odstavka tega člena, pri čemer mora biti en član predstavnik
ministrstva. Komisijo za posamezen preizkus znanja sestavi predsednik komisije
iz prvega odstavka tega člena oziroma njegov namestnik izmed predstavnikov
registriranih strelskih organizacij, izvajalcev usposabljanja in predstavnikov
ministrstva na podlagi predhodnega pisnega obvestila izvajalca usposabljanja,
da se izvede preizkus znanja o ravnanju z orožjem. Če v komisijo za posamezen
preizkus znanja ni imenovan član, ki je predstavnik izvajalca usposabljanja,
ima predstavnik izvajalca usposabljanja možnost spremljati potek preizkusa
znanja.
(4) Ne glede na določbo prejšnjega odstavka kandidat opravlja
posebni del praktičnega preizkusa znanja pred predstavnikom izvajalca
usposabljanja, ki je član komisije iz prvega odstavka tega člena.
(5) Za pravilen potek posameznega preizkusa znanja je
odgovoren predsednik komisije za posamezen preizkus znanja. Za vodenje,
načrtovanje in usmerjanje dela članov komisije je odgovoren predsednik komisije
iz prvega odstavka tega člena oziroma njegov namestnik.
(6) Izvajalec usposabljanja, pri katerem poteka preizkus
znanja, mora poskrbeti za zadostno število zapisnikov o preizkusu znanja o
ravnanju z orožjem in potrdil o opravljenem preizkusu ter zagotoviti ustrezno
administrativno pomoč komisiji.
(7) Predsednik komisije iz prvega odstavka tega člena mora ob
zaključku koledarskega leta ministrstvu posredovati poročilo o delu komisije.
11. člen
(plačilo komisije)
(1) Predsedniku in članom komisije pripada plačilo za
delo in povračilo stroškov v zvezi z delom v komisiji v višini, ki jo določi
minister, pristojen za notranje zadeve.
(2) Plačilo za delo in povračilo stroškov iz prejšnjega
odstavka plača izvajalec usposabljanja.
12. člen
(pogoji za opravljanje preizkusa znanja)
(1) Kandidat se lahko prijavi k opravljanju preizkusa
znanja po zaključku usposabljanja.
(2) Kandidat pošlje prijavo za opravljanje preizkusa
znanja z njegovimi osebnimi podatki izvajalcu usposabljanja na obrazcu iz
priloge 1, ki je sestavni del tega pravilnika.
(3) Izvajalec usposabljanja, ki sprejme prijavo za preizkus
znanja, mora ministrstvo in kandidata pisno obvestiti o datumu preizkusa znanja
najmanj deset dni pred izvedbo preizkusa znanja.
(4) Preizkus znanja se izvede, če je k preizkusu znanja
prijavljenih najmanj deset kandidatov.
(5) Ne glede na prejšnji odstavek se preizkus
teoretičnega dela in splošnega dela praktičnega dela znanja izvede najkasneje v
40 dneh po končanem usposabljanju kandidata. K preizkusu znanja pred posamezno
komisijo lahko pristopi največ 30 kandidatov.
(6) Ne glede na četrti odstavek tega člena se preizkus
posebnega praktičnega dela znanja izvede najkasneje v 30 dneh po podani zahtevi
za opravljanje posebnega dela praktičnega dela preizkusa znanja.
13. člen
(obseg preizkusa znanja)
(1) Preizkus znanja obsega teoretični in praktični del.
(2) Kandidat mora najprej uspešno opraviti teoretični
del preizkusa znanja, da lahko pristopi k praktičnemu delu.
14. člen
(teoretični del preizkusa znanja)
(1) Teoretični del preizkusa znanja obsega pisni in
ustni del. Ne glede na prejšnji stavek lahko predsednik komisije za posamezen
preizkus znanja določi, da teoretični del preizkusa znanja obsega le ustni del.
(2) Pisni del obsega deset vprašanj iz posameznega
sklopa teoretičnega dela usposabljanja iz 8. člena tega pravilnika, pri
čemer mora kandidat vsaj na tri vprašanja odgovarjati opisno, ostala vprašanja
pa so podana v obliki obkroževanja pravilnega odgovora, ki je ovrednoten s
točkami. Ustni del vsebuje najmanj pet vprašanj iz sklopov teoretičnega dela
usposabljanja oziroma najmanj deset vprašanj iz posameznega sklopa teoretičnega
dela usposabljanja iz 8. člena tega pravilnika, če teoretični del preizkusa
znanja obsega le ustni del.
(3) Pisni del preizkusa znanja pripravi posamezna
komisija. Vprašanja iz sklopa prve pomoči pri strelnih ranah pripravi
predavatelj teme iz drugega odstavka 6. člena tega pravilnika in jih
dostavi komisiji.
(4) Teoretični del preizkusa znanja poteka v učilnici, ki jo
zagotovi izvajalec usposabljanja in izpolnjuje pogoje iz 5. člena tega pravilnika.
Predsednik komisije za posamezen preizkus znanja lahko določi, da teoretični
del preizkusa znanja poteka prek spletne učilnice oziroma na daljavo, če člani
komisije in kandidati razpolagajo s strojno in programsko opremo, ki omogoča
vidno, pisno in slušno komuniciranje med komisijo in kandidatom.
15. člen
(praktični del preizkusa znanja)
(1) Praktični del preizkusa znanja obsega splošni in
posebni del.
(2) Splošni del izvede kandidat z orožjem izvajalca
usposabljanja. Posebni del kandidat izvede s svojim orožjem, in sicer po vsaki
nabavi novega tipa/vrste orožja zaradi vpisa orožja v orožni list, pred izdajo
orožnega lista za nov tip/vrsto orožja ali pred vpisom novega tipa/vrste orožja
v orožni list oziroma pred potrditvijo pooblastila za nošenje orožja.
Posameznik, ki poseduje dovoljenje za zbiranje orožja, in posameznik, ki se mu
izda dovoljenje za posest orožja mora opraviti posebni del pred prvo izdajo
dovoljenja za nabavo streliva za posamezen tip/vrsto orožja. Šteje se, da ima
posameznik opravljen posebni del preizkusa za posamezen tip/vrsto orožja, če
ima tak tip/vrsto orožja vpisano v orožni list ali pa je za tak tip/vrsto
orožja že pridobil dovoljenje za nabavo streliva.
(3) Posebnega dela praktičnega dela preizkusa znanja ni
treba opravljati posameznikom pred potrditvijo pooblastila za prenos orožja in
posameznikom, ki nabavljajo orožje kategorije D iz prvega odstavka 3. člena
Zakona o orožju.
(4) Pri splošnem in posebnem delu praktičnega preizkusa
znanja kandidat izvede:
1.     
prikaz varnega rokovanja s praznim orožjem:
- 
varno jemanje iz embalaže in priprava za prenos orožja,
- 
kontrola orožja (napolnjeno, prazno),
- 
drža orožja (orožje obrnjeno v varno smer, prst izven branika orožja),
- 
prikaz delovanja vseh zunanjih krmilnih vzvodov na orožju,
- 
postopek polnjenja in praznjenja ter menjave nabojnikov,
- 
razstavljanje in sestavljanje orožja ter postopek čiščenja in
vzdrževanja;
2.     
rokovanje in streljanje z orožjem:
- 
izbira pravega streliva, med različnim strelivom,
- 
priprava orožja in pravilna drža orožja,
- 
praktični prikaz odpravljanja zastojev,
- 
uporaba zaščitnih sredstev,
- 
izvajanje streljanja.
(5) Splošni del praktičnega dela preizkusa znanja se
opravi s kratkocevnim orožjem na civilnem strelišču. Uporablja se krožna tarča
velikosti 50x50 cm na razdalji 15 m. Kandidat izstreli tri strele za preizkus
in deset strelov za oceno. Strele za preizkus izstreli kandidat v petih
minutah, strele za oceno pa v desetih minutah.
(6) Pri posebnem delu praktičnega dela preizkusa znanja
se streljanje opravi z orožjem kandidata na civilnem strelišču, ki je za tako
orožje primerno. Tarčo, razdaljo, število strelov in čas streljanja določi
predstavnik izvajalca usposabljanja, pri katerem kandidat opravlja posebni del
praktičnega dela preizkusa znanja.
16. člen
(čas trajanja preizkusa znanja)
(1) Pisni del teoretičnega preizkusa znanja lahko traja
največ 45 minut in ga opravljajo vsi prijavljeni kandidati hkrati.
(2) Ustni del teoretičnega dela preizkusa znanja za
posameznega kandidata lahko traja največ 25 minut.
(3) Pri praktičnem delu preizkusa znanja mora kandidat
na znak člana komisije opraviti posamezna dejanja iz 1. točke četrtega odstavka
prejšnjega člena, pri čemer mora sproti razlagati svoje ravnanje.
(4) Dejanja iz 2. točke četrtega odstavka 15. člena
tega pravilnika začne kandidat izvajati na znak, nadaljuje pa jih samostojno
vključno z izvedbo streljanja.
(5) Praktični del preizkusa znanja lahko traja največ 30
minut.
17. člen
(ocenjevanje)
(1) Uspeh kandidata na teoretičnem in praktičnem delu
preizkusa znanja komisija oceni z »opravil« ali »ni opravil«.
(2) Kandidat opravi teoretični del preizkusa znanja, če
zbere pri pisnem delu najmanj 75 odstotkov možnih točk in uspešno opravi ustni
del teoretičnega dela preizkusa znanja. Kandidat, ki ni opravil pisnega dela,
ne more pristopiti k ustnemu delu teoretičnega dela preizkusa znanja.
(3) Kandidat opravi praktični del preizkusa znanja, če
je varno rokoval z orožjem in upošteval varnostne ukrepe, pri streljanju pa je
dosegel več kot 30 odstotkov možnih krogov.
18. člen
(izdaja potrdila o opravljenem preizkusu znanja)
(1) Kandidatu, ki je opravil teoretični del in splošni
del praktičnega dela preizkusa znanja, se izda potrdilo na posebnem obrazcu iz
priloge 2, ki je sestavni del tega pravilnika.
(2) Kandidatu, ki je opravil posebni del praktičnega
preizkusa znanja, se izda potrdilo na posebnem obrazcu iz priloge 3, ki je
sestavni del tega pravilnika.
19. člen
(stroški opravljanja preizkusa znanja)
Stroške opravljanja preizkusa znanja mora kandidat poravnati izvajalcu
usposabljanja pred opravljanjem preizkusa znanja.
20. člen
(ponovno opravljanje preizkusa znanja)
(1) Kandidatu, ki ni opravil splošnega dela praktičnega
preizkusa znanja, ni treba ponovno opravljati teoretičnega dela preizkusa
znanja.
(2) Kandidatu, ki ni opravil posebnega dela praktičnega
preizkusa znanja, ni treba ponovno opravljati teoretičnega dela in splošnega
dela praktičnega preizkusa znanja.
21. člen
(vodenje zapisnika)
(1) O poteku teoretičnega in splošnega dela praktičnega
preizkusa znanja se vodi zapisnik. V zapisnik se poleg osebnih podatkov
kandidata (ime in priimek, datum in kraj rojstva, naslov prebivališča) vpiše še
datum opravljanja teoretičnega in splošnega dela praktičnega preizkusa znanja,
zaporedno številko preizkusa znanja, člane komisije, vprašanja iz ustnega dela
ter oceno. Zapisnik podpišejo prisotni člani komisije.
(2) V zapisnik o posebnem delu praktičnega preizkusa
znanja se poleg osebnih podatkov kandidata (ime in priimek, datum in kraj
rojstva, naslov prebivališča) vpiše še datum opravljanja posebnega dela
praktičnega preizkusa znanja, zaporedno številko preizkusa znanja, tip/vrsto
orožja, s katerim je bil opravljen preizkus znanja, člana komisije, podatke o
poteku posebnega dela praktičnega dela preizkusa znanja ter oceno. Zapisnik
podpiše član komisije.
(3) Izvajalec usposabljanja, pri katerem je potekalo
delo komisije, hrani zapisnik iz prvega in drugega odstavka tega člena v
evidenci izdanih potrdil o preizkusih znanja.
22. člen
(evidenca o opravljenih preizkusih znanja)
(1) Izvajalec usposabljanja, pri katerem je potekalo delo
komisije, vodi evidenco o opravljenih preizkusih znanja. Evidenca vsebuje
naslednje podatke:
1.     
podatke o kandidatu (ime in priimek, datum in kraj rojstva,
prebivališče),
2.     
datum opravljanja preizkusa znanja,
3.     
uspeh preizkusa znanja,
4.     
številka potrdila o preizkusu znanja,
5.     
vrsta orožja, s katerim je kandidat opravljal posebni del praktičnega
preizkusa znanja.
(2) Evidenca se vodi na obrazcu iz priloge 4, ki je sestavni
del tega pravilnika.
(3) Prijavnice in zapisniki o preizkusu znanja s prilogami se
hranijo pri izvajalcu usposabljanja, pri katerem je potekalo delo komisije.
23. člen
(varovanje osebnih podatkov)
Za zbiranje in varovanje osebnih podatkov veljajo določbe
predpisov, ki urejajo varstvo osebnih podatkov.
V. NADZORSTVO
24. člen
(črtan)

Priloga
1: Prijava za opravljanje preizkusa znanja o ravnanju z orožjem
Priloga
2: Potrdilo o opravljenem preizkusu znanja o ravnanju z orožjem
Priloga
3: Potrdilo o opravljenem posebnem delu praktičnega preizkusa znanja o ravnanju
z orožjem
Priloga
4: Evidenca o opravljenih preizkusih znanja

Pravilnik o usposabljanju in preizkusu znanja
o ravnanju z orožjem (Uradni list RS, št. 102/15) vsebuje naslednje prehodne in
končne določbe:
»VI. PREHODNE IN KONČNE DOLOČBE
25. člen
(prehodno obdobje)
(1) Izvajalci usposabljanja, ki že imajo dovoljenje za
usposabljanje, morajo zagotoviti izpolnjevanje pogojev iz II. poglavja tega
pravilnika in opredeliti program usposabljanja v skladu s tem pravilnikom v
šestih mesecih od uveljavitve tega pravilnika.
(2) Izvajalcu usposabljanja, ki v roku iz prejšnjega
odstavka ne zagotovi izpolnjevanja pogojev, se izdano dovoljenje odvzame.
26. člen
(prenehanje veljavnosti)
Z dnem uveljavitve tega pravilnika preneha veljati Pravilnik o
programu in načinu izvedbe preizkusa znanja o ravnanju z orožjem (Uradni list
RS, št. 21/01 in 99/01).
27. člen
(začetek veljavnosti)
Ta pravilnik začne veljati petnajsti dan po objavi v Uradnem listu
Republike Slovenije.«.

Pravilnik o spremembah in dopolnitvah
Pravilnika o usposabljanju in preizkusu znanja o ravnanju z orožjem (Uradni
list RS, št. 45/22) vsebuje naslednjo prehodno in
končno določbo:
»PREHODNA IN KONČNA DOLOČBA
12. člen
(imenovanje komisije)
(1) Minister, pristojen za notranje zadeve, imenuje komisijo
iz prvega odstavka 10. člena pravilnika v enem mesecu od uveljavitve tega
pravilnika.
(2) Kandidate za predsednika, enega ali več namestnikov
predsednika in člane komisije iz prvega odstavka 10. člena pravilnika se pozove
z javnim pozivom, ki se objavi na spletni strani ministrstva v osmih dneh po
uveljavitvi tega pravilnika.
(3) Do imenovanja komisije iz prejšnjega odstavka izvaja
preizkus znanja iz 10. člena pravilnika Komisija za preizkus znanja o ravnanju
z orožjem, ki jo je minister, pristojen za notranje zadeve, imenoval na podlagi
10. člena Pravilnika o usposabljanju in preizkusu znanja o ravnanju z orožjem
(Uradni list RS, št. 102/15).
13. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.«.