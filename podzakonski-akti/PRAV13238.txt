1. člen
(vsebina in področje urejanja pravilnika)
(1) Ta pravilnik določa:
1.     
zahteve glede določitve organizacije ordinacijskega časa izvajalca
zdravstvene dejavnosti (v nadaljnjem besedilu: izvajalec),
2.     
dostop do informacij o zdravstvenih delavcih in zdravstvenih sodelavcih,
3.     
oblike naročanja na zdravstvene storitve,
4.     
pacientove objektivne razloge, iz katerih je dopustna odpoved termina,
5.     
postopek prenaročanja v primeru odpovedi termina iz razloga na strani
izvajalca,
6.     
postopek uvrščanja na čakalni seznam in način njegovega upravljanja,
7.     
najdaljše dopustne čakalne dobe za posamezno vrsto zdravstvene storitve
glede na stopnjo nujnosti zdravstvene storitve,
8.     
vsebino in način poročanja izvajalcev.
(2) Ta pravilnik velja za izvajalce na primarni,
sekundarni in terciarni ravni v mreži izvajalcev javne zdravstvene službe.
2. člen
(ordinacijski čas izvajalca)
Izvajalec za posamezno enoto oziroma ambulanto določi
ordinacijski čas, v katerem zagotovi prisotnost zdravstvenih delavcev in
zdravstvenih sodelavcev, ki so potrebni za izvedbo zdravstvene storitve, in
sicer tako, da je pacientom omogočena čim boljša dostopnost do zdravstvenih
storitev.
3. člen
(dostop do informacij o zdravstvenih delavcih in
zdravstvenih sodelavcih)
(1) Javni zavod na način iz prvega odstavka 15.č člena
Zakona o pacientovih pravicah (Uradni list RS, št. 15/08 in 55/17; v nadaljnjem
besedilu: zakon) objavi informacije o zdravstvenih delavcih in zdravstvenih
sodelavcih, ki pri njem opravljajo zdravstvene storitve, na katere se pacient
lahko naroči.
(2) Informacije iz prejšnjega odstavka vsebujejo:
-       
osebno ime zdravstvenega delavca oziroma zdravstvenega sodelavca,
-       
morebitni strokovni ali znanstveni naslov zdravstvenega delavca oziroma
zdravstvenega sodelavca v skladu s predpisi, ki urejajo strokovne in znanstvene
naslove, ter podatek o morebitni specializaciji in področju specializacije,
-       
naziv zdravstvene storitve oziroma področje delovanja, na katerem
zdravstveni delavec oziroma zdravstveni sodelavec deluje,
-       
morebitne druge podatke v zvezi z delovnim razmerjem, ki ne posegajo v
zasebnost zdravstvenega delavca oziroma zdravstvenega sodelavca in ki pacientom
omogočajo pravico do proste izbire izvajalca ali zdravstvenega delavca oziroma
zdravstvenega sodelavca (npr. predvidene daljše odsotnosti in posebnosti glede
razporeditve ali omejitve delovnega časa ali lokacije opravljanja dela).
4. člen
(oblike naročanja na zdravstvene storitve)
(1) Za učinkovito naročanje na zdravstvene storitve na
primarni, sekundarni in terciarni ravni zdravstvene dejavnosti so odgovorni
izvajalci, zdravstveni delavci oziroma zdravstveni sodelavci in pacienti.
(2) Elektronsko naročanje poteka prek sistema eNaročanje,
elektronske pošte ali spletnih straneh izvajalca, in sicer neprekinjeno ter s
takojšnjo informacijo o prejemu sporočila. Izvajalec zagotovi zavarovanje
občutljivih osebnih podatki na spletnih straneh v skladu s predpisi, ki urejajo
varstvo osebnih podatkov. Vrste zdravstvenih storitev, za katere izvajalec
zagotavlja eNaročanje, določi Nacionalni inštitut za javno zdravje (v
nadaljnjem besedilu: NIJZ) v šifrantu vrst zdravstvenih storitev.
(3) Telefonsko naročanje se zagotovi v okviru
ordinacijskega časa, in sicer najmanj dve uri na dan, v preostalem
ordinacijskem času in izven ordinacijskega časa pa z obveščanjem o terminu za
naročanje in o drugih oblikah naročanja, in sicer prek avtomatskega
telefonskega odzivnika. V primeru nedosegljivosti v navedenem obdobju izvajalec
pacientu zagotovi povratni klic še isti dan ali najpozneje naslednji delovni
dan.
(4) Kadar se pacient na zdravstveno storitev naroča po
pošti, pooblaščena oseba za čakalni seznam prejeti dokument označi z zaporedno
številko ter datumom in časom prejema.
(5) Osebno naročanje poteka neposredno pri izvajalcu med
ordinacijskim časom, pri čemer izvajalec zagotovi, da se čakalni čas že
naročenih pacientov ne podaljšuje zaradi osebnega naročanja drugih pacientov.
(6) Izvajalec na sekundarni ravni zdravstvene
dejavnosti, ki zdravstvene storitve izvaja v več kot desetih enotah, zagotovi
enotno točko za telefonsko in osebno naročanje na vse zdravstvene storitve, ki
jih izvaja, in sicer v ordinacijskem času tiste enote, ki ima določen najdaljši
ordinacijski čas, izvajalec na terciarni ravni zdravstvene dejavnosti pa enotno
točko na ravni posamezne klinike, kliničnega inštituta ali kliničnega oddelka.
(7) Kadar se pacient naroča na podlagi elektronske
napotne listine, zadošča, da izvajalcu sporoči:
-       
številko napotne listine in
-       
številko zavarovane osebe pri nosilcu obveznega zdravstvenega zavarovanja
oziroma, če ta ni znana, EMŠO.
5. člen
(naročanje na zdravstveno storitev)
(1) Izvajalec, v okviru katerega je bila izdana napotna
listina, zagotovi, da se pacienta v ordinacijskem času naroči prek sistema
eNaročanje na zdravstveno storitev na prvi prosti termin oziroma okvirni termin
pri izvajalcu, ki ga izbere pacient. Navedena obveznost velja, če se pacient
strinja, da ga naroči izvajalec.
(2) Izvajalec z manj kot petimi izdajatelji napotnih
listin lahko obveznost iz prejšnjega odstavka opusti.
(3) Izdajatelj napotne listine napotno listino izpolni z
napotno diagnozo, vrsto zdravstvene storitve, strokovno obrazložitvijo in ji
priloži vso zdravstveno dokumentacijo, ki se nanaša na pacientovo zdravstveno
stanje, ki je razlog za napotitev in je potrebna za izvedbo zdravstvene
storitve. Kot posredovanje zdravstvene dokumentacije iz prejšnjega stavka se
šteje tudi objava pacientove dokumentacije v Centralnem registru podatkov o
pacientih (v nadaljnjem besedilu: CRPP) ob navedbi na napotni listini, da je
dokumentacija v CRPP.
(4) Kadar je napotna listina tako pomanjkljivo oziroma
nejasno izpolnjena, da pacienta ni mogoče uvrstiti na čakalni seznam oziroma
izvesti triaže napotne listine, pooblaščena oseba za čakalni seznam pacienta ne
uvrsti na čakalni seznam in o tem v petih dneh od prejema napotne listine
obvesti pacienta in izdajatelja napotne listine. Kadar izvajalec presodi, da
vrsta zdravstvene storitve na napotni listini ni ustrezno določena, je pa
ustrezna vrsta zdravstvene storitve razvidna iz drugih sestavin napotne listine,
pacienta uvrsti na čakalni seznam za ustrezno zdravstveno storitev.
(5) Informacije o naročanju na zdravstveno storitev in
prvih prostih terminih po posameznih stopnjah nujnosti pacient pridobi na
spletnih straneh NIJZ.
6. člen
(pooblaščena oseba za čakalni seznam)
(1) Pooblaščena oseba za čakalni seznam skrbi za:
1.     
enakopravno obravnavo vseh pacientov,
2.     
varstvo osebnih podatkov pacientov,
3.     
ažurno upravljanje čakalnega seznama (uvrščanje na čakalni seznam,
črtanje s čakalnega seznama, obveščanje pacientov, zagotavljanje stika s
pacienti, spremljanje okvirnih terminov oziroma terminov itd.),
4.     
označevanje dokumentov z zaporedno številko, datumom in časom prejema
(kadar gre za naročanje po pošti oziroma osebno naročanje),
5.     
spoštovanje vrstnega reda pacientov, ki so vpisani na čakalni seznam,
6.     
seznanitev pacientov s čakalnim seznamom in čakalnimi dobami.
(2) Pooblaščena oseba za čakalni seznam najmanj dvakrat letno
preveri interes pacientov za izvedbo zdravstvenih storitev, na katere čakajo
več kot 12 mesecev.
(3) Pooblaščena oseba za čakalni seznam v okviru
upravljanja čakalnega seznama:
-       
načrtuje okvirne termine oziroma termine na način, da si zaporedno
sledijo,
-       
načrtuje delež prvih in kontrolnih pregledov ter delež pregledov po
posamezni stopnji nujnosti,
-       
deleže iz prejšnje alineje prilagaja glede na analize čakalnih dob iz
šestega odstavka 15.b člena zakona.
7. člen
(postopek uvrstitve na čakalni seznam)
(1) Izvajalec na čakalni seznam uvrsti vsakega pacienta,
ki uveljavlja pravico do zdravstvene storitve v mreži izvajalcev javne
zdravstvene službe, kadar gre za storitev, za katero se vodi čakalni seznam.
Paciente, ki želijo, da se storitev opravi zunaj mreže izvajalcev zdravstvene
dejavnosti, vodi v ločenem čakalnem seznamu.
(2) Izvajalec pacienta uvrsti na prvi prosti termin na
čakalnem seznamu, pri čemer upošteva stopnjo nujnosti ter datum in čas prejema
napotne listine. Ne glede na prejšnji stavek se ob uvrščanju na čakalni seznam
pri kontrolnem pregledu upošteva le medicinska indikacija.
(3) Ne glede na prejšnji odstavek lahko izvajalec z
namenom zagotavljanja kakovosti in varnosti zdravstvene obravnave oziroma
preprečevanja poslabšanja zdravstvenega stanja pacientov določi dodatno merilo
za uvrstitev na čakalni seznam, in sicer po diagnozi. Akt, s katerim izvajalec
določi dodatno merilo, objavi na način iz prvega odstavka 15.č člena zakona,
tak čakalni seznam pa se vodi ločeno.
(4) Pacienta se uvrsti na čakalni seznam po prejemu
napotne listine. Uvrstitev se izvede v roku iz osmega odstavka 14.b člena
zakona tudi v primeru morebitno izpolnjenega programa zdravstvenih storitev ali
kadar novi termini niso določeni oziroma ne glede na katerekoli druge omejitve
na strani izvajalca.
(5) Pacientu se ob uvrstitvi na čakalni seznam določi
za:
-       
operativne postopke in vse druge zdravstvene storitve, kjer čakalna doba
znaša več kot štiri mesece: okvirni termin ali termin,
-       
zdravstvene storitve, ki ne spadajo v prejšnjo alinejo: termin.
(6) Pacientu, ki ima določen okvirni termin, se termin
določi:
-       
pri operativnih postopkih: najpozneje 30. dan pred izvedbo zdravstvene
storitve,
-       
pri vseh drugih zdravstvenih storitvah: najpozneje 90. dan pred
izvedbo zdravstvene storitve, pri čemer je termin določen znotraj okvirnega
termina.
(7) Pacienta se o okvirnem terminu oziroma terminu obvesti
v treh dneh po uvrstitvi na čakalni seznam. Kadar ima pacient določen zgolj
okvirni termin, se ga ponovno obvesti v treh dneh po določitvi termina.
(8) Pacient, ki je uvrščen v čakalni seznam in ima
določen okvirni termin, lahko ob določitvi termina, zahteva poznejši prosti
termin (nadomestni termin), ki je v 90 dneh od prvotno predlaganega. Pacient
lahko to možnost uveljavi le enkrat, in sicer pri tem izvajalcu zdravstvenih
storitev in samo za stopnjo nujnosti hitro ali redno. Če se pacient ne strinja
ne s prvotno predlaganim ne nadomestnim terminom, se pacienta ne uvrsti na
čakalni seznam. Pacienta, ki ima določen nadomestni termin, se v čakalnem
seznamu posebej označi.
(9) Če se izvajalcu iz kateregakoli razloga sprosti že
zasedeni termin ali določi nov termin, se na ta termin uvrsti pacienta iz
drugega odstavka 12. člena tega pravilnika. Če takega pacienta v tistem
trenutku ni, se na ta temin uvrsti prvega naslednjega pacienta, ki se naroča na
termin prek sistema eNaročanje. Če tudi takega pacienta ni, se deset dni ali
manj pred terminom na ta termin lahko uvrsti pacienta, ki je na ta čakalni
seznam že uvrščen in se s tem strinja, pri čemer ima prednost pacient z višjo
stopnjo nujnosti. Kadar je pacientov z enako stopnjo nujnosti več, se termin
ponudi tistemu, ki na to zdravstveno storitev čaka dlje. Nestrinjanje pacienta,
ki je že uvrščen v čakalni seznam, s tako ponujenim terminom, se ne šteje kot
odpoved termina.
(10) Pri pacientu, ki pri uvrščanju na čakalni seznam
zahteva izvedbo pri točno določenem zdravstvenem delavcu, se taka želja označi
na čakalnem seznamu. Takega pacienta se pred uvrstitvijo opozori o morebitnem
preseganju najdaljše dopustne čakalne dobe.
8. člen
(zagotavljanje stika s pacientom)
Izvajalec vzpostavi stik s pacientom, ki je uvrščen na
čakalni seznam, najmanj deset dni pred načrtovano izvedbo zdravstvene storitve
(terminom), pri čemer pacienta ponovno opozori na posledice neopravičene odsotnosti
iz zakona. Ponovno opozorilo se lahko opusti, kadar je od zadnjega opozorila
preteklo manj kot 60 dni.
9. člen
(najdaljše dopustne čakalne dobe)
(1) Najdaljše dopustne čakalne dobe za posamezno vrsto
zdravstvene storitve glede na stopnjo nujnosti so:
-       
za stopnjo nujnosti nujno, ki se določi, kadar gre za nujno medicinsko
pomoč, nujno zobozdravstveno pomoč ali nujno zdravljenje in neodložljive
zdravstvene ali zobozdravstvene storitve, ki jih je treba izvesti takoj: 24 ur
od predložitve napotne listine,
-       
za stopnjo nujnosti zelo hitro, ki se določi, kadar je zdravstveno stanje
pacienta tako resno, da zahteva obravnavo prej kot v 14 dneh: 14 dni od
predložitve napotne listine,
-       
za stopnjo nujnosti hitro, ki se določi, kadar je zdravstveno stanje
pacienta tako resno, da zahteva obravnavo prej kot v treh mesecih: tri meseci
od predložitve napotne listine,
-       
za stopnjo nujnosti redno, ki se določi, kadar je zdravstveno stanje
pacienta tako resno, da zahteva obravnavo prej kot v šestih mesecih: šest
mesecev od predložitve napotne listine.
(2) Ne glede na prejšnji odstavek se na napotni listini
ob sumu na maligno bolezen določi stopnja nujnosti zelo hitro ali nujno.
(3) Najdaljše dopustne čakalne dobe ne veljajo za
kontrolne preglede.
10. člen
(preseganje najdaljše dopustne čakalne dobe)
(1) Če pooblaščena oseba za čakalni seznam ob uvrščanju pacienta
na čakalni seznam ugotovi, da čakalna doba za določeno zdravstveno storitev pri
tem izvajalcu presega najdaljšo dopustno čakalno dobo, pacientu predlaga
izvedbo zdravstvene storitve pri drugem izvajalcu z dopustno čakalno dobo, pri
čemer pacienta seznani z možnostmi in načini pridobivanja informacij o terminih
pri drugem izvajalcu. Kadar drugega izvajalca z dopustno čakalno dobo v
Republiki Sloveniji ni, izvajalec pacientu posreduje informacijo o nacionalni
kontaktni točki za čezmejno zdravstveno varstvo pri Zavodu za zdravstveno
zavarovanje Slovenije (v nadaljnjem besedilu: ZZZS).
(2) Če pacient izvedbo zdravstvene storitve pri drugem
izvajalcu odkloni, ga pooblaščena oseba za čakalni seznam uvrsti na čakalni
seznam in na njem označi, da je bil pacient obveščen o možnosti izvedbe
zdravstvene storitve znotraj najdaljše dopustne čakalne dobe pri drugem
izvajalcu.
(3) Omejitev glede najdaljše dopustne čakalne dobe ne
velja za pacienta, ki želi, da se zdravstvena storitev opravi pri točno
določenem zdravstvenem delavcu ali zdravstvenem sodelavcu in za pacienta, ki
ima določen nadomestni termin, na kar se pacienta posebej opozori.
11. člen
(odpoved termina iz razloga na strani izvajalca)
(1) Če izvajalec iz objektivnih razlogov nadomeščanja
začasno odsotnega zdravstvenega delavca ali zdravstvenega sodelavca ne more
zagotoviti oziroma zdravstvenih storitev začasno ne more izvajati iz tehničnih
razlogov (npr. okvara medicinske opreme), se pacienta nemudoma prenaroči na
prvi prosti (dodatni) termin, pri čemer se upošteva stopnja nujnosti. O tem se
pacienta obvesti v skladu z osmim odstavkom 14.b člena zakona.
(2) Na način iz prejšnjega odstavka ravna tudi
izvajalec, kadar ugotovi, da zaradi izjemnih okoliščin (epidemija, naravna
nesreča in podobne krizne razmere, ki jih ni mogoče obvladovati z običajnimi
sredstvi in ukrepi) ne bo mogel izvesti zdravstvenih storitev v terminih.
(3) Kadar se pacientu določi dodatni termin iz razloga
na strani izvajalca, lahko pacient ne glede na morebiti že uveljavljano pravico
do nadomestnega termina v skladu z osmim odstavkom 7. člena tega pravilnika
ponovno zahteva določitev nadomestnega termina.
(4) Kadar zdravstvene storitve ni mogoče izvesti zaradi
prenehanja izvajanja storitev določenega izvajalca (npr. prenehanje dovoljenja
za opravljanje zdravstvene dejavnosti, odvzem koncesije, stečaj), se pacientu
napotna listina vrne z obvestilom o prenehanju izvajanja zdravstvenih storitev
tega izvajalca, in sicer v treh dneh od prenehanja izvajanja zdravstvenih storitev.
12. člen
(odpoved termina iz razloga na strani pacienta)
(1) Pacientovi objektivni razlogi, iz katerih je
dopustna poznejša odpoved termina, so:
-       
nepričakovana hospitalizacija pacienta ali ožjega družinskega člana, ki
onemogoča prihod pacienta na termin ali izvedbo zdravstvene storitve,
-       
nenadna bolezen, poškodba ali zdravstveno stanje pacienta ali ožjega
družinskega člana, ki onemogoča prihod pacienta na termin ali izvedbo
zdravstvene storitve,
-       
smrt ožjega družinskega člana pacienta.
(2) Če pacient odsotnost opraviči, mu pooblaščena oseba za
čakalni seznam določi prvi prosti termin, upoštevajoč stopnjo nujnosti. Kadar
gre za razlog iz prve ali druge alineje prejšnjega odstavka, se nov termin
določi upoštevajoč razlog za odpoved termina.
(3) Za pacienta, ki odpove termin, omejitve glede
najdaljše dopustne čakalne dobe ne veljajo.
13. člen
(poročanje izvajalcev)
(1) Izvajalec pripravlja poročila iz šestega odstavka
15.b člena zakona o stanju glede čakalnih dob po posameznih stopnjah
nujnosti, ki vsebujejo:
1.     
podatke o najkrajši in najdaljši čakalni dobi za skupine zdravstvenih
storitev v posamezni enoti oziroma za posamezno zdravstveno storitev,
2.     
podatke o številu pacientov, ki so uvrščeni na čakalni seznam, na zadnji
dan v mesecu,
3.     
analizo utemeljenosti napotitev in pravilnosti določitve stopenj
nujnosti,
4.     
analizo vzrokov za čakalne dobe, zlasti tistih, ki so na strani
izvajalca,
5.     
ukrepe za skrajševanje oziroma odpravo čakalnih dob na strani izvajalca,
6.     
usmeritve glede načrtovanja terminov oziroma okvirnih terminov, vključno
glede deleža prvih in kontrolnih pregledov.
(2) Poročila iz prejšnjega odstavka se pripravijo do:
-       
15. julija za obdobje od 1. januarja do 30. junija,
-       
15. januarja za obdobje od 1. julija do 31. decembra.
(3) (črtan).
14. člen
(zagotavljanje podatkov NIJZ)
(1) Izvajalec v skladu z navodili NIJZ zagotavlja tudi
naslednje podatke, ki jih NIJZ zbira za potrebe iz 16. in 17. člena
zakona:
-       
podatke o pooblaščenih osebah za čakalni seznam,
-       
kontaktne podatke izvajalca (e-pošta in telefon),
-       
naslov in lokacija izvajanja zdravstvenih storitev,
-       
navodila izvajalca za paciente pred izvedbo zdravstvene storitve,
-       
podatke o ordinacijskem času izvajalca.
(2) Izvajalci izmenjavo podatkov o prvih prostih
terminih in podatke iz enajstega odstavka 15. člena zakona zagotavljajo v
skladu s 16. členom zakona.
15. člen
(objava statističnih podatkov)
(1) NIJZ na svojih spletnih straneh vsaj enkrat mesečno
za pretekli mesec javno objavi statistične podatke o:
-       
številu čakajočih pacientov po posameznih stopnjah nujnosti,
-       
številu čakajočih pacientov nad najdaljšo dopustno čakalno dobo po
posameznih stopnjah nujnosti,
-       
prvih prostih terminih po posameznih stopnjah nujnosti,
-       
realiziranih čakalnih dobah za posamezno stopnjo nujnosti.
(2) Podatki iz prejšnjega odstavka se objavijo po
izvajalcih in za storitve, ki se vsako leto določijo v dogovoru o programu storitev
obveznega zdravstvenega zavarovanja v skladu s predpisi o zdravstvenem varstvu
in zdravstvenem zavarovanju.

Pravilnik o naročanju in upravljanju čakalnih
seznamov ter najdaljših dopustnih čakalnih dobah (Uradni list RS, št. 3/18) vsebuje naslednje prehodne in
končne določbe:
»PREHODNE IN KONČNE DOLOČBE
16. člen
(najdaljša dopustna čakalna
doba za posamezne zdravstvene storitve)
Ne glede na 9. člen tega pravilnika je najdaljša dopustna
čakalna doba pri stopnji nujnosti hitro ali redno do 31. decembra 2020:
1.     
za začetek ortodontskega zdravljenja: šest mesecev,
2.     
za izdelavo protetičnih nadomestkov: šest mesecev po zaključeni sanaciji
zobovja,
3.     
za ortopedske operacije: 12 mesecev,
4.     
za operacije krčnih žil: 12 mesecev,
5.     
za oralno in maksilofacialno kirurgijo: 12 mesecev,
6.     
za prvi pregled na področju revmatologije: 12 mesecev za stopnjo
nujnosti redno.
17. člen
(začetek poročanja)
(1) Izvajalci prvič pripravijo poročila iz 13. člena
tega pravilnika do 15. julija 2018 za obdobje od 1. januarja do
30. junija 2018.
(2) NIJZ prvič objavi statistične podatke iz 15. člena
tega pravilnika v 30 dneh od uveljavitve tega pravilnika.
(3) ZZZS prvo skupno poročilo iz tretjega odstavka
13. člena tega pravilnika pripravi in objavi do 28. februarja 2018 za
obdobje od 1. julija do 31. decembra 2017.
18. člen
(prenehanje uporabe)
Z dnem uveljavitve tega pravilnika se preneha uporabljati
Pravilnik o najdaljših dopustnih čakalnih dobah za posamezne zdravstvene
storitve in o načinu vodenja čakalnih seznamov (Uradni list RS, št. 63/10 in
55/17 – ZPacP-A).
19. člen
(začetek veljavnosti)
Ta pravilnik začne veljati 21. januarja 2018.«.

Pravilnik o spremembi Pravilnika o naročanju
in upravljanju čakalnih seznamov ter najdaljših dopustnih čakalnih dobah
(Uradni list RS, št. 201/20) spreminja 16. člen pravilnika
tako, da se glasi:
»16. člen
(najdaljša dopustna čakalna
doba za posamezne zdravstvene storitve)
Ne glede na 9. člen tega pravilnika je najdaljša dopustna
čakalna doba pri stopnji nujnosti hitro ali redno do 30. junija 2021:
1.     
za začetek ortodontskega zdravljenja: šest mesecev,
2.     
za izdelavo protetičnih nadomestkov: šest mesecev po zaključeni sanaciji
zobovja,
3.     
za ortopedske operacije: 12 mesecev,
4.     
za operacije krčnih žil: 12 mesecev,
5.     
za oralno in maksilofacialno kirurgijo: 12 mesecev,
6.     
za prvi pregled na področju revmatologije: 12 mesecev za stopnjo
nujnosti redno.«;
ter vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.

Pravilnik
o spremembah Pravilnika o naročanju in upravljanju čakalnih seznamov ter
najdaljših dopustnih čakalnih dobah (Uradni list RS, št. 103/21) spreminja
16. člen pravilnika tako, da se glasi:
»16. člen
(najdaljša dopustna čakalna
doba za posamezne zdravstvene storitve)
Ne glede na 9. člen tega pravilnika je najdaljša dopustna
čakalna doba pri stopnji nujnosti hitro ali redno do 31. decembra 2022:
1.     
(črtana),
2.     
za izdelavo protetičnih nadomestkov: šest mesecev po zaključeni sanaciji
zobovja,
3.     
za ortopedske operacije: 12 mesecev,
4.     
za operacije krčnih žil: 12 mesecev,
5.     
za oralno in maksilofacialno kirurgijo: 12 mesecev,
6.     
za prvi pregled na področju revmatologije: 12 mesecev za stopnjo
nujnosti redno.«;
ter vsebuje naslednjo končno določbo:
»KONČNA DOLOČBA
3. člen
(začetek veljavnosti)
Ta pravilnik začne veljati naslednji dan po objavi v Uradnem
listu Republike Slovenije.«.