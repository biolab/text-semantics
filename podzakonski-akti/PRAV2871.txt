I. SPLOŠNE DOLOČBE
1. člen
Ta pravilnik ureja organizacijo in poslovanje stalne
arbitraže pri Gospodarski zbornici Slovenije (v nadaljevanju: stalna arbitraža)
in druga vprašanja, pomembna za njeno delo.
2. člen
Stalna arbitraža je organizirana kot splošna institucionalna
arbitraža, ki deluje pri Gospodarski zbornici Slovenije (v nadaljevanju: GZS).
Stalna arbitraža je pri svojem delu samostojna in neodvisna.
3. člen
Naloga Stalne arbitraže je organizirati in zagotavljati
reševanje: 
-       
domačih sporov in sporov z mednarodnim elementom z arbitražo v skladu s
pravilnikom o arbitražnem postopku pred Stalno arbitražo pri Gospodarski
zbornici Slovenije (v nadaljevanju: pravilnik o arbitražnem postopku), 
-       
sporov z mednarodnim elementom z arbitražo v skladu s pravili Stalne
arbitraže pri Gospodarski zbornici Slovenije za vodenje postopkov po
Arbitražnih pravilih UNCITRAL (v nadaljevanju: Arbitražna pravila UNCITRAL), 
-       
domačih sporov in sporov z mednarodnim elementom s posredovanjem v
skladu s pravilnikom o posredovalnem postopku pred Stalno arbitražo pri
Gospodarski zbornici Slovenije (v nadaljevanju: pravilnik o posredovalnem
postopku).
4. člen
Sedež stalne arbitraže je v Ljubljani, Dimičeva 13.
Skrajšano ime je: stalna arbitraža pri GZS.
Stalna arbitraža ima svoj pečat z napisom: stalna arbitraža
pri Gospodarski zbornici Slovenije, Ljubljana.
5. člen
Pogoje za delo stalne arbitraže zagotavlja GZS, ki zanjo
organizira ter opravlja potrebna strokovna, administrativno- tehnična in
finančno-računovodska opravila.
Stroške postopka pred stalno arbitražo plačajo stranke v
skladu s pravilnikom, ki ureja postopek pred stalno arbitražo pri GZS.
II. ORGANIZACIJA IN NAČIN DELA
1. Stalna lista arbitrov
6. člen
Stalna arbitraža ima stalno listo domačih in tujih arbitrov.
Na vsaki stalni listi mora biti najmanj 40 arbitrov.
7. člen
Stalno listo arbitrov imenuje upravni odbor GZS na predlog
predsedstva stalne arbitraže.
Mandat arbitrov traja 4 leta in so lahko ponovno imenovani.
8. člen
Vsaka oseba, ki je imenovana za arbitra, mora pri svojem delu
ravnati v skladu s pravilnikom o arbitražnem postopku in Etičnim kodeksom o
delu arbitrov.
2. Organi arbitraže
9. člen
Organi stalne arbitraže so: predsedstvo, predsednik in
sekretar.
2.1. Predsedstvo
10. člen
Predsedstvo stalne arbitraže sestavljajo predsednik stalne
arbitraže, njegov namestnik in pet članov.
Predsednik in namestnik predsednika sta člana po svoji
funkciji, ostale člane imenuje upravni odbor GZS izmed arbitrov s stalne liste
arbitrov.
Mandat članov predsedstva traja 4 leta in so lahko ponovno
imenovani.
11. člen
Predsedstvo stalne arbitraže opravlja naslednje naloge:
-       
sprejema stališča o temeljnih vprašanjih delovanja stalne arbitraže;
-       
nadzoruje finančno poslovanje stalne arbitraže;
-       
obravnava in sprejema letno poročilo o delu stalne arbitraže;
-       
predlaga pristojnemu organu GZS imenovanje arbitrov na stalno listo
arbitrov;
-       
sprejme Etični kodeks o delu arbitrov
-       
skrbi za enotno arbitražno prakso;
-       
sprejema pravna mnenja o vprašanjih arbitražne prakse;
-       
spremlja uporabo pravilnika o arbitražnem postopku in pravilnika o
posredovalnem postopku ter drugih aktov, ki se nanašajo na delo stalne
arbitraže, in oblikuje predloge sprememb teh aktov;
-       
predlaga pristojnemu organu GZS sprejem aktov iz prejšnje alinee,
njihove spremembe in dopolnitve;
-       
opravlja druge zadeve, ki jih določata ta pravilnik in pravilnik o
arbitražnem postopku.
12. člen
Predsedstvo stalne arbitraže je v posameznih arbitražnih
postopkih po določbah pravilnika o arbitražnem postopku pristojno za:
1.     
dokončno odločanje o ugovoru pristojnosti,
2.     
odločanje o zahtevi za izločitev arbitrov,
3.     
odločanje o prenehanju mandata arbitru zaradi neopravljanja dolžnosti.
Član predsedstva nima pravice odločanja v primerih iz
prejšnjega odstavka, če gre za odločanje v arbitražnem postopku, v katerem je
imenovan za arbitra.
13. člen
Predsedstvo stalne arbitraže veljavno odloča, če je na seji
navzočih najmanj pet članov. V nujnih primerih lahko predsedstvo odloča na
korespondenčni seji.
Odločitve predsedstva se sprejemajo z večino glasov navzočih
članov. Član predsedstva se ne sme vzdržati glasovanja. V primeru enakega
števila glasov je odločilen glas predsedujočega (predsednika ali njegovega
namestnika).
2.2. Predsednik in njegov namestnik
14. člen
Predsednika stalne arbitraže imenuje upravni odbor GZS izmed
arbitrov s stalne liste arbitrov.
Namestnika predsednika stalne arbitraže imenuje predsedstvo
na predlog predsednika na prvi seji izmed članov predsedstva.
Mandat predsednika in njegovega namestnika traja 4 leta in
sta lahko ponovno imenovana.
15. člen
Predsednik predstavlja in zastopa stalno arbitražo, spremlja
in usmerja njeno delo, skrbi za sodelovanje s tujimi arbitražnimi
institucijami, sklicuje in vodi seje predsedstva stalne arbitraže, poroča
organom GZS o delu stalne arbitraže in opravlja druge naloge, določene v tem
pravilniku.
16. člen
Predsednik stalne arbitraže je v posameznem postopku, ki
poteka pred stalno arbitražo pri GZS, pristojen:
1.     
imenovati arbitra posameznika, predsednika arbitražnega senata in
arbitre kot člane arbitražnega senata v primerih, ki jih določa pravilnik o
arbitražnem postopku;
2.     
imenovati posrednika v posredovalnem postopku po določbah pravilnika o
posredovalnem postopku.
17. člen
Če je predsednik stalne arbitraže odsoten ali nastopijo
kakšne druge okoliščine, ki mu onemogočajo opravljanje njegove funkcije, ga
nadomešča njegov namestnik.
18. člen
Predsednik stalne arbitraže ne more prevzeti funkcije arbitra
ali posrednika v posameznih zadevah iz pristojnosti stalne arbitraže.
2.3. Sekretar
19. člen
Sekretar stalne arbitraže organizira, pripravlja ter vodi
delo, ki je potrebno za delovanje stalne arbitraže.
Sekretar opravlja strokovne in druge naloge po naročilu
predsednika, pripravlja gradivo za seje predsedstva, pripravi letno poročilo in
finančni plan in opravlja naloge določene s tem pravilnikom.
Sekretar spremlja potek posameznih postopkov pred stalno
arbitražo, se udeležuje obravnav in v okviru svojih nalog strokovno sodeluje z
arbitri.
20. člen
Sekretar je v posameznem postopku, ki poteka pred stalno
arbitražo pri GZS, pristojen:
-       
opraviti vsa potrebna procesna dejanja za izvedbo postopka v skladu z
določbami pravilnika o arbitražnem postopku in določbami pravilnika o
posredovalnem postopku;
-       
odločati o ugovoru pristojnosti pred konstituiranjem arbitražnega senata
v skladu z določbami pravilnika o arbitražnem postopku;
-       
določiti predujem za stroške postopka;
-       
potrditi pravnomočnost in izvršljivost arbitražnih odločb.
21. člen
Sekretar je za svoje delo odgovoren predsedniku stalne
arbitraže.
Sekretarja imenuje v soglasju s predsednikom stalne arbitraže
pristojni organ GZS izmed delavcev pravne službe GZS, ki so diplomirani
pravniki in imajo opravljen pravniški državni izpit.
3. Častne funkcije
22. člen
Stalna arbitraža ima lahko častne predsednike in častne
podpredsednike.
Na omenjene častne funkcije imenuje predsedstvo stalne
arbitraže na predlog članov predsedstva osebe, ki so s svojim delom pomembneje
prispevale k uveljavitvi stalne arbitraže v naši državi in zunaj naših meja.
23. člen
Predsedstvo stalne arbitraže lahko razreši osebo iz
prejšnjega člena le na njeno zahtevo.
III. ZAUPNA NARAVA DELA STALNE ARBITRAŽE
24. člen
Vsakdo, ki v kakršnikoli vlogi sodeluje pri delu stalne
arbitraže, mora upoštevati, da je njeno delo zaupne narave.
25. člen
Sej predsedstva stalne arbitraže se lahko udeležujejo samo
člani predsedstva in sekretar.
Predsednik stalne arbitraže lahko povabi na seje predsedstva
tudi častne predsednike in podpredsednike.
Predsednik stalne arbitraže lahko dovoli, da se sej
udeležujejo tudi druge osebe, kadar to terja narava obravnavanega vprašanja. Te
osebe morajo biti opozorjene na zaupno naravo dela stalne arbitraže.
26. člen
Znanstvenoraziskovalni delavci s področja pravnih razmerij
gospodarske narave se lahko ob predhodnem pisnem dovoljenju predsednika stalne
arbitraže seznanijo z delom stalne arbitraže z vpogledom sprejetih arbitražnih
odločb in sklepov; z vlogami in drugo listinsko dokumentacijo, ki so predmet
posameznega arbitražnega ali posredovalnega postopka pa v obsegu, ki ga določi
predsednik stalne arbitraže.
Osebe iz prejšnjega odstavka imajo pravico vpogleda
arbitražnih odločb in druge spisne dokumentacije na način, ki zagotavlja
varstvo zasebnosti strank v postopku in morajo predhodno dati posebno pisno
izjavo, s katero se zavežejo, da bodo upoštevale njihovo zaupno naravo in da
njihove vsebine brez predhodnega pisnega soglasja predsednika stalne arbitraže
ne bodo javno objavile.
27. člen
Arbiter posameznik ali arbitražni senat, ki rešuje posamezni
spor, morajo, kadar to nalaga narava obravnavanega predmeta ali vprašanja, v
postopku ukreniti vse potrebno za varstvo poslovne skrivnosti in informacij
zaupne narave.
Za poslovno skrivnost in informacije zaupne narave se štejejo
vsi podatki, za katere tako določi stranka postopka s pisnim sklepom in vsi
tisti podatki, za katere je očitno, da bi nastala občutna škoda, če bi zanje
izvedela nepooblaščena oseba.
28. člen
Stranke v posameznem arbitražnem postopku imajo pravico
vpogledati spis, razen v interni del spisa, ki obsega zapisnik o posvetovanju
in glasovanju, osnutke odločb in sklepov.
Vpogled se opravi v prostorih stalne arbitraže v času uradnih
ur ob prisotnosti sekretarja ali druge osebe, ki jo določi predsednik stalne
arbitraže.
29. člen
Izjave za javnost o posameznih postopkih pripravlja in daje
predsednik stalne arbitraže.
IV. POSLOVANJE STALNE ARBITRAŽE
30. člen
Sekretar organizira poslovanje stalne arbitraže tako, da je
zagotovljeno tekoče izvrševanje ustreznih strokovnih, administrativno-tehničnih
in finančnih opravil v zvezi z vodenjem posameznih postopkov, urejanje in shranjevanje
potrebne dokumentacije, ki se nanaša na delo stalne arbitraže, vodenje
knjižnice in arhiva stalne arbitraže.
Naloge, navedene v prejšnjem odstavku, opravlja potrebno
število delavcev iz posameznih služb GZS, po potrebi pa se lahko za opravljanje
posameznih nalog sklene pogodba o delu z zunanjim sodelavcem.
31. člen
Osebje GZS in druge osebe, ki za stalno arbitražo opravljajo
določene naloge, morajo ravnati tako, da pri vsem, kar v okviru opravljanja
svoje službe ali dela zvedo o strankah, njihovih pravnih ali dejanskih
razmerjih, upoštevajo zaupno naravo dela stalne arbitraže.
32. člen
Finančna sredstva za delo stalne arbitraže zagotavlja GZS,
dokler le-tej pripad zadev ne bo omogočil njenega samofinanciranja. GZS dotlej
tudi nadzoruje finančno poslovanje stalne arbitraže.
Višino nagrade predsedniku in višino sejnine članom
predsedstva stalne arbitraže določi generalni sekretar GZS na predlog
predsedstva stalne arbitraže.

Pravilnik o organizaciji stalne arbitraže pri
Gospodarski zbornici Slovenije (Uradni list RS, št. 49/00) vsebuje naslednje prehodne in
končne določbe:
»V. PREHODNE IN KONČNE DOLOČBE
33. člen
Arbitri, imenovani na stalno listo arbitrov, in organi stalne
arbitraže nadaljujejo z delom do izteka mandata, za katerega so bili imenovani
na podlagi pravilnika o organizaciji stalne arbitraže pri GZS z dne 27. 9.
1995.
34. člen
Zaradi zagotovitve nepretrganega delovanja stalne arbitraže
se mandati arbitrom, imenovanim na stalno listo arbitrov, in mandati članov
predsedstva stalne arbitraže, ki so imenovani po določbah tega pravilnika,
podaljšajo do prve redne seje pristojnega organa GZS, ki sledi po izteku
mandata, določenega v drugem poglavju tega pravilnika.
35. člen
Ta pravilnik začne veljati v roku osmih dni od dneva, ko ga
je sprejel upravni odbor Gospodarske zbornice Slovenije.
36. člen
Z dnem, ko začne veljati ta
pravilnik, preneha veljati pravilnik o organizaciji stalne arbitraže pri GZS,
ki ga je skupščina Gospodarske zbornice Slovenije sprejela dne 27. 9. 1995.«.

Spremembe pravilnika o organizaciji stalne
arbitraže pri Gospodarski zbornici Slovenije (Uradni list RS, št. 66/03) vsebujejo naslednjo končno
določbo:
»2. člen
Te spremembe pravilnika začnejo veljati osmi dan po objavi v
Uradnem listu Republike Slovenije.«.