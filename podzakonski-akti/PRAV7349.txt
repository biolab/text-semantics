I. SPLOŠNA DOLOČBA
1. člen
(predmet urejanja)
Ta pravilnik določa vsebino znanj za bonitiranje zemljišč in
postopek preverjanja znanj (v nadaljnjem besedilu: izpit za bonitiranje) ter
pridobitev in odvzem pooblastila za bonitiranje.
II. IZPIT ZA BONITIRANJE
2. člen
(pooblastilo za izvajanje izpita za bonitiranje)
(1) Pooblastilo za izvajanje izpita za bonitiranje se izda na
podlagi javnega razpisa, v katerem se določijo pogoji, ki jih mora izpolnjevati
izvajalec izpita za bonitiranje (v nadaljnjem besedilu: izvajalec izpita). 
(2) Pooblastilo za izvajanje izpita za bonitiranje izda
Geodetska uprava Republike Slovenije (v nadaljnjem besedilu: geodetska uprava),
ki opravlja nadzor nad izvajanjem izpita.
3. člen
(imenovanje izpraševalcev za izpit za bonitiranje)
(1) Kandidate za izpraševalce za izpit za bonitiranje (v
nadaljnjem besedilu: izpraševalec) pridobi geodetska uprava na podlagi javnega
povabila k sodelovanju. 
(2) Pogoji za imenovanje za izpraševalca: 
1.     
izpraševalec za področje bonitiranja zemljišč mora imeti univerzitetno
izobrazbo kmetijske ali gozdarske smeri oziroma visoko strokovno izobrazbo s
specializacijo oziroma magisterijem in najmanj pet let delovnih izkušenj s
področja urejanja, evidentiranja in ocenjevanja kmetijskih oziroma gozdnih
zemljišč; 
2.     
izpraševalec za področje geodezije mora imeti univerzitetno izobrazbo
geodetske smeri in najmanj pet let delovnih izkušenj s področja geodezije; 
3.     
izpraševalec za upravno-procesno področje mora imeti univerzitetno
izobrazbo pravne smeri in najmanj pet let delovnih izkušenj na področju vodenja
in odločanja v upravnem postopku. 
(3) Izpraševalce imenuje predstojnik geodetske uprave. 
(4) V aktu o imenovanju izpraševalcev se določi, za katera
področja so imenovani za spraševanje.
4. člen
(program izpita za bonitiranje)
(1) Izpit za bonitiranje se opravlja po programu, ki obsega
vsebine znanj iz naslednjih področij: 
a)    
področje bonitiranja zemljišč: 
- 
ocenjevanje tal; 
- 
ocenjevanje klime; 
- 
ocenjevanje reliefa; 
- 
ocenjevanje posebnih vplivov; 
- 
povezave med boniteto in katastrsko klasifikacijo zemljišč; 
b)    
področje geodezije: 
- 
evidentiranje nepremičnin v nepremičninskih evidencah; 
- 
izdelava elaborata za bonitiranje zemljišč; 
c)    
upravno-procesno področje: 
- 
splošni upravni postopek in upravni spor; 
- 
posebni postopki s področja geodetske službe. 
(2) Podrobnejše vsebine za posamezna področja, ki vsebujejo
tudi pravne vire in seznam literature, potrebne za pripravo na izpit za
bonitiranje, določi geodetska uprava in jih objavi na svojih spletnih straneh.
5. člen
(kandidati)
Izpit za bonitiranje lahko opravlja oseba, ki ima: 
-       
najmanj visoko strokovno izobrazbo kmetijske oziroma gozdarske smeri in 
-       
najmanj pet let delovnih izkušenj s področja urejanja, evidentiranja in
ocenjevanja zemljišč.
6. člen
(izpitna komisija)
(1) Izpit za bonitiranje se opravlja pred izpitno komisijo,
ki jo sestavljajo predsednik in dva člana. Izpitna komisija ima zapisnikarja. 
(2) Izpitno komisijo imenuje izvajalec izpita. Predsednika in
člana izpitne komisije se imenuje izmed izpraševalcev, ki so imenovani na
podlagi akta iz četrtega odstavka 3. člena tega pravilnika. 
(3) Predsednik izpitne komisije, ki je določen izmed članov,
vodi izpitni postopek in skrbi za izpitni red. 
(4) Zapisnikarja določi izvajalec izpita.
7. člen
(prijava k izpitu)
(1) Kandidat, ki želi opravljati izpit za bonitiranje, vloži prijavo
pri izvajalcu izpita. Prijava se vloži na obrazcu iz priloge 1, ki je sestavni
del tega pravilnika. 
(2) Izvajalec izpita mora zagotoviti možnost sprejemanja
prijave na izpit za bonitiranje tudi po elektronski poti. 
(3) Prijavi iz prvega odstavka tega člena mora kandidat
priložiti dokazila o strokovni izobrazbi in o predpisanih delovnih izkušnjah.
Kandidat v prijavi navede, ali, kdaj in kje je že opravljal strokovni izpit iz
upravnega postopka.
8. člen
(ugotavljanje pogojev za pristop k izpitu za bonitiranje)
Izvajalec izpita ugotovi, ali kandidat izpolnjuje pogoje za
opravljanje izpita za bonitiranje.
9. člen
(razpored)
(1) Izvajalec izpita z razporedom določi sestavo izpitne
komisije ter datum in kraj opravljanja izpita za bonitiranje. 
(2) V razporedu se za vsakega člana izpitne komisije določi,
za katerega kandidata določi pisno nalogo. 
(3) Razpored iz prvega odstavka tega člena se pošlje
kandidatu, članom izpitne komisije in zapisnikarju najpozneje 15 dni pred
dnevom opravljanja izpita za bonitiranje.
10. člen
(način opravljanja izpita za bonitiranje)
(1) Izpit za bonitiranje se opravlja pisno in ustno. 
(2) Pisni del izpita za bonitiranje se opravlja pisno pod
nadzorom uslužbenca izvajalca izpita in traja največ štiri pedagoške ure. 
(3) Ustni del izpita za bonitiranje se opravlja pred izpitno
komisijo in traja največ 20 minut. 
(4) Izpit za bonitiranje se opravlja najprej pisno, potem pa
ustno. Ustni del izpita za bonitiranje je javen. Ustni del izpita za
bonitiranje se praviloma opravlja naslednji dan po pisnem delu izpita za
bonitiranje.
11. člen
(pisni del izpita za bonitiranje)
(1) Pisni del izpita za bonitiranje obsega izdelavo pisne
naloge, ki je lahko izdelava elaborata na podlagi podatkov iz praktičnega
primera, opis določenega postopka in podobno. Naloga se mora nanašati na
vsebino, ki jo določa program izpita za bonitiranje iz 4. člena tega
pravilnika. 
(2) Član izpitne komisije je dolžan nalogo predložiti
izvajalcu izpita najmanj tri delovne dni pred dnevom izvedbe pisnega dela
izpita za bonitiranje. 
(3) Pred začetkom pisnega dela izpita uslužbenec uslužbenca
izvajalca izpita na podlagi dokumenta s fotografijo ugotovi istovetnost
kandidata. 
(4) Pri pisnem delu izpita za bonitiranje lahko kandidat
uporablja vso strokovno literaturo in predpise. 
(5) Pisno nalogo pregleda član izpitne komisije, ki je nalogo
pripravil, mnenje o njej pa lahko podata tudi druga člana izpitne komisije.
12. člen
(ustni del izpita za bonitiranje)
(1) Ustni del izpita za bonitiranje obsega zagovor pisne
naloge in preverjanje vsebine znanja iz področij, določenih v 4. členu tega
pravilnika. 
(2) Ustni del izpita za bonitiranje se lahko opravi, ko so
prisotni vsi člani izpitne komisije in zapisnikar. 
(3) Predsednik izpitne komisije začne ustni del izpita za
bonitiranje tako, da predstavi člane izpitne komisije, na podlagi dokumenta s
fotografijo ugotovi istovetnost kandidata in pojasni potek ustnega dela izpita
za bonitiranje. 
(4) Član izpitne komisije lahko sprašuje kandidata s
področja, za katerega je imenovan. 
(5) Vprašanja, ki jih postavijo izpraševalci kandidatu,
morajo biti taka, da je mogoče iz odgovorov nanje oceniti kandidatovo znanje iz
vseh področij, določenih v 4. členu tega pravilnika.
13. člen
(zapisnik)
(1) O poteku izpita za bonitiranje se za vsakega kandidata
vodi zapisnik na obrazcu iz priloge 2, ki je sestavni del tega pravilnika. 
(2) Pisna naloga kandidata je sestavni del zapisnika o
opravljanju izpita za bonitiranje. 
(3) Zapisnik o opravljanju izpita za bonitiranje podpišejo
predsednik, člana izpitne komisije in zapisnikar.
14. člen
(ocena uspeha in razglasitev rezultatov)
(1) Uspeh kandidata oceni izpitna komisija z oceno »uspešno«
ali »neuspešno«, pri čemer upošteva pisni in ustni del izpita za bonitiranje.
Za pristop k ustnemu delu tega izpita ni pogoj, da je uspešno ocenjena pisna
naloga. 
(2) Izid izpita za bonitiranje razglasi predsednik izpitne
komisije ob navzočnosti članov izpitne komisije in kandidata takoj po sprejeti
odločitvi iz prejšnjega odstavka. 
(3) Kandidat, ki ni opravil izpita za bonitiranje, ga lahko
ponovno opravlja v roku, ki ga določi izpitna komisija. Ta rok ne sme biti
krajši od enega meseca.
15. člen
(ugovor)
(1) Kandidat, ki se ne strinja z oceno izpitne komisije,
lahko takoj po razglasitvi ocene vloži ugovor pri izpitni komisiji. Ugovor
kandidata se zapiše v zapisnik o opravljanju izpita za bonitiranje. 
(2) V primeru ugovora kandidat opravlja izpit za bonitiranje
najpozneje v petih dneh pred drugo izpitno komisijo, ki je sestavljena iz
predsednika prejšnje izpitne komisije ter dveh novih izpraševalcev. Predsednika
nove komisije se določi izmed novih izpraševalcev.
16. člen
(potrdilo o izpitu za bonitiranje)
(1) Kandidatu, ki je opravil izpit za bonitiranje, se izda
potrdilo o opravljenem izpitu na obrazcu iz priloge 3, ki je sestavni del tega
pravilnika. 
(2) Potrdilo o opravljenem izpitu za bonitiranje izda
geodetska uprava, podpiše pa ga predsednik izpitne komisije.
17. člen
(odstop od izpita)
(1) Če kandidat brez opravičenega razloga ne pristopi k
opravljanju izpita za bonitiranje ali če odstopi, ko je izpit že začel
opravljati, se šteje, da izpita ni opravil. 
(2) Če kandidat ne pristopi k opravljanju izpita za
bonitiranje, odloči o opravičenosti razlogov za izostanek izpitna komisija,
določena za ta izpit, na podlagi pisne vloge kandidata. Kandidat mora vlogo
vložiti takoj oziroma v roku sedmih dni od dneva, določenega za opravljanje
izpita za bonitiranje. Vlogi mora predložiti dokazila o opravičenosti
izostanka. Za opravičene razloge za izostanek se štejejo zlasti: 
-       
bolezen, 
-       
smrt ožjega družinskega člana, 
-       
neodložljive in nenačrtovane obveznosti. 
(3) Če izpitna komisija oceni, da so razlogi opravičeni, se
šteje, da kandidat ni pristopil k izpitu. Sklep izpitne komisije o
opravičenosti razlogov za kandidatovo odsotnost je dokončen. 
(4) Sklep izpitne komisije iz prejšnjega odstavka se vpiše v
zapisnik o opravljanju izpita za bonitiranje.
18. člen
(zbirka dokumentov o kandidatu)
(1) Izvajalec izpita za vsakega kandidata vodi zbirko
dokumentov, ki vsebuje prijavo k izpitu za bonitiranje skupaj z dokumentacijo
iz tretjega odstavka 7. člena tega pravilnika, razpored opravljanja izpita za
bonitiranje iz 9. člena tega pravilnika in zapisnik o opravljanju izpita za
bonitiranje iz 13. člena tega pravilnika. 
(2) Zbirka dokumentov o kandidatu se hrani dve leti od dneva
opravljanja izpita za bonitiranje. 
(3) Če pogodba o izvajanju izpitov za bonitiranje preneha
veljati pred iztekom roka hranjenja zbirke dokumentov iz prejšnjega odstavka,
mora izvajalec izročiti zbirko dokumentov o kandidatu geodetski upravi.
19. člen
(stroški izpita za bonitiranje)
(1) Za kritje stroškov izpita za bonitiranje in za izdajo
potrdila o opravljenem izpitu za bonitiranje se določi pristojbina. 
(2) Višina pristojbine za izpit za bonitiranje je 210 eurov.
20. člen
(kritje stroškov izpita za bonitiranje)
(1) Stroške izpita za bonitiranje krije kandidat. 
(2) Stroški izpita za bonitiranje morajo biti plačani pred
pristopom k izpitu za bonitiranje. 
(3) V primeru, da kandidat brez opravičenega razloga ne
pristopi k izpitu za bonitiranje ali odstopi med opravljanjem izpita, se
plačani stroški izpita za bonitiranje ne povrnejo.
III. POOBLASTILO ZA BONITIRANJE
21. člen
(pooblastilo za bonitiranje)
(1) Pooblastilo za bonitiranje je pooblastilo za izvedbo strokovnih
del pri izdelavi elaborata spremembe bonitete zemljišča. 
(2) Pooblastilo za bonitiranje izda geodetska uprava na
zahtevo osebe, ki je opravila izpit za bonitiranje po tem pravilniku. 
(3) Geodetska uprava vodi seznam izdanih pooblastil za
bonitiranje.
22. člen
(odvzem pooblastila za bonitiranje)
Geodetska uprava z odločbo odvzame pooblastilo za bonitiranje
zemljišč, če ugotovi, da je imetnik pooblastila za bonitiranje storil kaznivo
dejanje, povezano z izvrševanjem tega pooblastila, kar je ugotovljeno s
pravnomočno sodbo.
IV. PREHODNI IN KONČNA DOLOČBA
23. člen
(priznavanje izpita)
(1) Kandidat, ki je opravil strokovni izpit iz upravnega
postopka za kandidate z univerzitetno ali visoko stopnjo izobrazbe po
Pravilniku o opravljanju strokovnega izpita iz upravnega postopka (Uradni list
RS, št. 63/03), ne opravlja tistega dela izpita za bonitiranje, ki se nanaša na
splošni upravni postopek in upravni spor. 
(2) Kandidat lahko v prijavi iz 7. člena tega pravilnika
predlaga priznavanje izpita iz prejšnjega odstavka, pri čemer navede, kdaj in
kje je opravljal ta izpit. O oprostitvi opravljanja dela izpita za bonitiranje
odloča izvajalec izpita. O ugovoru zoper odločitev izvajalca izpita odloča
predstojnik geodetske uprave.
24. člen
(pooblastilo za opravljanje katastrske klasifikacije)
(1) Oseba, ki ima ob uveljavitvi tega pravilnika pooblastilo
za opravljanje katastrske klasifikacije zemljišč, lahko na podlagi tega
pooblastila opravlja strokovna dela pri izdelavi elaborata spremembe bonitete
zemljišča še eno leto po uveljavitvi tega pravilnika. 
(2) Pooblastila za opravljanje katastrske klasifikacije
zemljišč prenehajo veljati ob izteku roka iz prvega odstavka 160. člena Zakona
o evidentiranju nepremičnin - ZEN (Uradni list RS, št. 47/06).
25. člen
(začetek veljavnosti)
Ta pravilnik začne veljati petnajsti dan po objavi v Uradnem
listu Republike Slovenije.
Št. 0071-69/2007
Ljubljana, dne 20. marca 2007
EVA 2006-2511-0018
Janez Podobnik l.r. 
Minister 
za okolje in prostor

Priloga
1: Prijava na izpit za bonitiranje
Priloga
2: Zapisnik o opravljanju izpita za bonitiranje
Priloga
3: Potrdilo o opravljenem izpitu za bonitiranje