1. člen
(vsebina sklepa)
Ta sklep določa podrobnejša pravila in merila uporabe sedmega
odstavka 521. člena Zakona o zavarovalništvu (Uradni list RS,
št. 93/15; v nadaljnjem besedilu: ZZavar-1).
2. člen
(upoštevanje osebne okoliščine spola)
Zavarovalnice lahko upoštevajo osebno okoliščino spola pri
izračunavanju premij in dajatev na skupni ravni pod pogojem, da to ne vodi v
razlikovanje na individualni ravni, in sicer:
1.     
če so zavarovanja iz zavarovalne skupine življenjskih zavarovanj in
zavarovalnih vrst nezgodno zavarovanje in zdravstveno zavarovanje namenjena
izključno ali predvsem osebam enega spola, kot na primer zavarovanje raka na
prostati, dojki ali maternici, razen za materinstvo in nosečnost, ki zaradi
posebnega mehanizma solidarnosti določa, da stroški, povezani z materinstvom in
nosečnostjo, v nobenem primeru ne smejo vplivati na razlikovanje v premijah in
obveznostih zavarovalnice;
2.     
če zavarovanja iz zavarovalne skupine življenjskih zavarovanj in
zavarovalne vrste zdravstveno zavarovanje pri ocenjevanju tveganj upoštevajo
dejavnik spola zaradi razlik v telesni zgradbi moških in žensk, kot na primer
pri dejavnikih zdravstvenega stanja ali družinske zgodovine, na podlagi katerih
so dovoljene razlike v premijah in obveznostih zavarovalnice, pri čemer pa ne
gre za razlike v premijah in obveznostih zavarovalnice le zaradi tega, ker sta
osebi različnega spola (v prilogi k temu sklepu je primeroma opisan način
uporabe dejavnika spola zaradi razlik v telesni zgradbi moških in žensk);
3.     
če se premija za skupinska zavarovanja iz zavarovalne skupine
življenjskih zavarovanj in zavarovalnih vrst nezgodno zavarovanje in
zdravstveno zavarovanje določi na podlagi predvidene spolne strukture skupine
vsaj treh oseb, ki jim bo zavarovalnica ponudila skupinsko zavarovanje, in je
premija za zavarovanca, ki se želi vključiti v skupinsko zavarovanje, neodvisna
od njegovega spola.
3. člen
(obdelovanje dejavnika spola)
Zavarovalnice lahko obdelujejo dejavnik spola v smislu
zbiranja, hranjenja in uporabe dejavnika spola ali informacij v zvezi s spolom,
če ne vodi v razlikovanje na individualni ravni in sicer zgolj za naslednje
namene:
1.     
za izračun zavarovalno-tehničnih rezervacij in interno določanje cen ter
za oceno tveganj zavarovanj iz zavarovalne skupine življenjskih zavarovanj in
zavarovalnih vrst nezgodno zavarovanje in zdravstveno zavarovanje, če je
namenjeno upravljanju z likvidnostjo, spremljanju portfeljev z vidika skupnega določanja
cen in obvladovanju drugih tveganj zavarovalnice;
2.     
za določanje cen pozavarovanja, če ti izračuni niso vzrok za
individualno razlikovanje na podlagi spola, materinstva in nosečnosti;
3.     
za trženje in oglaševanje, s katerimi lahko zavarovalnica vpliva na
portfelj zavarovalnice na primer z osredotočenjem oglaševanja na en spol,
vendar pa zavarovalnica nikomur ne sme zavrniti dostopa do zavarovanj zaradi
spola zavarovanca, razen v primerih, kadar sklepanje in izvrševanje zavarovanj
izključno ali predvsem predstavnikom ali predstavnicam enega spola upravičuje
zakonit cilj in so sredstva za doseganje tega cilja ustrezna in potrebna.
4. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-5/2016-1
Ljubljana, dne 14. januarja 2016
EVA 2015-1611-0082
Predsednik strokovnega sveta
Agencije za zavarovalni nadzor
Sergej Simoniti l.r.

Priloga: Opis načina
uporabe dejavnika spola zaradi razlik v telesni zgradbi moških in žensk