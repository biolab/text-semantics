I. SPLOŠNE DOLOČBE
1. člen
S tem pravilnikom se določa postopek izvedbe Festivala
slovenskega filma (v nadaljnjem besedilu: Festival), okvir oblikovanja programa,
organe Festivala, vrsto in število nagrad Festivala in način podeljevanja
nagrad Festivala.
2. člen
Osnovni namen Festivala je predstaviti novo slovensko
kinematografsko produkcijo in podeliti nagrade najboljšim slovenskim kinematografskim
filmom in njihovim ustvarjalcem ter drugim slovenskim avdiovizualnim delom
različnih zvrsti in dolžin, pri katerih so sodelovali slovenski filmski avtorji
ali producenti, ter s tem spodbujati razvoj slovenske filmske ustvarjalnosti ter
izboljševati vidnost slovenskih filmskih in drugih avdiovizualnih del doma in v
tujini.
Termin Festivala je praviloma vsako leto v septembru in traja
najmanj tri (3) in največ pet (5) dni v enem tednu.
3. člen
Slovenski filmski center, javna agencija Republike Slovenije,
(v nadaljnjem besedilu: Agencija) na podlagi svojega poslovnega načrta enkrat
letno omogoči izvedbo Festivala. Agencija omogoči Festival z zagotovitvijo
finančnih sredstev, potrebnih za izvedbo Festivala, z imenovanjem direktorja in
organov Festivala ter z drugimi dejavnostmi, ki so potrebne za izvedbo
Festivala.
II. ORGANIZACIJA FESTIVALA
4. člen
Agencija omogoči izvedbo Festivala z namenom pregleda in
nagrajevanja nove slovenske filmske in druge avdiovizualne produkcije, nastale
v obdobju dveh (2) zaporednih Festivalov, promocije novih slovenskih filmskih
in avdiovizualnih del, strokovnega izobraževanja in prispevka k dvigu ravni
filmske kulture nasploh.
III. ORGANI FESTIVALA
5. člen
Organi Festivala so:
-       
direktor Festivala,
-       
strokovna žirija,
-       
svet Festivala.
III.1. Direktor Festivala
6. člen
Direktor Agencije na podlagi javnega razpisa ali neposrednega
povabila in na podlagi predhodnega mnenja sveta Agencije imenuje direktorja
Festivala. Direktor Festivala ima mandat za tri (3) leta in je lahko ponovno
imenovan, a največ za en zaporeden mandat.
Direktor Festivala ne moreta biti direktor in pomočnik
direktorja Agencije.
Direktor Festivala:
-       
zagotovi predstavitev izbora najkakovostnejših del slovenske filmske in
avdiovizualne produkcije, nastalih v preteklem (največ 2-letnem) obdobju od
zaključka predhodne izdaje Festivala;
-       
zagotovi, da so kinematografska filmska dela, katerih realizacijo
sofinancira Agencija, obvezen del uradnega tekmovalnega programa Festivala;
-       
pripravi program Festivala, razporejen po programskih sklopih, ki
vsebujejo tako uradni tekmovalni program kot spremni pregledni program, in ga
najkasneje 40 dni pred začetkom Festivala predloži direktorju Agencije v
potrditev;
-       
predstavlja Festival v javnosti in poskrbi za večanje vidnosti programa
Festivala;
-       
izdela predlog finančnega načrta Festivala, ki ga najkasneje v roku 30
dni po sklenitvi pogodbe iz tretjega odstavka tega člena predloži v potrditev
direktorju Agencije;
-       
predlaga projektnega vodjo izvedbe in izvajalce Festivala, ki jih potrdi
direktor Agencije;
-       
določi urnik Festivala, ki vsebuje razporeditev predvajanj filmov ter
spremnih in protokolarnih dogodkov po dnevih in urah, podelitve nagrad,
novinarske konference, strokovna srečanja, strokovne predstavitve, filmske
delavnice ipd., in ga predloži direktorju Agencije v potrditev najmanj 30 dni
pred datumom pričetka Festivala;
-       
skrbi za izvedbo in obveščanje skladno z urnikom Festivala;
-       
odgovarja za delo izvajalcev in podizvajalcev ter pogodbenih partnerjev
v skladu z vsebinskim in s finančnim načrtom Festivala;
-       
pridobiva dodatna (sponzorska, donatorska, koprodukcijska) sredstva za
izvedbo Festivala;
-       
pripravi vsebinsko in finančno poročilo o izvedbi Festivala in ga
predloži Agenciji najpozneje v roku 45 dni po koncu Festivala;
-       
odgovarja za izvedbo in potek Festivala.
Agencija sklene z direktorjem Festivala za izvedbo nalog,
določenih s tem pravilnikom, pogodbo, v kateri se natančneje opredelijo
posamezne naloge, obveznosti in odgovornosti direktorja Festivala ter plačilo
za njegovo delo.
7. člen
Direktor Festivala:
-       
v okviru potrjenega finančnega načrta samostojno razpolaga s finančnimi
sredstvi za izvedbo Festivala, ki jih Agencija zagotovi v skladu s svojim
sprejetim finančnim načrtom, vendar z omejitvijo kadar znesek presega 5.000
eurov, mora direktor Festivala predhodno pridobiti soglasje direktorja
Agencije;
-       
daje naloge za izvedbo plačil blaga in storitev v zvezi z izvedbo
Festivala;
-       
ima možnost vpogleda v plačilni promet v zvezi s Festivalom.
8. člen
Ne glede na določbo prejšnjega člena, pogodbe z izvajalci, račune
in druge uradne dokumente v zvezi z izvedbo in organizacijo Festivala po
predhodni parafi direktorja Festivala, podpiše direktor Agencije.
Ustrezne strokovne službe Agencije direktorju Festivala pri
izvajanju nalog iz tega člena nudijo potrebno strokovno pomoč.
9. člen
Direktor Festivala je dolžan pri opravljanju svojega dela
ravnati s skrbnostjo dobrega gospodarstvenika in varovati poslovne skrivnosti
Festivala.
10. člen
Direktor Festivala je pri opravljanju nalog v zvezi s
programsko zasnovo, pripravo in izvedbo Festivala samostojen in neodvisen. Pri
izvrševanju nalog mora direktor Festivala spoštovati predpise, ki veljajo za
osebe javnega prava. Direktor Festivala lahko v okviru dodeljenih finančnih
sredstev izbere in sklene za katerokoli nalogo z enim ali več izvajalci
Festivala pogodbo, vendar odgovarja Agenciji za zakonito in gospodarno porabo finančnih
sredstev ter sklenjene dogovore.
11. člen
Direktor Festivala je odgovoren za:
-       
zakonito pripravo in izvedbo Festivala;
-       
namensko in racionalno rabo finančnih sredstev, ki jih je Agencija
namenila za izvedbo Festivala;
-       
porabo finančnih sredstev v okviru potrjenega finančnega načrta
Festivala in zagotovljenih finančnih sredstev s strani Agencije;
-       
delo podizvajalcev, ki se jih najame in plača iz sredstev, namenjenih
Festivalu.
Direktor Festivala je ob zaključku Festivala dolžan Agenciji predati
celotno obračunsko in ostalo dokumentacijo Festivala: pogodbe, račune in
potrdila o plačilu računov oziroma virmane ter ostalo dokumentacijo, na podlagi
katere je sklenil dogovore v zvezi z izvedbo Festivala. V roku 45 dni po
zaključku Festivala mora direktor Festivala pripraviti in izročiti končno
finančno in vsebinsko poročilo Festivala.
Direktor Festivala je Agenciji odgovoren za škodo, ki bi
nastala kot posledica kršitve njegovih dolžnosti, določenih s tem pravilnikom
in pogodbo iz tretjega odstavka 6. člena tega pravilnika.
III.1.1. Predčasna razrešitev direktorja Festivala
12. člen
Direktor Festivala je lahko predčasno razrešen:
-       
na svojo pisno prošnjo ali
-       
če ne izpolnjuje nalog oziroma ravna v nasprotju z obveznostmi, določenimi
s pogodbo iz tretjega odstavka 6. člena tega pravilnika, drugimi določbami
tega pravilnika ter drugimi predpisi.
V primeru predčasne razrešitve direktorju Festivala preneha mandat
z dnem izdaje sklepa o predčasni razrešitvi.
13. člen
Direktor Festivala lahko poda pisno prošnjo za svojo
razrešitev na naslov Agencije.
Direktor Festivala je dolžan Agenciji ob predložitvi pisne prošnje
za razrešitev priložiti tudi vsebinsko poročilo ter obračun prihodkov in
odhodkov sredstev, skupaj z dokazili o izvedenih plačilih, nastalih do dneva
razrešitve.
14. člen
O predčasni razrešitvi zaradi neizpolnjevanja obveznosti,
določenih s pogodbo in tem pravilnikom, odloči s sklepom direktor Agencije na
podlagi predhodnega mnenja sveta Agencije.
Direktor Agencije je dolžan v predlogu za predčasno
razrešitev, ki ga posreduje svetu Agencije, natančno navesti razloge za
predčasno razrešitev. Na podlagi zahteve sveta Agencije jih je dolžan
argumentirano obrazložiti in priložiti ustrezno dokumentacijo.
Direktor Festivala je dolžan v roku 15 dni od dneva prejema sklepa
o razrešitvi podati vsebinsko poročilo ter obračun dohodkov in odhodkov,
nastalih do dneva prejema sklepa o razrešitvi.
Če Agencija po razrešitvi ugotovi nepravilnosti v ravnanju
direktorja Festivala, nastale zaradi malomarnega ravnanja pri izpolnjevanju
nalog, določenih s pogodbo in tem pravilnikom, direktor Festivala odškodninsko
in materialno odgovarja za nastalo škodo.
15. člen
Naloge direktorja Festivala v zvezi s pripravo programa so:
-       
izbor prijavljenih filmov v uradni tekmovalni program Festivala, ki ga
ocenjuje festivalska žirija z namenom podeljevanja nagrad Vesna;
-       
oblikovanje urnika prikazovanja filmov uradnega tekmovalnega programa
Festivala ter ostalih programskih sklopov ter spremljevalnih dogodkov
Festivala;
-       
izdelava predloga vsebinskega načrta celotnega programa Festivala, z
vsemi programskimi sklopi in spremljevalnim programom, ki ga najkasneje v roku
30 dni pred pričetkom Festivala predloži direktorju Agencije.
Direktor Festivala lahko za namene oblikovanja programa imenuje
selektorja oziroma največ 3-članski programski odbor Festivala, s katerimi
sklene pogodbo, v kateri se natančneje opredelijo posamezne naloge, obveznosti
selektorja oziroma programskega odbora Festivala ter plačilo za njegovo delo.
Pri izboru selektorja oziroma članov programskega odbora direktor Festivala
upošteva raznovrstnost po starosti in strokovni usposobljenosti ter načelo
enakovredne zastopanosti po spolu.
III.2. Strokovna žirija
16. člen
Direktor Festivala izbere in imenuje najmanj eno (1)
3-člansko do največ 5-člansko strokovno žirijo Festivala, ki jo poleg
slovenskih sestavlja tudi en (1) tuji strokovnjak s področja kinematografije. V
primeru večjega števila selekcioniranih filmov v tekmovalni program lahko
direktor Festivala imenuje dve (2) 3-članski strokovni žiriji, in sicer eno (1)
za podelitev nagrad Vesna za celovečerne filme in eno (1) za podelitev ostalih
nagrad Vesna v skladu s členom 25. Pri sestavi žirije upošteva načelo raznovrstnosti
stroke, starostne strukture članov in enakovredne zastopanosti spolov.
Član strokovne žirije ne sme biti soavtor, avtor prispevkov,
izvajalec, producent del, kot jih definira zakon, ki ureja avtorsko in sorodne
pravice, ali druga oseba, ki je interesno neposredno povezana s prijavljenimi
deli, ki so uvrščena v tekmovalni program Festivala.
17. člen
Direktor Festivala s poslovnikom o delu strokovne žirije
določi naloge strokovne žirije Festivala. Če imenuje dve (2) strokovni žiriji,
je direktor Festivala tudi odgovoren za koordinacijo dela obeh žirij.
III.3. Svet Festivala
18. člen
Svet Festivala je posvetovalni organ, ki daje predloge in
usmeritve direktorju za izvedbo Festivala in ima najmanj pet (5) ali največ
sedem (7) članov: predstavnike strokovnih in/ali interesnih slovenskih filmskih
združenj, predstavnika lokalne skupnosti, kjer se odvija Festival, in
predstavnika Agencije. Člane sveta Festivala imenuje direktor Agencije.
Direktor Festivala je dolžan sklicati sestanek sveta najkasneje v 60 dneh
od svojega imenovanja.
19. člen
Sestanke sveta Festivala sklicuje direktor Festivala, ki se
je sestankov sveta dolžan udeleževati. Sestanek sveta Festivala lahko skliče
tudi svet Festivala, če se večina sveta s tem strinja, vendar ne več kot enkrat
mesečno. Direktor Festivala tudi vodi seje sveta.
IV. PRIJAVA NA FESTIVAL
20. člen
Na Festival se lahko prijavijo kinematografska filmska
oziroma avdiovizualna dela, ki so oddana na profesionalnem digitalnem formatu,
in druga umetniška in dokumentarna avdiovizualna dela na formatih, navedenih na
prijavnicah za posamezno izvedbo Festivala (v nadaljnjem besedilu: dela).
21. člen
Prijavitelj dela je lahko vsaka fizična oseba s stalnim
prebivališčem v Republiki Sloveniji in pravna oseba, ki je registrirana za
opravljanje dejavnosti 59.110 – Produkcija filmov, video filmov in TV oddaj.
Prijavitelj lahko na Festival prijavi delo, ki je bilo
dokončano v preteklem letu oziroma do največ dve (2) koledarski leti pred prvim
dnem Festivala, na katerega se prijavlja, in še ni bilo prikazano na Festivalu.
Prijava je veljavna samo, če prijavitelj pravilno izpolni festivalsko
prijavnico (v nadaljnjem besedilu: prijavnica), objavljeno na uradnem spletnem
mestu Festivala. Prijavnica je veljavna, če jo prijavitelj izpolni v celoti in
jo pošlje pravočasno na naslov, ki je naveden na prijavnici, oziroma jo
pravočasno odda prek sistema e-prijave na uradnem spletnem mestu Festivala.
V primeru nepopolne ali nepravilno izpolnjene prijavnice se
prijavitelja dela obvesti, naj prijavnico dopolni oziroma popravi, v roku,
določenem s pozivom. Po izteku tega roka se prijavnice, ki so bodisi nepopolno
oziroma nepravilno izpolnjene bodisi nepravočasno prispele, zavrže.
22. člen
V tekmovalni program se lahko poleg del iz nacionalnega
filmskega programa, ki je nastal s podporo Agencije, uvrstijo tudi dela, ki
imajo večinski producentski delež slovenskih producentov ali so pretežno
posneta v slovenskem jeziku ali so producirana v madžarskem/italijanskem
jeziku, če so namenjena madžarski/italijanski narodni skupnosti na območju
Republike Slovenije.
Slovenski avtorji lahko tekmujejo za nagrade tudi s
koprodukcijskimi deli z manjšinskim deležem slovenskih producentov, ki imajo
status nacionalne filmske koprodukcije in katerih delež ne sme biti manjši od 10
%, čeprav ne izpolnjujejo nobenega od pogojev prejšnjega odstavka tega člena.
23. člen
Vsa dela, ki jih direktor Festivala uvrsti v program
Festivala, bodo prikazana javno.
V. NAGRADE FESTIVALA
24. člen
Strokovna žirija podeli v kategoriji celovečerni film
(igrani/dokumentarni/animirani) naslednje nagrade Vesna:
1.     
za najboljši celovečerni film,
2.     
za najboljšo režijo,
3.     
za najboljši scenarij,
4.     
za najboljšo glavno žensko vlogo,
5.     
za najboljšo glavno moško vlogo,
6.     
za najboljšo stransko žensko vlogo,
7.     
za najboljšo stransko moško vlogo,
8.     
za najboljšo fotografijo,
9.     
za najboljšo izvirno glasbo,
10.  
za najboljšo montažo,
11.  
za najboljšo scenografijo,
12.  
za najboljšo kostumografijo,
13.  
za najboljšo masko,
14.  
za najboljši zvok.
Strokovna žirija podeli še naslednje nagrade Vesna:
1.     
za najboljši dokumentarni film
2.     
za najboljši kratki igrani film
3.     
za najboljšo manjšinsko koprodukcijo
4.     
za najboljši animirani film
5.     
za najboljše eksperimentalno AV delo
6.     
za najboljši študijski film
7.     
za posebne dosežke (žirija lahko podeli največ dve (2) nagradi).
Na Festivalu se podeli tudi nagrada Vesna za najboljši
celovečerni film po izboru občinstva.
V primeru, da nagrado za najboljši celovečerni film prejme
celovečerni dokumentarni film, se podeli nagrado za najboljši dokumentarni film
kratkemu ali srednjemetražnemu dokumentarnemu filmu.
V primeru, da prejme nagrado za najboljši celovečerni film
animirani film, se podeli nagrado za najboljši animirani film kratkemu
animiranemu filmu.
V primeru, da nagrade za najboljši celovečerni film ne prejme
igrani film, strokovna žirija podeli dodatno nagrado za najboljši celovečerni
igrani film.
Nagrade Vesna za najboljši film iz prvega odstavka tega člena
ter iz 1., 2., 4. in 6. točke drugega odstavka tega člena lahko prejmejo le
dela, uvrščena v tekmovalni program, ki imajo večinski producentski delež
slovenskih producentov ali so pretežno posneta v slovenskem jeziku.
Za nagrade Vesna v preostalih kategorijah iz prvega in
drugega odstavka tega člena se potegujejo vsa dela iz prejšnjega odstavka in
dela manjšinskih koprodukcij.
25. člen
Odločitev o podelitvi nagrad in o nagrajencih je v izključni
pristojnosti strokovne žirije. Podeljene nagrade mora žirija pisno obrazložiti
in omogočiti oziroma dovoliti pravočasno javno objavo svojih odločitev z
obrazložitvami nagrad.
Strokovna žirija odloča po postopku, ki ga predpisuje
poslovnik o delu strokovne žirije Festivala.
26. člen
Na podlagi določbe 24. člena tega pravilnika se na Festivalu podeli
tudi nagrado (Vesna) občinstva za najboljši slovenski celovečerni film.
Podeljuje jo bodisi lokalna skupnost, na območju katere se odvija Festival,
bodisi sponzor Festivala ali sponzor nagrade občinstva za najboljši slovenski
celovečerni film.
O nagradi občinstva za najboljši film glasujejo gledalci
celovečernih filmov, predstavljenih v tekmovalnem programu Festivala.
Glasovanje poteka na vseh lokacijah, kjer so predvajani filmi tekmovalnega
programa Festivala.
Gledalci dobijo festivalsko glasovnico ob vstopu na
prireditveni prostor, kjer se film predvaja. 
Na glasovnici so navedene ocene od 1 do 5, pri čemer je 5
najvišja ocena, in naslov filma.
Gledalci glasujejo tako, da jasno označijo izbrano oceno.
Glasovnica, iz katere ni razvidna volja ocenjevalca, ni veljavna.
Gledalci glasovnico z ocenami po vsaki končani projekciji
filma oddajo v za to namenjene glasovalne skrinjice.
27. člen
Za ugotavljanje izidov glasovanja iz prejšnjega člena je
pristojna 3-članska komisija, ki jo imenuje direktor Festivala. Direktor
Festivala imenuje tudi predsednika komisije.
Komisija odpre glasovalne skrinjice po končani projekciji filma.
Po izločitvi neveljavnih glasovnic komisija prešteje število oddanih glasovnic
za posamezen film ter za vsak predvajani film izračuna povprečno oceno. Ta se
določi tako, da se seštevek ocen, ki jih film dobi, deli s številom oddanih glasovnic
za film. Za podelitev nagrade občinstva mora oddati veljavne glasovnice vsaj
petdeset (50) gledalcev za posamezen film.
Komisija o ugotavljanju izida glasovanja sestavi zapisnik.
Izid glasovanja je javen.
28. člen
Nagrado občinstva za najboljši film dobi producent, katerega film
je dosegel najvišjo povprečno oceno, izračunano na dve decimalki. V primeru
enakega izida prejmejo nagrado vsi enako ocenjeni filmi.
29. člen
Izide glasovanja razglasi predstavnik bodisi lokalne
skupnosti, na območju katere se odvija Festival, bodisi sponzorja Festivala ali
sponzorja nagrade občinstva za najboljši slovenski celovečerni film. Nagrado v
obliki plakete podeli oseba, ki jo imenuje direktor Festivala.
VI. NAGRADA METODA BADJURE
30. člen
V okviru Festivala se podeli tudi nagrada Metoda Badjure za
življenjsko delo filmskega ustvarjalca. Sredstva za nagrado Metoda Badjure
zagotovi Agencija.
31. člen
Nagrajenca, ki bo prejel nagrado za življenjsko delo, izbere 5-članska
komisija za podelitev nagrade Metoda Badjure. Komisijo imenuje direktor
Agencije na podlagi pisno utemeljenih predlogov kandidatov, ki jih predlagajo:
-       
enega (1) kandidata neodvisna producentska združenja;
-       
dva (2) kandidata strokovna združenja avtorjev s področja filmskih in
avdiovizualnih umetnosti;
-       
dva (2) kandidata direktor Agencije, od katerih mora biti najmanj en (1)
kandidat prejemnik nagrade Metoda Badjure iz preteklih let.
Predlagatelji morajo imena kandidatov posredovati Agenciji najkasneje
do 30. junija za tekoče leto, v katerem bo nagrajenec prejel nagrado.
32. člen
Mandat komisije iz prejšnjega člena je dve (2) leti in se ne
more ponoviti.
Delo komisije se podrobneje določi s poslovnikom.
VII. KONČNI DOLOČBI
33. člen
Ta pravilnik začne veljati naslednji dan po objavi v Uradnem listu
Republike Slovenije.
34. člen
Z dnem uveljavitve tega pravilnika preneha veljati Pravilnik o
Festivalu slovenskega filma (Uradni list RS, št. 43/11, 60/13 in 45/14).
EVA 2017-3340-0006
Nataša Bučar l.r.
direktorica Slovenskega filmskega centra,
javne agencije Republike Slovenije