1. člen
(vsebina)
(1) Ta uredba določa program, ki je namenjen
zagotavljanju varstva pred povečano izpostavljenostjo delavcev in posameznikov
iz prebivalstva zaradi izpostavljenosti, ki so posledica radioaktivne
kontaminacije območij zaradi preostalega radioaktivnega materiala ali zaradi
dejavnosti z materiali, ki vsebujejo naravno prisotne radionuklide.
(2) S to uredbo se določajo obseg in pogostost
pregledovanja delovnega in bivalnega okolja v primeru preteklih dejavnosti ali
izrednih dogodkov, ukrepi za zmanjšanje izpostavljenosti in merila za
sprejemanje ukrepov.
(3) S to uredbo se v pravni red Republike Slovenije
prenaša Direktiva Sveta 2013/59/Euratom z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 13 z dne 17. 1. 2014, str. 1), zadnjič popravljena s Popravkom
Direktive Sveta 2013/59/Euratom z dne 5. decembra 2013 o določitvi
temeljnih varnostnih standardov za varstvo pred nevarnostmi zaradi
ionizirajočega sevanja in o razveljavitvi direktiv 89/618/Euratom,
90/641/Euratom, 96/29/Euratom, 97/43/Euratom in 2003/122/Euratom (UL L
št. 72 z dne 17. 3. 2016, str. 69).
2. člen
(dejavnosti)
(1) Dejavnosti z materiali, ki vsebujejo naravno
prisotne radionuklide, so ravnanje, skladiščenje ali odlaganje ter druge
dejavnosti, ki vodijo do izpostavljenosti z materiali ali odpadki, ki imajo
zaradi svojih lastnosti povečano vsebnost naravnih radionuklidov ali imajo
zaradi tehnološke predelave povečano vsebnost naravnih radionuklidov (v
nadaljnjem besedilu: NORM).
(2) Izpostavljenost proizvodom iz kontaminiranih
območij, nastalih v primeru preteklih dejavnosti ali izrednih dogodkov, ureja
predpis o monitoringu radioaktivnosti.
3. člen
(sistematično pregledovanje delovnega okolja)
(1) Sistematično pregledovanje delovnega okolja organ,
pristojen za jedrsko varnost, izvaja za dejavnosti z materiali, ki vsebujejo
naravno prisotne radionuklide.
(2) Sistematično pregledovanje delovnega okolja obsega:
-       
meritve hitrosti doz sevanja gama in po potrebi analizo vzrokov za
povečane hitrosti doz;
-       
meritve koncentracije radona oziroma torona, po potrebi meritve
koncentracije njunih razpadnih produktov, ravnotežnega faktorja in drugih
parametrov ter analizo vzrokov za povečane koncentracije radona ali torona;
-       
meritve specifične aktivnosti naravnih radionuklidov v materialih, ki
lahko vključujejo NORM, ter po potrebi meritve specifične aktivnosti naravnih
radionuklidov v površinskih in podzemnih vodah v vplivnem območju dejavnosti,
ki vključuje te materiale.
(3) Vrsto in obseg meritev iz prejšnjega odstavka je
treba izbrati tako, da se lahko oceni izpostavljenost delavcev ali posameznikov
iz prebivalstva in presodi potreba po ukrepih za zmanjšanje izpostavljenosti.
(4) Meritve iz drugega odstavka tega člena izvaja
pooblaščeni izvedenec varstva pred sevanji, ki je pooblaščen za izvajanje
tovrstnih meritev. Po izvedenih meritvah pooblaščeni izvedenec varstva pred
sevanji pripravi poročilo o meritvah z oceno izpostavljenosti delavcev ali
posameznikov iz prebivalstva. Poročilo mora vsebovati tudi predloge za ukrepe
varstva pred sevanji za zmanjšanje izpostavljenosti.
(5) Sistematično pregledovanje delovnega okolja je treba
zagotavljati predvsem tam, kjer so naravnim virom izpostavljeni delavci, ter
tam, kjer je večja verjetnost, da lahko letne doze zaradi naravnega sevanja
presežejo 1 mSv zaradi sevanja gama ali 6 mSv zaradi izpostavljenosti radonu in
toronu ter njunim potomcem.
4. člen
(obseg in pogostost sistematičnega pregledovanja)
(1) Sistematično je treba pregledovati delovno okolje za
dejavnosti iz priloge, ki je sestavni del te uredbe. Letno je treba pregledati
najmanj pet izvajalcev dejavnosti. Dodatno se lahko pregledajo tudi druge
dejavnosti, če je verjetno, da so delavci ali referenčne osebe izpostavljeni
povečanemu sevanju zaradi naravnih virov.
(2) Organ, pristojen za jedrsko varnost, pripravi letni
program pregledov tako, da so v obdobju petih let pregledani vzorčni primeri
vseh dejavnosti iz priloge te uredbe. Pri tem se za pregled določijo podjetja,
kjer so lahko delavci potencialno izpostavljeni. Kjer je to smiselno, se
pregleda nekaj vzorčnih podjetij, ki predstavljajo večji del proizvodnje
določene dejavnosti iz priloge te uredbe, da se lahko oceni izpostavljenost
celotne dejavnosti.
5. člen
(ukrepi v primeru povečane izpostavljenosti, ugotovljene pri
sistematičnem pregledovanju)
(1) Če se na podlagi meritev in ocene doz ugotovi, da
lahko delavec ali posameznik iz prebivalstva prejme višjo letno dozo, kot je
določena s petim odstavkom 3. člena te uredbe, organ, pristojen za jedrsko
varnost, odredi delodajalcu ali upravljavcu objekta ali naprave ukrepe za
zmanjšanje izpostavljenosti.
(2) Ukrepi za zmanjšanje izpostavljenosti so lahko
reorganizacija delovnih nalog in delovnega časa, prezračevanje prostorov,
premestitev delavca ali posameznika iz prebivalstva v druge prostore, sprememba
načina dela z materiali, sprememba vhodnih surovin in produktov, shranjevanje
ali odlaganje le-teh in drugi ukrepi, ki pripomorejo k zmanjšanju
izpostavljenosti.
(3) Odrejeni ukrepi morajo biti sorazmerni
izpostavljenosti in takšni, da se ekonomsko najugodneje doseže čim
učinkovitejše in trajno zmanjšanje izpostavljenosti.
(4) Po zaključku izvajanja ukrepov je treba organu,
pristojnemu za jedrsko varnost, predložiti dokazila o uspešnosti izvedenih ukrepov
s kontrolnimi meritvami, ki jih izvede pooblaščeni izvedenec varstva pred
sevanji iz četrtega odstavka 3. člena te uredbe. Kontrolne meritve je treba
izvesti v takem obsegu, da se preverita uspešnost in učinkovitost izvedenih
ukrepov.
6. člen
(pregledovanje izpostavljenosti zaradi ostankov preteklih
dejavnosti ali kot posledica izrednega dogodka)
(1) Pregledovanje delovnega ali bivalnega okolja, zaradi
povečanih izpostavljenosti nastalih v primeru preteklih dejavnosti ali izrednih
dogodkov, se lahko začne na podlagi priglasitve namere, ugotovitev
inšpekcijskega nadzora, poročila o pregledu in meritvah pooblaščenega izvedenca
varstva pred sevanji, zgodovinskih informacij o dejavnostih ali katerihkoli
drugih informacij, ki bi vodile v sum izpostavljenosti na območju, kjer so
ostanki iz preteklih dejavnosti ali kot posledica izrednega dogodka.
(2) Pregledovanje delovnega ali bivalnega okolja iz
prejšnjega odstavka lahko obsega naslednje meritve:
-       
meritve hitrosti doz sevanja gama in po potrebi analizo vzrokov za
povečane hitrosti doz;
-       
identifikacijo in meritve aktivnosti oziroma koncentracije aktivnosti
pričakovanih radionuklidov glede na vrsto pretekle dejavnosti ali izrednega
dogodka ter po potrebi meritve koncentracije aktivnosti v površinskih in
podzemnih vodah v vplivnem območju dejavnosti, ki vključuje te materiale;
-       
meritev kontaminacije območja ali proizvodov, ki izvirajo iz tega
območja;
-       
meritve koncentracije radona oziroma torona, po potrebi meritve
koncentracije njunih razpadnih produktov, ravnotežnega faktorja in drugih
parametrov ter analizo vzrokov za povečane koncentracije radona ali torona.
(3) Vrsto in obseg meritev iz prejšnjega odstavka je
treba izbrati tako, da se lahko oceni izpostavljenost delavca ali referenčne osebe,
kot je določena v predpisu, ki ureja monitoring radioaktivnosti, in presodi,
ali je potreba po ukrepih za zmanjšanje izpostavljenosti ali določitve statusa
ogroženega območja. Če meritve iz prejšnjega odstavka ne zadoščajo za oceno
izpostavljenosti, lahko pooblaščeni izvedenec varstva pred sevanji predlaga
tudi druge meritve, ki jih pred izvedbo potrdi pristojni upravni organ,
pristojen za jedrsko varnost.
(4) V primeru, da se meritve iz drugega in tretjega
odstavka tega člena opravljajo zaradi preostale kontaminacije kot posledice
izrednega dogodka, je treba pri izvedbi meritev in ukrepov za zmanjšanje
izpostavljenosti upoštevati tudi meritve, pridobljene med izrednim dogodkom.
(5) Meritve iz drugega odstavka tega člena izvede
pooblaščeni izvedenec varstva pred sevanji, ki je pooblaščen za izvajanje
tovrstnih meritev. Po izvedenih meritvah mora pooblaščeni izvedenec varstva
pred sevanji pripraviti poročilo o meritvah z oceno izpostavljenosti delavcev
ali referenčne skupine prebivalstva, ki mora vsebovati najmanj:
-       
z meritvami kontaminacije določena območja kontaminacije z navedbo
radionuklidov, ki povzročajo prekomerno izpostavljenost;
-       
razmejitve območij z različnimi hitrostmi doz;
-       
predlog razmejitve in označitve območij z različnimi stopnjami
kontaminacije in hitrosti doz;
-       
oceno izpostavljenosti prebivalcev, če bi ostali na kontaminiranem območju
in sanacija ne bi bila izvedena;
-       
oceno izpostavljenosti prebivalcev v neposredni okolici kontaminiranega
območja;
-       
predlog ukrepov varstva pred sevanji za zmanjšanje izpostavljenosti in
za nadzor širjenja kontaminacije in ustrezno dekontaminacijo oseb, opreme in
materiala.
7. člen
(ozaveščanje na področju izpostavljenosti naravnim virom
sevanja in preteklih dejavnostih)
Organ, pristojen za jedrsko varnost, ozavešča delavce in
prebivalstvo z organizacijo seminarjev, strokovnih srečanj in delavnic ter z
izdajo publikacij o izpostavljenosti naravnim virom sevanja in prepoznavanjem
preteklih dejavnosti, zaradi katerih bi bile možne izpostavljenosti.
8. člen
(prenehanje uporabe)
Z dnem uveljavitve te uredbe se preneha uporabljati Uredba o
programu sistematičnega pregledovanja delovnega in bivalnega okolja ter
ozaveščanja prebivalstva o pomenu ukrepov zmanjšanja navzočnosti naravnih virov
sevanj (Uradni list RS, št. 19/16, 76/17 – ZVISJV-1 in 18/18).
9. člen
(začetek veljavnosti)
Ta uredba začne veljati petnajsti dan po objavi v Uradnem
listu Republike Slovenije.
Št. 00719-32/2018
Ljubljana, dne 30. maja 2018
EVA 2018-2550-0022
Vlada Republike Slovenije
dr. Miroslav Cerar l.r.
Predsednik

Priloga: Seznam
dejavnosti, ki lahko vključujejo naravno prisotni radioaktivni material