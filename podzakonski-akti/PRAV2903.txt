1. člen
S tem pravilnikom se določa postopek, po katerem morajo javni
in zasebni zdravstveni zavodi (v nadaljnjem besedilu: bolnišnice), ki
opravljajo bolnišnično zdravstveno dejavnost, obvezno obveščati Zavod Republike
Slovenije za presaditve organov in tkiv (v nadaljnjem besedilu:
Slovenija-transplant) o smrti oseb, ki pridejo v poštev kot dajalci delov
človeškega telesa zaradi presaditve.
2. člen
Deli človeškega telesa po tem pravilniku so organi in tkiva.
3. člen
Organi po tem pravilniku so srce, pljuča, jetra, ledvica,
trebušna slinavka in tanko črevo.
4. člen
Tkiva po tem pravilniku so roženice, koža, kosti, sklepi,
vezi, žile in srčne zaklopke.
5. člen
Organi se dajalcu lahko odvzamejo, ko je v skladu s
pravilnikom, ki določa medicinska merila, način in postopek ugotavljanja
možganske smrti, ugotovljena možganska smrt in če so izpolnjeni z zakonom
predpisani pogoji.
6. člen
Tkiva se dajalcu lahko odvzamejo po dokončni zaustavitvi
srca, če so izpolnjeni z zakonom predpisani pogoji.
7. člen
Lečeči zdravnik ali dežurni zdravnik na oddelku za intenzivno
terapijo, ki je ugotovil, da bolnik kaže znake možganske smrti, mora poskrbeti,
da se takoj začne postopek ugotavljanja možganske smrti. Nato obvesti
bolnišničnega koordinatorja za transplantacijo, ki po ugotovljeni možganski
smrti sproži nadaljnje postopke v zvezi z darovanjem organov.
8. člen
Lečeči zdravnik ali dežurni zdravnik na oddelku za intenzivno
terapijo mora za vse bolnike, ki umrejo v bolnišnicah zaradi okvare možganov,
izpolniti obrazec “Poročilo o bolniku v komatoznem stanju”, ki je kot priloga 1
sestavni del tega pravilnika. 
Obrazec iz prejšnjega odstavka mora biti izpolnjen v dveh
izvodih, od katerih se en izvod vloži v popis bolezni, en izvod pa pošlje
Slovenija-transplantu.
9. člen
Lečeči zdravnik ali dežurni zdravnik, ki je v bolnišnici
ugotovil smrt bolnika, mora obvestiti osebo, ki je bila umrlemu blizu o
možnosti darovanja tkiv in obvestiti bolnišničnega koordinatorja za
transplantacijo, ki sproži nadaljnje postopke v zvezi z darovanjem tkiv.
10. člen
Lečeči zdravnik ali dežurni zdravnik mora za vse bolnike, ki
umrejo v bolnišnicah izpolniti obrazec “Darovanje tkiv“, ki je kot priloga 2
sestavni del tega pravilnika. 
Obrazec iz prejšnjega odstavka mora biti izpolnjen v dveh
izvodih, od katerih se en izvod vloži v popis bolezni, en izvod pa izroči
bolnišničnemu koordinatorju za transplantacijo.
11. člen
Slovenija-transplant pomaga pri uresničevanju določil tega
pravilnika in nadzoruje njihovo izvajanje.
12. člen
Ta pravilnik začne veljati osmi dan po objavi v Uradnem listu
Republike Slovenije.
Št. 512-1/01
Ljubljana, dne 8. oktobra 2001.
prof. dr. Dušan Keber, dr. med. l. r. 
Minister 
za zdravje

Priloga
1: Poročilo o bolniku v komatoznem stanju
Priloga
2: Darovanje tkiv