1. SPLOŠNI DOLOČBI
1. člen
(predmet urejanja)
Ta pravilnik določa vsebino in način vodenja zbirke podatkov o
dejanski rabi prostora, način vzpostavitve in vodenja zbirnih podatkov o
omrežjih in objektih gospodarske infrastrukture, način določanja
identifikacijskih oznak, sestavine elaborata sprememb dejanske rabe zemljišč in
elaborata sprememb podatkov o omrežjih in objektih gospodarske javne
infrastrukture ter povezljivost podatkov in dostop do zbirke podatkov.
2. člen
(zbirka podatkov o dejanski rabi prostora)
Zbirka podatkov o dejanski rabi prostora (v nadaljnjem besedilu:
zbirka dejanske rabe) vsebuje podatke o dejanski rabi prostora in podatke o
omrežjih in objektih gospodarske javne infrastrukture.
2. DEJANSKA RABA PROSTORA
3. člen
(podatki o dejanski rabi prostora)
(1) Podatki o dejanski rabi prostora (v nadaljnjem besedilu: podatki
o dejanski rabi) so podatki o dejanski rabi zemljišč in podrobnejši podatki o
dejanski rabi prostora.
(2) Podatki o dejanski rabi zemljišč se vodijo po predpisih, ki
urejajo evidentiranja nepremičnin. Vodijo se v zemljiškem katastru po vrstah
dejanske rabe za kmetijska zemljišča, gozdna zemljišča, vodna zemljišča,
neplodna zemljišča in pozidana zemljišča.
(3) Podatki o dejanski rabi se vodijo neodvisno od mej parcel.
Meje območij dejanske rabe morajo biti določene tako, da je mogoče podatke o
dejanski rabi izkazovati po parcelah.
(4) Sestavni del podatkov o dejanski rabi so podrobnejši podatki
o dejanski rabi prostora, iz evidenc dejanske rabe, ki jih vodijo resorna
ministrstva (v nadaljnjem besedilu: zbirke podrobnejših podatkov). Podrobnejši
podatki o dejanski rabi prostora so povezljivi s podatki iz drugega odstavka
tega člena.
(5) Zemljišča se uvrščajo v posamezne dejanske rabe na
podlagi opisov vrst podrobnejše delitve posameznih dejanskih rab iz predpisov o
podrobnejši delitvi dejanske rabe, ki jih sprejmejo pristojna ministrstva.
4. člen
(podatki za območja dejanske rabe zemljišč)
(1) Za posamezno območje dejanske rabe zemljišč se vodijo
naslednji podatki:
-       
meja območja,
-       
vrsta dejanske rabe,
-       
površina območja,
-       
natančnost določitve meje območja,
-       
način določitve vrste dejanske rabe,
-       
povezava z zbirko podrobnejših podatkov.
(2) Meja območja dejanske rabe zemljišč se evidentira s
topološko pravilnimi poligoni, ki se med seboj ne sekajo in neprekinjeno
prekrivajo območje Republike Slovenije vključno z morjem. Poligone določajo
točke z ravninskimi koordinatami v državnem koordinatnem sistemu.
(3) Vrste dejanske rabe so vrste iz drugega odstavka 3. člena
tega pravilnika. Evidentirajo se s šifro vrste dejanske rabe iz priloge 1, ki
je sestavni del tega pravilnika.
(4) Površina območja dejanske rabe zemljišč je površina njegove
projekcije na horizontalno ravnino in se izračuna iz ravninskih koordinat točk,
ki določajo meje območja. Površina območja je izražena v m2 in
zaokrožena na kvadratni meter natančno.
(5) Natančnost določitve meje območja je določena s srednjim
pogreškom meritev, ki so uporabljene za določitev koordinat točk, ki določajo
mejo. Evidentira se s šifro natančnosti določitve položaja iz priloge 2, ki je
sestavni del tega pravilnika.
(6) Način določitve vrste dejanske rabe je podatek o uporabljeni
metodi določitve dejanske rabe zemljišč in mej območij. Evidentira se s šifro
načina določitve vrste dejanske rabe pri vsaki točki, ki določa mejo območja.
Šifre načina določitve dejanske rabe so določene v prilogi 3, ki je sestavni del
tega pravilnika.
(7) Za povezavo z zbirko podrobnejših podatkov se evidentirata
zbirka podatkov, iz katere je bil podatek o dejanski rabi zemljišč prevzet, in
upravljavec te zbirke. Zbirka podatkov, iz katere je bil podatek o dejanski
rabi zemljišč prevzet, se evidentira s šifro zbirke, določene v skladu s predpisom,
ki ureja vsebino in način vodenja sistema zbirk prostorskih podatkov.
Upravljavec zbirke se evidentira z enotno identifikacijsko številko (matično
številko) iz poslovnega registra Slovenije.
5. člen
(vpis podatkov o dejanski rabi zemljišč)
(1) Podatki o dejanski rabi zemljišč se v zemljiški kataster prevzamejo
iz zbirke podrobnejših podatkov na predlog ministrstva, pristojnega za vodenje
zbirke podrobnejših podatkov (v nadaljnjem besedilu: pristojno ministrstvo).
(2) Podatki o dejanski rabi zemljišč se vpišejo tudi na zahtevo
lastnika oziroma uporabnika zemljišča na podlagi elaborata sprememb dejanske
rabe zemljišč, ki ga izdela geodetsko podjetje, ki ima dovoljenje za izvajanje
geodetskih storitev v skladu s predpisi, ki urejajo področje geodetske dejavnosti.
(3) Geodetska uprava Republike Slovenije (v nadaljevanju: geodetska
uprava) vpiše podatke o dejanski rabi zemljišč po uradni dolžnosti, kadar
ugotovi, da se vpisani podatki ne ujemajo z dejanskim stanjem, in da jih
pristojna ministrstva v roku treh mesecev po pisnem opozorilu niso uskladila z dejanskim
stanjem.
(4) Geodetska uprava obvesti o vseh vpisih dejanske rabe
zemljišč pristojno ministrstvo. Če so podatki vpisani na zahtevo lastnika
parcele, geodetska uprava obvesti o vpisu tudi lastnika, če so podatki vpisani
na zahtevo uporabnika parcele, pa obvesti lastnika in uporabnika parcele.
6. člen
(elaborat sprememb dejanske rabe zemljišč)
(1) Vsaka sprememba vpisanih podatkov o dejanski rabi zemljišč
se izvede na podlagi elaborata sprememb dejanske rabe zemljišč. Elaborat
sprememb dejanske rabe zemljišč se izdela v računalniški obliki.
(2) Elaborat sprememb dejanske rabe zemljišč vsebuje podatke
o mejah območij in naslednje podatke:
-       
podatke o novih mejah območij,
-       
nove podatke o površini območja, vrsti dejanske rabe, podatke o
natančnosti določitve meje območja in podatke o načinu določitve vrste dejanske
rabe.
(3) Kadar se spremembe podatkov o dejanski rabi zemljišč izvedejo
s prevzemom podatkov iz zbirke podrobnejših podatkov, elaborat sprememb
dejanske rabe zemljišč, ki ga izdela pristojno ministrstvo, poleg podatkov iz
prejšnjega odstavka vsebuje še podatek o zbirki podatkov, iz katere so podatki
prevzeti, in podatke o upravljavcu zbirke podrobnejših podatkov.
(4) Kadar se spremembe podatkov o dejanski rabi zemljišč
izvedejo na zahtevo lastnika ali uporabnika zemljišča, elaborat sprememb
dejanske rabe zemljišč, ki ga izdela geodetsko podjetje, poleg podatkov iz
drugega odstavka tega člena vsebuje še evidenčni list, v skladu s predpisi, ki
urejajo evidentiranje nepremičnin. V evidenčnem listu so vpisani podatki
geodetskega podjetja, podatki odgovornega geodeta, ki je potrdil elaborat,
številka odgovornega geodeta, ki jo določi Inženirska zbornica Slovenije, ter
grafični prikaz in izpis starega in novega stanja dejanske rabe zemljišča za parcele,
za katere se geodetska storitev ugotovitve dejanske rabe zemljišča izvaja.
(5) Elaborat sprememb dejanske rabe zemljišč je lahko posredovan
geodetski upravi neposredno prek računalniške povezave v skladu s predpisom, ki
ureja pogoje in način računalniškega dostopa do podatkov zemljiškega katastra, katastra
stavb in registra prostorskih enot.
7. člen
(podatki o spremembah podatkov o dejanski rabi zemljišč)
(1) O spremembah podatkov o dejanski rabi zemljišč se vodijo
naslednji podatki:
-       
številka elaborata sprememb dejanske rabe zemljišč,
-       
datum vnosa podatkov,
-       
vrsta spremembe podatkov.
(2) Številko elaborata sprememb dejanske rabe zemljišč določi
geodetska uprava ob spremembi podatkov o dejanski rabi zemljišč.
(3) Datum vnosa podatkov je datum evidentiranja podatkov o
dejanski rabi zemljišč.
(4) Vrsta spremembe podatkov o dejanski rabi zemljišč je
podatek o načinu vzdrževanja podatkov o dejanski rabi zemljišč. Vrsta spremembe
se evidentira s šifro spremembe dejanske rabe iz priloge 4, ki je sestavni del
tega pravilnika.
8. člen
(zagotavljanje usklajenosti podatkov o dejanski rabi zemljišč)
(1) Če so bili podatki o dejanski rabi zemljišč nazadnje spremenjeni
na podlagi zahteve lastnika ali uporabnika parcele, geodetska uprava spremembo
podatkov o dejanski rabi iz zbirke podrobnejših podatkov o dejanski rabi vpiše
le, če ta izkazuje novejše stanje.
(2) Če geodetska uprava ugotovi, da bi z evidentiranjem podatkov
iz zbirk podrobnejših podatkov vpisani podatki postali neusklajeni med območji
različnih dejanskih rab zemljišč, pozove pristojna ministrstva, da v roku dveh
mesecev uskladijo podatke.
(3) Če se pristojna ministrstva v roku dveh mesecev od prejetja
poziva ne uskladijo, geodetska uprava vpiše spremembo podatkov o dejanski rabi
zemljišč tako, da upošteva novejše stanje in o tem obvesti medresorsko komisijo
Vlade Republike Slovenije, ustanovljeno na podlagi predpisa, ki ureja
evidentiranje nepremičnin, državne meje in prostorskih enot. Po odločitvi medresorske
komisije geodetska uprava evidentira spremembe podatkov o dejanski rabi
zemljišč v skladu s sprejeto odločitvijo.
(4) Geodetska uprava zagotavlja usklajenost podatkov o
dejanski rabi zemljišč z dejanskim stanjem tudi tako, da najmanj vsakih sedem
let ugotovi usklajenost podatkov o dejanski rabi zemljišč za vsa zemljišča na
območju Republike Slovenije.
3. OMREŽJA IN OBJEKTI GOSPODARSKE JAVNE INFRASTRUKTURE
9. člen
(podatki o omrežjih in objektih gospodarske javne infrastrukture)
(1) Podatki o omrežjih in objektih gospodarske javne infrastrukture
se vodijo v katastru gospodarske javne infrastrukture. Vodenje katastra
gospodarske javne infrastrukture zagotavljajo občine in ministrstva, v katerih
delovno področje sodijo posamezna omrežja ali objekti gospodarske javne
infrastrukture (v nadaljnjem besedilu: upravljavci gospodarske javne
infrastrukture).
(2) Zbirni podatki o omrežjih in objektih gospodarske javne
infrastrukture se vodijo v katastru gospodarske javne infrastrukture (v
nadaljnjem besedilu: zbirni kataster) v topografski bazi. Zbirni kataster vodi
geodetska uprava. Zbirne podatke o omrežjih in objektih gospodarske javne
infrastrukture prevzame geodetska uprava v zbirni kataster iz katastrov gospodarske
javne infrastrukture, ki jih vodijo občine in ministrstva v katerih delovno
področje sodijo posamezna omrežja in objekti gospodarske javne infrastrukture.
(3) V zbirnem katastru se vodijo podatki iz 10. člena tega
pravilnika za tista omrežja in objekte gospodarske javne infrastrukture, ki so
določena na podlagi predpisov, ki urejajo vsebino katastra gospodarske javne
infrastrukture za posamezne vrste omrežij in objektov gospodarske javne infrastrukture.
10. člen
(zbirni podatki o omrežjih in objektih gospodarske javne infrastrukture)
(1) V zbirnem katastru se za omrežja in objekte gospodarske javne
infrastrukture vodijo naslednji podatki:
-       
lokacija omrežja ali objekta gospodarske javne infrastrukture,
-       
identifikacijska številka omrežja ali objekta gospodarske javne
infrastrukture,
-       
dolžina omrežja ali površina objekta gospodarske javne infrastrukture,
-       
vrsta omrežja ali objekta gospodarske javne infrastrukture,
-       
natančnost določitve položaja omrežja ali objekta gospodarske javne
infrastrukture,
-       
povezava s katastrom gospodarske javne infrastrukture.
(2) Lokacija omrežja gospodarske javne infrastrukture se
evidentira s topološko pravilnimi linijami. Linije so sestavljene iz daljic, ki
med seboj povezujejo lome linije. Lokacije lomov linij so določene s
koordinatami v državnem koordinatnem sistemu. Lokacija in oblika objektov
gospodarske javne infrastrukture se evidentirana s topološko pravilnimi točkami
ali poligoni, ki določajo tloris objekta. Tloris objekta je projekcija zunanjih
obrisov objekta na horizontalno ravnino. Meja poligona je sestavljena iz daljic,
ki med seboj povezujejo lome meje. Lokacije lomov meje so določene s
koordinatami v državnem koordinatnem sistemu.
(3) Identifikacijsko številko omrežja ali objekta gospodarske
javne infrastrukture določi geodetska uprava ob prvem vpisu podatkov o omrežju
ali objektu gospodarske javne infrastrukture v zbirni kataster. Omrežje
gospodarske javne infrastrukture je celotno omrežje posamezne vrste gospodarske
javne infrastrukture ali njegov sestavni del, ki ga upravlja upravljavec
gospodarske javne infrastrukture. Isto identifikacijsko številko se lahko
dodeli le enemu omrežju gospodarske javne infrastrukture.
(4) Dolžina omrežja gospodarske javne infrastrukture je njegova
projekcija na horizontalno ravnino in se izračuna iz ravninskih koordinat lomov
linij. Dolžina omrežja gospodarske javne infrastrukture je izražena v metrih
ter zaokrožena na dve decimalni mesti. Površina objekta gospodarske javne infrastrukture
je njegova projekcija na horizontalno ravnino in se izračuna iz ravninskih
koordinat lomov meje poligona, ki določajo tloris objekta. Površina poligona je
izražena v m2 in zaokrožena na celo število m2.
(5) Vrsta omrežja ali objekta gospodarske javne
infrastrukture se evidentira s šifro vrste omrežja ali objekta gospodarske javne
infrastrukture. Šifre vrste objektov ali omrežji gospodarske javne
infrastrukture so določene v prilogi 5, ki je sestavni del tega pravilnika.
(6) Natančnost določitve položaja omrežja gospodarske javne
infrastrukture je določena s srednjim pogreškom meritev, ki so uporabljene za
določitev koordinat lomov linij. Natančnost določitve položaja objekta
gospodarske javne infrastrukture je določena s srednjim pogreškom meritev, ki so
uporabljene za določitev koordinat točke ali lomov meje poligona. Natančnost
določitve položaja omrežja ali objekta gospodarske javne infrastrukture se
evidentira s šifro natančnosti določitve položaja omrežja ali objekta
gospodarske javne infrastrukture iz priloge 2 tega pravilnika.
(7) Za povezavo s katastrom gospodarske javne infrastrukture se
evidentirata zbirka podatkov, iz katere je bil podatek o omrežju ali objektu
gospodarske javne infrastrukture prevzet, in upravljavec gospodarske javne
infrastrukture. Zbirka podatkov, iz katere je bil podatek o omrežju ali objektu
gospodarske javne infrastrukture prevzet, se evidentira s šifro zbirke,
določene v skladu s predpisom, ki ureja vsebino in način vodenja sistema zbirk
prostorskih podatkov. Upravljavec gospodarske javne infrastrukture se
evidentira z enotno identifikacijsko številko (matično številko) iz poslovnega registra
Slovenije.
11. člen
(elaborat sprememb podatkov o omrežjih in objektih gospodarske
javne infrastrukture)
(1) Sprememba podatkov o omrežjih in objektih gospodarske javne
infrastrukture je dodajanje, brisanje ter spreminjanje lokacijskih ali opisnih
podatkov o omrežjih in objektih gospodarske javne infrastrukture. Vsaka
sprememba vpisanih podatkov o omrežjih in objektih gospodarske javne infrastrukture
se v zbirnem katastru evidentira na podlagi elaborata sprememb podatkov o
omrežjih in objektih gospodarske javne infrastrukture, ki je izdelan v
računalniški obliki. Elaborat sprememb podatkov o omrežjih in objektih
gospodarske javne infrastrukture vsebuje naslednje podatke:
-       
stare in nove podatke o lokaciji omrežja ali objekta gospodarske javne
infrastrukture,
-       
identifikacijsko številko omrežja ali objekta gospodarske javne
infrastrukture, če ta obstaja,
-       
nove podatke o dolžini omrežja ali površini objekta, vrsti omrežja ali
objekta, natančnosti določitve položaja omrežja ali objekta gospodarske javne
infrastrukture, zbirki podatkov iz katere so podatki prevzeti in o upravljavcu
gospodarske javne infrastrukture.
(2) Območje, ki je zajeto v elaboratu sprememb podatkov o
omrežjih in objektih gospodarske javne infrastrukture, mora biti določeno tako,
da ostanejo podatki o omrežjih in objektih gospodarske javne infrastrukture na
obodu območja ne spremenjeni.
(3) Upravljavec gospodarske javne infrastrukture mora zagotoviti,
da je elaborat sprememb podatkov o omrežjih in objektih gospodarske javne infrastrukture
pred predložitvijo geodetski upravi kontroliran z računalniškim programom za kontrolo
elaborata, ki ga objavi geodetska uprava na svojih spletnih straneh.
(4) Elaborat sprememb podatkov o omrežjih in objektih gospodarske
javne infrastrukture je lahko posredovan geodetski upravi neposredno prek
računalniške povezave v skladu s predpisom, ki ureja pogoje in način
računalniškega dostopa do podatkov zemljiškega katastra, katastra stavb in registra
prostorskih enot.
12. člen
(podatki o spremembah podatkov o omrežjih in objektih gospodarske
javne infrastrukture)
(1) O spremembah podatkov o omrežjih in objektih gospodarske javne
infrastrukture se vodijo naslednji podatki:
-       
številka elaborata sprememb podatkov o omrežjih in objektih gospodarske
javne infrastrukture,
-       
datum vnosa podatkov.
(2) Številko elaborata sprememb podatkov o omrežjih in objektih
gospodarske javne infrastrukture določi geodetska uprava ob spremembi podatkov
v zbirnem katastru.
(3) Datum vnosa podatkov je datum evidentiranja podatkov v zbirni
kataster.
13. člen
(način določevanja identifikacijskih številk omrežij in objektov
gospodarske javne infrastrukture)
(1) Če se v zbirni kataster posreduje podatke o novem omrežju
ali objektu gospodarske javne infrastrukture, geodetska uprava določi novemu
omrežju ali objektu gospodarske javne infrastrukture identifikacijsko številko
in o tem obvesti upravljavca gospodarske javne infrastrukture.
(2) Če se v zbirni kataster posreduje podatke o tem, da se
omrežje ali objekt gospodarske javne infrastrukture v katastru gospodarske
javne infrastrukture ne vodi več, geodetska uprava ukine identifikacijsko
številko tega omrežja ali objekta in o tem obvesti upravljavca gospodarske
javne infrastrukture.
(3) Če se v zbirni kataster posreduje spremembe opisnih podatkov
o omrežju ali objektu gospodarske javne infrastrukture, geodetska uprava izvede
vpis sprememb teh podatkov in ne določi nove identifikacijske številke.
(4) Če se v zbirni kataster posreduje spremembe lokacijskih podatkov
o omrežju ali objektu gospodarske javne infrastrukture, pa te spremembe ne
pomenijo nastanek novega omrežja ali objekta gospodarske javne infrastrukture, geodetska
uprava izvede vpis sprememb teh podatkov in ne določi nove identifikacijske
številke.
4. PREVZEM IN DOSTOP DO PODATKOV V ZBIRKI DEJANSKE RABE
14. člen
(pogoji za prevzem podatkov v zbirko dejanske rabe)
(1) Geodetska uprava prevzame podatke o dejanski rabi
zemljišč od pristojnega ministrstva in zbirne podatke o omrežjih in objektih
gospodarske javne infrastrukture od upravljavca gospodarske javne
infrastrukture, če izpolnjujejo naslednje pogoje:
-       
da so v skladu s predpisom, ki ureja vsebino in način vodenja sistema
zbirk prostorskih podatkov,
-       
da so lokacijsko opredeljeni v skladu z določili tega pravilnika in je
zagotovljena njihova topološka pravilnost,
-       
da pristojno ministrstvo ali upravljavec gospodarske javne
infrastrukture posreduje oziroma zagotovi vse podatke, predpisane s tem
pravilnikom,
-       
da pristojno ministrstvo ali upravljavec gospodarske javne
infrastrukture posreduje oziroma zagotovi vse podatke v predpisanih
izmenjevalnih formatih, ki so na vpogled na geodetski upravi in objavljeni na
spletni strani geodetske uprave.
(2) Če podatki niso v skladu s prvim odstavkom tega člena,
jih geodetska uprava ne prevzame in o tem obvesti pristojno ministrstvo ali
upravljavca gospodarske javne infrastrukture.
15. člen
(dostop do podatkov)
(1) Vpogled v podatke o dejanski rabi zemljišč in v zbirne
podatke o omrežjih in objektih gospodarske javne infrastrukture je javen.
(2) Do zbirke dejanske rabe se dostopa v skladu s predpisi,
ki urejajo pogoje in način računalniškega dostopa do podatkov zemljiškega
katastra, katastra stavb in registra prostorskih enot, ki jih vodi in vzdržuje
geodetska uprava na podlagi predpisov, ki urejajo evidentiranje nepremičnin.
(3) Podatki iz zbirke dejanske rabe se izdajajo v skladu s
predpisi za izdajanje podatkov, ki veljajo za podatke iz zbirk geodetskih
podatkov.
5. PREHODNE IN KONČNA DOLOČBA
16. člen
(objave izmenjevalnih formatov, šifrantov in računalniškega programa
za kontrolo)
Geodetska uprava v 30 dneh po uveljavitvi tega pravilnika na
spletnih straneh objavi:
-       
formate datotek elaborata sprememb dejanske rabe zemljišč in elaborata
sprememb podatkov o omrežjih in objektih gospodarske javne infrastrukture iz 6.
in 11. člena tega pravilnika,
-       
način določitve številke elaborata sprememb dejanske rabe zemljišč in
elaborata sprememb podatkov o omrežjih in objektih gospodarske javne
infrastrukture iz prvega odstavka 7. člena in prvega odstavka 12. člena tega
pravilnika,
-       
računalniški program za kontrolo elaborata sprememb podatkov o omrežjih
in objektih gospodarske javne infrastrukture iz tretjega odstavka 11. člena
tega pravilnika.
17. člen
(izvedba prvega prevzema podatkov o dejanski rabi zemljišč)
(1) Prvi prevzem podatkov o vseh vrstah dejanske rabe zemljišč
izvede geodetska uprava s prevzemom podatkov Ministrstva za kmetijstvo,
gozdarstvo in prehrano najkasneje do 31. decembra 2005.
(2) Prvi prevzem podatkov o dejanski rabi zemljišč se izvede
na podlagi elaborata sprememb dejanske rabe zemljišč.
(3) Prevzete podatke za pozidana, vodna in neplodna zemljišča
geodetska uprava predhodno preveri in dopolni.
18. člen
(uvrščanje zemljišč v posamezne vrste dejanske rabe)
Do uveljavitve predpisov iz petega odstavka 3. člena tega
pravilnika se za uvrščanje zemljišč v posamezne vrste dejanske rabe zemljišč
uporabljajo opisi iz priloge 6, ki je sestavni del tega pravilnika.
19. člen
(izvedba prvega prevzema podatkov v zbirni kataster)
(1) Prvi prevzem podatkov o vseh vrstah omrežij in objektov gospodarske
javne infrastrukture izvede geodetska uprava s prevzemom podatkov, ki jih
zagotovijo upravljavci gospodarske javne infrastrukture.
(2) Prvi prevzem podatkov posameznih vrst omrežij in objektov
gospodarske javne infrastrukture in upravljavcev gospodarske javne
infrastrukture se izvede na podlagi elaborata sprememb podatkov gospodarske
javne infrastrukture.
(3) Če občina v dveh letih od začetka veljavnosti tega pravilnika
ne zagotovi podatkov v zbirni kataster iz svoje pristojnosti, na njen račun
pridobi te podatke geodetska uprava na podlagi posebnega programa, ki ga
sprejme Vlada Republike Slovenije.
(4) Prvi prevzem podatkov o cestah izvede geodetska uprava na
osnovi podatkov o cestah, evidentiranih v topografski bazi na podlagi podatkov
Direkcije Republike Slovenije za ceste in geodetske uprave, najkasneje do 31.
decembra 2005.
20. člen
(evidentiranje omrežij in objektov gospodarske javne infrastrukture
v zbirnem katastru)
Do uveljavitve predpisov, ki urejajo vsebino katastra
gospodarske javne infrastrukture za posamezne vrste omrežij in objektov
gospodarske javne infrastrukture, se v zbirnem katastru evidentirajo tisti
objekti in omrežja, ki so določeni v šifrantu iz petega odstavka 10. člena tega
pravilnika.
21. člen
(prenehanje uporabe izvršnih predpisov)
Z dnem uveljavitve tega pravilnika se prenehata uporabljati navodilo
o vodenju kataloga podatkov in evidenc o naravnih lastnostih prostora in o
vodenju evidenc dejanske rabe prostora (Uradni list SRS, št. 19/86 in Uradni
list RS, št. 110/02 – ZUreP-1) in pravilnik o izdelavi in vzdrževanju katastra
komunalnih naprav (Uradni list SRS, št. 25/76 in Uradni list RS, št. 110/02 –
ZUreP-1).
22. člen
(uveljavitev pravilnika)
Ta pravilnik začne veljati petnajsti dan po objavi v Uradnem listu
Republike Slovenije.
Št. 350-01-33/2003
Ljubljana, dne 15. januarja 2004.
EVA 2003-2511-0185
Minister
za okolje, prostor in energijo
mag. Janez Kopač l. r.

Priloga
1: Šifra vrste dejanske rabe
Priloga
2: Šifra natančnosti določitve položaja točk, ki določajo mejo območja dejanske
rabe in šifra natančnosti določitve položaja omrežja ali objekta gospodarske
javne infrastrukture
Priloga
3: Šifra načina določitve vrste dejanske rabe
Priloga
4: Šifra spremembe dejanske rabe
Priloga
5: Šifra vrste omrežja ali objekta gospodarske javne infrastrukture
Priloga
6: Opisi vrst posameznih dejanskih rab