I. SPLOŠNE DOLOČBE
1. člen
Socialna zbornica Slovenije (v nadaljnjem besedilu: zbornica)
je osrednje strokovno združenje, v katerega se prostovoljno vključujejo
izvajalci s področja socialnega varstva in drugi izvajalci, ki želijo
prispevati k socialni blaginji državljanov.
Poslanstvo zbornice je povezovanje socialno varstvene
dejavnosti v celoto, tako na lokalni, regionalni in na nacionalni ravni, kot
tudi vseh treh sektorjev – javnega, nevladnega ter zasebnega, v skrbi za razvoj
in strokovni dvig socialno varstvenih dejavnosti.
2. člen
Zbornica izvaja javna pooblastila in z zakonom o socialnem
varstvu opredeljene naloge ter naloge, ki jih zbornici nalagajo drugi zakoni.
Zbornica izvaja povezovalne in razvojne naloge področja ter
neposredne naloge za članstvo po tem statutu in skrbi za udejanjanje Kodeksa
etičnih načel v socialnem varstvu.
3. člen
Zbornica je pravna oseba s sedežem v Ljubljani, Koseška cesta
8.
Štampiljka zbornice je kvadratne oblike z besedilom: Socialna
zbornica Slovenije, v sredini štampiljke je znak zbornice okrogle oblike, ki
ima v temnem polju svetlo stilizirano kratico SZS.
4. člen
Pri izvrševanju javnih pooblastil in z zakonom določenih
nalog zbornice uporablja zbornica pečat.
Pečat je okrogle oblike. V zunanjem krogu ima napis Republika
Slovenija, v sredini pa grb Republike Slovenije ter ime in sedež zbornice.
II. ČLANSTVO ZBORNICE
5. člen
V zbornico se kot individualni člani prostovoljno včlanijo
strokovni delavci, opredeljeni v 69. členu in strokovni sodelavci, opredeljeni
v 70. členu zakona o socialnem varstvu:
-       
ki opravljajo dejavnost socialnega varstva v javnih socialno varstvenih
zavodih,
-       
ki opravljajo posamezne socialno varstvene storitve in programe v
gospodarskih družbah, v zaposlovanju, v šolstvu, v pravosodju, v zdravstvu in
drugod,
-       
ki opravljajo socialno varstveno dejavnost na podlagi koncesije ali kot
zasebniki,
-       
ki izvajajo socialno varstvene programe v dobrodelnih organizacijah, v
organizacijah za samopomoč in v invalidskih organizacijah,
-       
ki izvajajo socialno varstveno dejavnost v društvih, ustanovah in
zavodih.
V zbornico se lahko včlanijo
tudi drugi strokovni delavci, če izkažejo poseben interes za članstvo v
zbornici.
6. člen
Pravne osebe, ki izvajajo
registrirano dejavnost socialno varstvenih storitev, se v zbornico lahko
vključijo kot kolektivni člani.
7. člen
Zbornica ima častno članstvo.
Častno članstvo podeli skupščina zbornice strokovnjaku,
strokovnemu delavcu oziroma strokovnemu sodelavcu, ki pri svojem profesionalnem
ali prostovoljnem delu dosega izjemne dosežke in ima posebne zasluge za razvoj
socialno varstvene dejavnosti ter uveljavljanju poslanstva zbornice.
V izjemnih primerih lahko skupščina častno članstvo podeli
tudi delavcu za strokovne dosežke na področju socialnega varstva in pri
uveljavljanju poslanstva zbornice.
8. člen
Individualni člani zbornice imajo naslednje pravice:
-       
biti izvoljeni v organe zbornice;
-       
pravico do varovanja strokovne integritete;
-       
da se udeležujejo vseh dejavnosti zbornice;
-       
da se regionalno povezujejo;
-       
da se vključujejo v izvajanje strokovnih in drugih nalog zbornice;
-       
da uveljavljajo popust v programih, ki jih izvaja zbornica;
-       
da brezplačno prejemajo bilten zbornice Socialni izziv;
-       
da brezplačno pridobijo osebno referenčno mnenje zbornice;
-       
da imajo člansko izkaznico.
9. člen
Dolžnosti individualnih članov zbornice so:
-       
upoštevanje in širjenje poslanstva zbornice;
-       
spoštovanje Kodeksa etičnih načel v socialnem varstvu;
-       
širjenje individualnega članstva;
-       
aktivno sodelovanje in odzivanje na pobude ter strokovne akcije
zbornice;
-       
spoštovanje sklepov in aktov, ki jih zbornica sprejme na skupščini;
-       
redno obveščanje zbornice o vseh osebnih podatkih, potrebnih za vodenje
evidence individualnega članstva zbornice;
-       
redno plačevanje individualne članarine.
10. člen
Kolektivni člani zbornice imajo naslednje pravice:
-       
imenovanja svojih predstavnikov, individualnih članov zbornice, v organe
zbornice;
-       
pravico partnerskega sodelovanja v zadevah, ki so ključnega pomena za
stroko in socialno varstveno dejavnost;
-       
da predlagajo ustanovitev strokovnih delovnih skupin zbornice;
-       
do strokovnega posvetovanja oziroma stališča;
-       
da se regionalno povezujejo;
-       
pravico do popusta pri storitvah zbornice, opredeljenih v okviru nalog
zbornice;
-       
brezplačno prejemanje biltena zbornice Socialni izziv;
-       
da pridobijo mnenje o programih, ki jih izvajajo, s popustom pri
plačilu.
11. člen
Dolžnosti kolektivnih članov zbornice so:
-       
upoštevanje avtonomije zbornice;
-       
širjenje poslanstva zbornice;
-       
skrb za seznanjanje s Kodeksom in spoštovanje kodeksa etičnih načel v
socialnem varstvu;
-       
širjenje posredovanih zborničnih informacij;
-       
širjenje kolektivnega članstva;
-       
aktivno sodelovanje in odzivanje na pobude ter strokovne akcije
zbornice;
-       
spoštovanje sklepov in aktov, ki jih zbornica sprejme na skupščini;
-       
redno obveščanje zbornice o spremembi podatkov, potrebnih za vodenje
evidence kolektivnega članstva zbornice;
-       
redno plačevanje kolektivne članarine.
12. člen
Zbornica obvešča svoje člane in širšo javnost o svojem delu
preko članov skupščine, preko sredstev javnega obveščanja, s strokovnim in
informacijskim glasilom, preko spletnih strani ter na druge primerne načine.
13. člen
Člani zbornice plačujejo članarino.
Članarino individualnim članom določi upravni odbor v znesku,
ki ne more biti višji kot 1% povprečne bruto plače strokovnega delavca in
sodelavca v socialnem varstvu.
Članarino kolektivnim članom na podlagi sprejetih meril in
kriterijev določa upravni odbor.
Za upokojene strokovne delavce, pripravnike, študente in
brezposelne individualne člane, se članarina določa v letnem znesku.
13.a člen
Individualno članstvo v zbornici preneha s:
-       
črtanjem, če član kljub pisnemu opominu ne plača članarine;
-       
prostovoljnim izpisom;
-       
izključitvijo člana.
Član se črta iz zbornice, če ne plača članarine tudi po
naknadno določenem roku v pisnem opominu, z dnem, ko bi moral po opominu
najkasneje plačati članarino. Člana črta upravni odbor zbornice.
Članstvo preneha članu s prostovoljnim izstopom z dnem, ko
član poda pisno izjavo o izstopu.
Določbe tega statuta o prenehanju individualnega članstva se
smiselno uporabljajo tudi za prenehanje kolektivnega članstva.
13.b člen
O predlogu za izključitev člana odloči častno razsodišče
zbornice s sklepom. Postopek o izključitvi se vodi v skladu s Pravilnikom o
delovanju Častnega razsodišča.
Izključitev člana predlaga zbornica.
Častno razsodišče lahko izključi člana, če:
-       
kljub pisnemu opozorilu še nadalje zavestno ravna v nasprotju s tem
statutom ali zoper interese in cilje zbornice,
-       
je pravnomočno obsojen za kaznivo dejanje.
III. NALOGE ZBORNICE
14. člen
Zbornica skrbi za povezanost, razvoj in strokovni dvig
socialno varstvene dejavnosti.
Zbornica v skladu s 77. členom Zakona o socialnem varstvu (v
nadaljnjem besedilu: zakon) opravlja kot javna pooblastila naslednje naloge:
-       
določi programe usposabljanja, ki jih določa zakon,
-       
za strokovne delavce in strokovne sodelavce načrtuje in organizira
stalno strokovno izobraževanje in usposabljanje iz 73. člena zakona,
-       
določa vrste in stopnje programov izobraževanja za strokovne sodelavce v
socialnem varstvu po 70. členu zakona in določa, v katerih primerih je potrebno
preizkusiti usposobljenost pred začetkom opravljanja posameznih storitev in
nalog na področju socialnega varstva,
-       
določi pogoje in način opravljanja pripravništva in spremlja
pripravništvo ter nadzoruje izvajanje pripravništva po splošnem aktu iz 71.
člena zakona,
-       
določa pogoje in način opravljanja strokovnega izpita ter organizira in
izvaja preverjanje znanja za pridobitev strokovnega izpita na področju
socialnega varstva,
-       
pripravlja in sprejema kataloge potrebnih znanj in preverja
usposobljenost za opravljanje posameznih storitev in nalog na področju
socialnega varstva,
-       
načrtuje in organizira supervizijo strokovnega dela strokovnih delavcev,
-       
rešuje oziroma preizkuša ugovore iz 94. člena zakona,
-       
organizira in izvaja inštruktažno svetovanje v skladu s 108.b členom
zakona.
Zbornica opravlja tudi naslednje druge naloge za svoje člane
in naročnike storitev, določene z zakonom in tem statutom:
-       
sprejme Kodeks etike delavcev na področju socialnega varstva, promovira
ter nadzira njegovo izvajanje in ukrepa ob njegovem kršenju;
-       
daje mnenja v postopkih podelitve koncesij in dovoljenj za delo;
-       
spremlja in izvaja projekte supervizije dela strokovnih delavcev;
-       
sodeluje pri pripravi zakonov ter pri pripravi strokovnih podlag za
socialno varstveni program;
-       
izvaja usposabljanje strokovnih delavcev in strokovnih sodelavcev;
-       
predlaga člane za strokovni svet iz 8. člena zakona;
-       
določa vrste in stopnje programov izobraževanja za strokovne sodelavce v
socialnem varstvu.
Povezovalne in razvojne naloge zbornice so:
-       
sodeluje s pristojnim ministrstvom, Državnim zborom RS in Državnim svetom
RS in po potrebi z drugimi upravnimi organi na ravni države ter z organi v
regijah in lokalnih skupnostih;
-       
sodeluje s poslovnimi skupnostmi in drugimi organiziranimi subjekti s
področja socialnega varstva, z raziskovalnimi in izobraževalnimi organizacijami
ter s strokovnimi združenji doma in v tujini;
-       
sodeluje pri pripravi standardov in normativov storitev socialnega
varstva ter standardov znanj za posamezno dejavnost in poklicnih standardov;
-       
sodeluje pri oblikovanju kriterijev za napredovanje strokovnih delavcev
in za vrednotenje strokovnega dela strokovnih delavcev in sodelavcev v
socialnem varstvu;
-       
podpira in ustvarja pogoje za razvoj socialno inovativnih in
komplementarnih dejavnosti na področju socialnega varstva;
-       
podpira in razvija prostovoljno delo v socialnem varstvu;
-       
razvija funkcijo osveščanja državljanov;
-       
daje strokovno mnenje o posameznih programih izvajalcev dejavnosti
socialnega varstva, na njihovo pobudo ali na pobudo financerja;
-       
opravlja svetovalno delo in daje strokovno pomoč posameznim izvajalcem
socialno varstvenih programov;
-       
opravlja izdajateljsko dejavnost (bilten Socialni izziv in drugo);
-       
opravlja izobraževalno dejavnost.
Neposredne naloge zbornice, ki jih zbornica opravlja za svoje
člane, so:
-       
vzpostavi in vodi računalniško podprt informacijski sistem z registrom
članstva ter izvajalcev socialno varstvene dejavnosti;
-       
varuje strokovno integriteto svojih članov, jim daje potrebno pomoč in
referenčna mnenja;
-       
predlaga pristojnemu ministrstvu podelitev nagrad in priznanj strokovnim
delavcem in strokovnim sodelavcem ter drugim delavcem na področju socialnega
varstva;
-       
spodbuja in neguje sodelovanje med člani s strokovnimi srečanji in
drugimi oblikami druženja doma in v tujini;
-       
skrbi za obveščenost svojih članov o dogajanjih na področju socialnega
varstva in o delu zbornice z biltenom Socialni izziv;
-       
organizira strokovna srečanja, kot so dnevi Socialne zbornice Slovenije,
Socialni klub, strokovni posveti in podobno.
15. člen
Kadar pristojni organi zbornice odločajo o izdaji mnenj o
izdaji koncesij za opravljanje socialno varstvene dejavnosti in določajo listo
strokovnjakov za opravljanje inštruktažnega svetovanja izvajalcem, morajo biti
pri odločanju zastopani delavci v javnih zavodih, drugih socialno varstvenih
zavodih, dobrodelnih organizacijah, organizacijah za samopomoč, invalidskih
organizacijah in zasebniki.
16. člen
Dejavnost zbornice iz 14. člena tega statuta je v skladu z
uredbo o uvedbi standardne klasifikacije dejavnosti (Uradni list RS, št. 2/02)
razvrščena v:
DE/22.11    Izdajanje knjig
DE/22.13    Izdajanje revij in periodike
DE/22.15    Drugo založništvo
K/72.30       Obdelava podatkov
K/73.20       Raziskovanje in eksperimentalni
razvoj na področju družboslovja in humanistika
K/74.11       Pravno svetovanje
K/74.13       Raziskovanje trga in javnega
mnenja
K/74.40       Oglaševanje
K/74.85       Tajniška dela in prevajanje
K/74.87       Druge raznovrstne poslovne
dejavnosti
M/80.42      Drugo izobraževanje,
izpopolnjevanje in usposabljanje
N/85.3        Socialno varstvo
N/85.329    Druge socialne dejavnosti
O/91.12      Dejavnost strokovnih združenj
O/92.51      Dejavnost knjižnic in arhivov
Zbornica svojo dejavnost vpiše v sodni register.
IV. ORGANI ZBORNICE
17. člen
Organi zbornice so:
1.     
skupščina,
2.     
predsednik zbornice in podpredsednik zbornice,
3.     
organi in delovna telesa skupščine:
- 
častno razsodišče,
- 
komisija za volitve in imenovanja,
- 
nadzorni odbor;
4.     
organi upravljanja in svetovanja:
- 
upravni odbor,
- 
strokovni svet;
5.     
izvršilni organi:
- 
generalni sekretar,
- 
strokovna služba.
1. Skupščina
18. člen
Skupščina zbornice določa vsebine delovanja, organizacijo
zbornice ter njenih organov in opredeljuje izvajanje javnih pooblastil po
postopku strokovnega presojanja.
Skupščina kot najvišji organ zbornice:
-       
skrbi za povezanost socialno varstvene dejavnosti v celoto, tako na
lokalni, regionalni kot tudi na nacionalni ravni in za povezovanje javnega,
nevladnega in zasebnega sektorja;
-       
sprejme statut in druge splošne pravne akte, ki so pomembni za delovanje
zbornice kot celote iz 59. člena tega statuta;
-       
sprejme Kodeks etičnih načel v socialnem varstvu;
-       
potrdi obdobni in letni program dela zbornice;
-       
potrdi obdobni in letni finančni načrt zbornice;
-       
potrdi letni zaključni račun zbornice in poročilo zbornice o poslovanju;
-       
potrdi letna in obdobna poročila organov zbornice;
-       
sprejme odločitve o strateško pomembnih zadevah za socialno varstveno
dejavnost;
-       
izvoli in razreši predsednika, podpredsednika in člane ter predsednike
skupščinskih organov in delovnih teles;
-       
izvoli in razreši člane upravnega odbora in strokovnega sveta zbornice;
-       
podeli častno članstvo v zbornici;
-       
skrbi za vključevanje nalog, pomembnih za udejanjanje Slovenije kot
socialne države, v program dejavnosti zbornice.
19. člen
Skupščina ima osemdeset članov, od tega štirideset stalnih
predstavnikov individualnih in štirideset pooblaščenih predstavnikov
kolektivnih članov.
Komisija za volitve in imenovanja pripravi sklep o volitvah
članov skupščine zbornice in njenih organov, s katerim opredeli postopek
volitev v oba dela skupščine – za individualno in za kolektivno članstvo. Sklep
podpiše predsednik zbornice.
V sklepu iz prejšnjega
odstavka se opredeli enakopravna zastopanost predstavnikov individualnih in
kolektivnih članov zbornice ter vrstni red za vodenje organov zbornice.
Skupščino kot stalni predstavniki individualnih članov
sestavljajo člani skupščine, ki jih izvolijo člani zbornice v okviru strokovnih
društev, združenj in drugih organiziranih skupin ter predstavniki kolektivnih
članov, ki jih izmed individualnih članov zbornice imenujejo poslovne skupnosti
in drugi organizirani subjekti.
V obeh delih skupščine so enakopravno zastopani predstavniki
– člani zbornice v javnih zavodih, v drugih socialno varstvenih zavodih, v
gospodarskih družbah, v dobrodelnih organizacijah, v organizacijah za
samopomoč, v invalidskih organizacijah, v zavodih, ki opravljajo socialno
varstveno dejavnost na podlagi koncesije in kot zasebniki, glede na zastopanost
v članstvu zbornice na dan sprejema sklepa o razpisu volitev.
20. člen
Skupščina zbornice dela na sejah, ki so lahko redne, izredne
ali korespondenčne. Seje skupščine so javne.
Skupščina zaseda najmanj enkrat letno. Skliče jo predsednik
zbornice. Predsednik je dolžan sklicati skupščino tudi na utemeljeno zahtevo
upravnega odbora, nadzornega odbora oziroma na zahtevo 10 članov skupščine,
kadar je potrebno odločiti o zadevi, ki je ni mogoče obravnavati na redni seji
skupščine.
Predsednik zbornice mora sklicati skupščino najkasneje v 30
dneh po prejemu zahteve. Če predsednik zbornice ne skliče izredne seje
skupščine v tem roku, lahko to stori v nadaljnjih 15 dneh predlagatelj.
21. člen
Skupščino zbornice vodi delovno predsedstvo, ki ga izmed sebe
izvolijo člani zbornice na vsaki seji skupščine.
Skupščina veljavno sklepa, če je na seji navzoča več kot
polovica njenih članov. Člani skupščine glasujejo o predlogih odločitev javno,
razen, če se skupščina odloči, da se bo o posameznem predlogu odločitve
glasovalo tajno.
Če skupščina ni sklepčna, se začetek seje preloži za pol ure.
Če tudi po poteku tega časa skupščina še ni sklepčna, prisotnih pa je najmanj
30 članov, lahko predsednik zbornice, glede na vsebino dnevnega reda, prične s
sejo in skupščina veljavno sklepa.
Skupščina sprejema odločitve z večino glasov navzočih članov,
razen, če je za sprejem posameznih odločitev s tem statutom določena drugačna
večina.
22. člen
Potek in delo skupščine ureja poslovnik o delu skupščine.
2. Predsednik in podpredsednik zbornice
23. člen
Predsednika zbornice in podpredsednika zbornice volijo člani
skupščine na seji skupščine na predlog komisije za volitve in imenovanja izmed
članov skupščine zbornice.
24. člen
Za predsednika zbornice lahko kandidira vsak član skupščine
zbornice, ki mu potrdi kandidaturo najmanj deset članov zbornice in ki
izpolnjuje druge zahtevane pogoje.
Za podpredsednika zbornice lahko kandidira vsak član
skupščine zbornice, ki mu potrdi kandidaturo najmanj pet članov članov zbornice
in ki izpolnjuje druge zahtevane pogoje.
25. člen
(črtan)
26. člen
Za svoje delo predsednik zbornice odgovarja skupščini
zbornice, ki ocenjuje njegovo delo. Skupščina lahko predsednika tudi razreši na
utemeljen predlog upravnega odbora ali desetih članov skupščine.
27. člen
Predsednik zbornice:
-       
predstavlja zbornico;
-       
sklicuje skupščino;
-       
podpisuje akte, ki jih potrdi in sprejme skupščina;
-       
podpisuje javne dokumente zbornice;
-       
izda sklep o volitvah v organe zbornice;
-       
je odgovoren za zakonitost delovanja zbornice in njenih organov;
-       
skrbi za izvajanje sklepov skupščine;
-       
usklajuje delo organov zbornice;
-       
sklepa in podpisuje pogodbe;
-       
zastopa interese članov zbornice;
-       
razvija regionalno in mrežno povezovanje izvajalcev socialno varstvene
dejavnosti;
-       
opravlja druge naloge, povezane z izvajanjem dejavnosti zbornice;
-       
opravlja naloge, za katere ga pooblasti skupščina.
28. člen
Predsednika zbornice v njegovi odsotnosti nadomešča
podpredsednik zbornice.
Podpredsednik zbornice opravlja še druge naloge po dogovoru s
predsednikom zbornice.
3. Organi in delovna telesa skupščine
29. člen
Skupščina zbornice ustanovi za uspešno opravljanje nalog iz
14. člena statuta stalne organe skupščine in začasna delovna telesa.
30. člen
Stalni organi skupščine zbornice so:
-       
častno razsodišče;
-       
komisija za volitve in imenovanja;
-       
nadzorni odbor.
31. člen
Začasna delovna telesa imenuje skupščina zbornice za
opravljanje določenih statutarnih nalog.
32. člen
Organi in delovna telesa so za svoje delo odgovorni skupščini
zbornice, ki:
-       
izvoli predsednika in člane;
-       
določi obseg njihovih nalog in pooblastil;
-       
sprejme in potrdi njihove programe in poročila.
Častno razsodišče
33. člen
Častno razsodišče zbornice je organ skupščine zbornice, ki
obravnava kršitve Kodeksa etičnih načel v socialnem varstvu, storjene pri
opravljanju dejavnosti socialnega varstva.
Častno razsodišče odloča tudi o kršitvah statuta zbornice.
Zahtevo za ugotovitev odgovornosti za kršitve, storjene pri
opravljanju dejavnosti socialnega varstva, poda lahko vsak državljan,
organizacija in pristojno ministrstvo, ki opravlja strokovni in upravni nadzor
nad delom izvajalcev na področju socialnega varstva.
34. člen
Častno razsodišče opravlja tudi naslednje naloge:
-       
spodbuja in spremlja uveljavljanje etičnih načel in poklicnih kodeksov
delavcev na področju socialnega varstva;
-       
proučuje posamezne etične probleme na področju izvajanja dejavnosti
socialnega varstva;
-       
varuje strokovno integriteto članov in jim po potrebi nudi pomoč;
-       
skrbi za osveščanje uporabnikov.
35. člen
Častno razsodišče ima sedem članov, ki jih izvoli skupščina
zbornice izmed članov skupščine.
Funkcija člana častnega
razsodišča ni združljiva s funkcijami v drugih organih zbornice.
Komisija za volitve in imenovanja
36. člen
Komisija za volitve in imenovanja pripravlja in daje predloge
za sestavo, izvolitev in imenovanje organov zbornice oziroma njihovih članov
ter opravlja druge kadrovske naloge na podlagi določb tega statuta in sklepov skupščine
zbornice. Oblikuje listo izvajalcev za izvajanje inštruktažnega svetovanja,
predlaga kandidate za prejemnike nagrad in priznanj za področje socialnega
varstva ter predlaga častne člane zbornice.
Komisija pripravi sklep o volitvah članov skuščine zbornice
in njenih organov.
37. člen
Komisija za volitve in imenovanja ima pet članov, ki jih
izvoli skupščina zbornice izmed svojih članov.
Nadzorni odbor
38. člen
Nadzorni odbor nadzira finančno in materialno poslovanje
zbornice, po namenu, vsebini, obsegu in dinamiki porabe.
Nadzor opravi po lastni presoji, dolžan pa ga je opraviti
tudi na pobudo:
-       
predsednika zbornice;
-       
upravnega odbora zbornice;
-       
desetih članov skupščine zbornice.
Redni vsakoletni nadzor opravi pred potrditvijo zaključnega
računa na seji skupščine zbornice.
39. člen
Nadzorni odbor ima pet članov, ki jih izvoli skupščina
zbornice izmed svojih članov. O svojem delu poroča skupščini zbornice.
4. Organi upravljanja in svetovanja
Upravni odbor
40. člen
Upravni odbor je organ upravljanja zbornice in ima devet
članov.
41. člen
Člane upravnega odbora izvoli skupščina zbornice izmed članov
zbornice na predlog komisije za volitve in imenovanja.
Upravni odbor mora biti sestavljen tako, da so zastopana
raznovrstna področja dela in izvajalcev socialno varstvene dejavnosti.
42. člen
Delo upravnega odbora vodi predsednik upravnega odbora, ki ga
izmed sebe izvolijo člani upravnega odbora na prvi seji.
Predsednik upravnega odbora
sklicuje seje odbora in jih vodi, v njegovi odsotnosti pa ga nadomešča
podpredsednik.
Za svoje delo upravni odbor odgovarja skupščini zbornice.
43. člen
Upravni odbor:
-       
obravnava pomembna vprašanja za delovanje zbornice;
-       
izvršuje sklepe ter navodila skupščine;
-       
sprejema obdobni in letni finančni načrt zbornice ter ju predlaga v
potrditev skupščini;
-       
sprejema letni zaključni račun zbornice in poročilo zbornice o
poslovanju ter ju predlaga v potrditev skupščini;
-       
sprejema obdobna in letna poročila o delu zbornice ter jih predlaga v
potrditev skupščini;
-       
določa listo strokovnjakov za izvajanje inštruktažnega svetovanja
izvajalcem;
-       
obravnava gradiva in analize ter v zvezi z njimi predlaga skupščini
zbornice delovne sklepe;
-       
spremlja izvajanje javnih pooblastil in drugih nalog iz 14. člena tega
statuta;
-       
skupščini predlaga ustanovitev začasnih delovnih teles in vsebino
njihovega dela;
-       
imenuje generalnega sekretarja zbornice na predlog komisije za volitve
in imenovanja;
-       
odloča o povezovanju zbornice z drugimi organizacijami in inštitucijami;
-       
določa višino individualne in kolektivne članarine;
-       
določa ceno storitev zbornice in popuste za individualne in kolektivne
člane;
-       
skrbi za pogoje delovanja zbornice;
-       
sprejema pravilnike in druge interne akte zbornice iz 60. člena tega
statuta.
44. člen
Predsednik zbornice,
podpredsednik zbornice in generalni sekretar so lahko prisotni na sejah
upravnega odbora in so v tem primeru dolžni Upravnemu odboru nuditi vse
potrebne informacije za opravljanje njegovih nalog.
Strokovni svet
45. člen
Za uspešno opravljanje nalog iz 14. člena statuta skupščina
zbornice izvoli strokovni svet kot posvetovalni organ zbornice, ki ga
sestavljajo ugledni strokovnjaki s področja socialno varstvene dejavnosti.
Člane strokovnega sveta izvoli skupščina zbornice praviloma
izmed strokovnjakov – članov zbornice.
46. člen
Strokovni svet ima enajst članov, praktikov in teoretikov s
področja socialnega varstva.
Strokovni svet:
-       
spremlja in proučuje problematiko socialnega varstva v državi v luči
uresničevanja strateških usmeritev zbornice, ciljev Nacionalnega programa
socialnega varstva RS in Slovenije kot socialne države;
-       
pripravlja strokovne predloge za razvoj posamezne dejavnosti v okviru
socialnega varstva in nacionalnega programa;
-       
podpira razvoj socialno inovativnih in komplementarnih dejavnosti na
področju socialnega varstva;
-       
spremlja dejavnost raziskovalnih in izobraževalnih institucij na
področju socialnega varstva ter skrbi za povezovanje zborničnih nalog z njimi;
-       
obravnava pomembnejša razvojna vprašanja stroke ter organom zbornice
svetuje v zvezi z njimi;
-       
sprejema mnenja in stališča, s katerimi sodeluje pri razvoju socialnega
varstva v državi, skladno s sprejetimi usmeritvami področja;
-       
sodeluje s strokovno službo zbornice, ekspertnimi in delovnimi skupinami
zbornice.
47. člen
Strokovni svet zbornice deluje tudi kot organ strokovne
presoje in razsoje v zvezi z utemeljenimi ugovori, ki se nanašajo na odločitve
organov zbornice, povezane z izvajanjem njenih javnih pooblastil in z zakonom
določenih nalog ter uveljavljanjem kodeksa etičnih načel v socialnem varstvu.
48. člen
Delo strokovnega sveta vodi predsednik, ki ga izmed sebe
izvolijo člani na prvi seji. Za svoje delo odgovarja skupščini zbornice.
5. Skupne določbe o organih zbornice
49. člen
Mandat članov vseh organov zbornice traja 4 leta, z možnostjo
ponovne izvolitve.
Volitve v organe zbornice se opravijo v skladu s sklepom o
volitvah v organe zbornice iz 19. člena tega statuta.
Delo v vseh organih zbornice je častno. Člani organov za
svoje delo v organih ne dobivajo plačila.
Člani organov zbornice so upravičeni do povračila materialnih
stroškov, ki jim nastanejo pri izvajanju nalog zbornice v okviru njenih
organov. Način in pogoje izplačevanja teh povračil podrobneje določi Upravni
odbor zbornice.
49.a člen
Podpredsednike organov zbornice izvolijo člani organov izmed
sebe na 1. seji.
Podpredsednik nadomešča predsednika organa v času njegove
odsotnosti.
50. člen
Za sklepčnost in sprejemanje odločitev v organih zbornice se
smiselno uporabljajo določbe 21. člena tega statuta o sklepčnosti in potrebni
večini za sprejemanje odločitev skupščine zbornice.
Seje vseh organov zbornice so lahko tudi korespondenčne
oziroma potekajo po elektronski pošti, razen skupščine zbornice.
V primeru nesklepčnosti organov zbornice, razen skupščine,
lahko seja organa poteka, če je prisotna vsaj tretjina članov, vendar se sklepi
oblikujejo tako, da jih odsotni člani naknadno potrdijo ali ovržejo v pisni
obliki in se seja dokonča v korespondenčni obliki.
Organi zbornice lahko izjemoma zasedajo na korespondenčni
seji tudi v primerih, ko seje organa iz tehtnih razlogov ni mogoče sklicati,
odločitev o posameznem vprašanju pa je neodložljiva.
Podrobneje se način sklicevanja in zasedanja na sejah (tudi
korespondenčnih) določi s poslovniki organov zbornice.
50.a člen
Postopek za odpoklic predsednika ali drugega člana organa zbornice
se začne na podlagi obrazložene pisne zahteve, ki jo mora podpisati najmanj 10
članov skupščine.
Zahtevo za odpoklic se predloži Komisiji za volitve in
imenovanja, ki preveri formalno pravilnost zahteve in se ob tem ne spušča v
presojanje razlogov za odpoklic.
Člani Komisije za volitve in imenovanja ne morejo biti
podpisniki zahteve iz prvega odstavka tega člena.
Če niso izpolnjeni formalni pogoji, komisija zahtevo zavrže.
Če komisija iz prejšnjega odstavka tega člena zahteve ne
zavrže, razpiše glasovanje o odpoklicu za naslednjo redno ali izredno sejo
skupščine zbornice.
Predsednik ali drug član organa zbornice je odpoklican, če za
odpoklic glasuje večina prisotnih članov skupščine.
Razlogi za odpoklic predsednika ali drugega člana organa
zbornice so:
-       
če zavestno ali iz velike malomarnosti ravna v nasprotju s tem statutom
ali zoper interese in cilje zbornice;
-       
če je pravnomočno obsojen za kaznivo dejanje;
-       
če blati ugled zbornice oziroma njenega organa ali drugega člana;
-       
če mu je pri opravljanju funkcije predsednika mogoče očitati veliko
malomarnost, zaradi česar je zbornici nastala škoda;
-       
drugi razlogi, zaradi katerih za njegov odpoklic glasuje večina
prisotnih članov skupščine.
51. člen
Javnost dela se zagotavlja z napovedjo sej ter njihovih
dnevnih redov, ki se objavijo na spletnih straneh zbornice in posredujejo
Slovenski tiskovni agenciji.
O obravnavanih temah, priporočilih, stališčih in sklepih
organi zbornice izdajo pisno sporočilo, ki ga objavijo na spletnih straneh
zbornice in posredujejo Slovenski tiskovni agenciji.
Organi zbornice občasno organizirajo tiskovne konference.
V. GENERALNI SEKRETAR ZBORNICE
52. člen
Generalni sekretar zbornice je vodstveni izvršilni organ
zbornice s posebnimi pooblastili in odgovornostmi ter hkrati vodja strokovne službe,
odgovoren za izvajanje strokovnih, organizacijskih, administrativnih in
tehničnih nalog zbornice.
53. člen
Generalni sekretar zbornice je neposredno odgovoren za
izvajanje javnih pooblastil in drugih z zakonom opredeljenih nalog zbornice.
54. člen
Generalnega sekretarja zbornice na podlagi javnega razpisa,
na predlog komisije za volitve in imenovanja imenuje upravni odbor zbornice.
Mandat generalnega sekretarja traja 4 leta, z možnostjo
ponovnega imenovanja.
Individualno pogodbo o zaposlitvi z njim v imenu zbornice
podpiše predsednik upravnega odbora zbornice.
55. člen
Naloge generalnega sekretarja so:
-       
nudenje podpore organom zbornice za izvajanje nalog zbornice
-       
organiziranje, vodenje in usklajevanje dela zaposlenih delavcev
strokovne službe in zunanjih sodelavcev zbornice;
-       
odločanje o delovnih razmerjih ter pravicah, obveznostih in
odgovornostih delavcev strokovne službe zbornice;
-       
imenovanje zunanjih strokovnih delavcev in sodelavcev v delovne,
ekspertne skupine in druge strokovne skupine, ki razvijajo in izvajajo naloge
zbornice;
-       
izvajanje finančnega poslovanja zbornice;
-       
skrb za zakonitost izvajanja nalog zbornice.
56. člen
Skupščina in drugi organi zbornice lahko dajo generalnemu
sekretarju zbornice v zvezi z opravljanjem nalog mnenja, usmeritve in priporočila
o načinu izvrševanja.
Generalni sekretar je za svoje delo odgovoren upravnemu
odboru zbornice.
Strokovna služba zbornice
57. člen
Strokovne, organizacijske, tehnične in administrativne naloge
za izvajanjem programa dela iz 14. člena tega statuta zagotavlja strokovna
služba zbornice.
Za doseganje kakovostnih rezultatov izvajanja programa dela
zbornice notranja organiziranost zbornice upošteva načela strokovnosti,
funkcionalnosti, racionalnosti in ekonomičnosti dela, ob smiselnem
uveljavljanju soupravljanja zaposlenih delavcev, kar omogoča delavcem strokovne
službe samoiniciativnost, ustvarjalnost in poklicni razvoj ter od njih terja
popolno prevzemanje odgovornosti za izvajanje nalog.
VI. Financiranje in premoženje
zbornice
58. člen
Za svoje delo pridobiva zbornica sredstva iz naslednjih
virov:
-       
z individualno in kolektivno članarino ter z drugimi prispevki svojih
članov;
-       
iz proračuna Republike Slovenije za izvajanje javnih pooblastil in
drugih z zakonom opredeljenih nalog;
-       
z zaračunavanjem opravljenih strokovnih nalog in drugih storitev;
-       
z izvajanjem izbranih in sofinanciranih projektov;
-       
z darili in volili;
-       
iz drugih virov.
58.a člen
Premoženje zbornice sestavljajo nepremičnine in premičnine
oziroma oprema za delo, denarna sredstva na računih zbornice, pravice, terjatve
in obveznosti ter druga sredstva, vodena v knjigovodskih evidencah Socialne
zbornice Slovenije in s katerimi zbornica razpolaga.
S premoženjem zbornice upravlja upravni odbor zbornice.
V primeru prenehanja delovanja zbornice pripada njeno
premoženje, potem ko se poplačajo vse obveznosti, organizaciji, ki bo glede na
svoje naloge in status pravni naslednik zbornice oziroma, če pravnega
naslednika ni, vsem članom zbornice na dan prenehanja zbornice.
Zbornica avtonomno uporablja in razpolaga s premoženjem iz
prvega odstavka tega člena.
58.b člen
Finančno in materialno poslovanje zbornice se ureja v skladu
s predpisi zbornice, slovenskimi računovodskimi standardi in splošnimi akti
zbornice ter teče preko njenega poslovnega računa.
VII. SPLOŠNI IN DRUGI PRAVNI AKTI ZBORNICE
59. člen
Skupščina zbornice sprejme naslednje splošne in druge pravne
akte:
-       
statut zbornice;
-       
poslovnik o delu skupščine;
-       
Kodeks etičnih načel v socialnem varstvu;
-       
pravilnik o načrtovanju, spremljanju in izvajanju supervizije
strokovnega dela strokovnih delavcev;
-       
pravilnik o pripravništvu na področju
socialnega varstva,
-       
pravilnik o načrtovanju in organiziranju stalnega strokovnega
izobraževanja in usposabljanja;
-       
pravilnik o reševanju ugovorov zoper opravljanje socialno varstvene
storitve zasebnikov;
-       
pravilnik o delu častnega razsodišča;
-       
pravilnik o določitvi vrste in stopnje izobrazbe za strokovne sodelavce
v socialnem varstvu,
-       
pravilnik o strokovnem izpitu na področju
socialnega varstva.
Pravilnike, izdane za
izvrševanje javnih pooblastil iz 77. člena zakona, predloži zbornica v soglasje
pristojnemu ministrstvu, po prejemu soglasja pa jih objavi v Uradnem listu
Republike Slovenije.
60. člen
Splošni akti, ki jih sprejema
upravni odbor zbornice, so:
-       
pravilnik o izdaji strokovnih mnenj zbornice;
-       
pravilnik o vodenju registra članstva;
-       
pravilnik o finančnem poslovanju zbornice;
-       
pravilnik o evidenci članstva zbornice;
-       
pravilnik o notranji organizaciji in sistemizaciji delovnih mest v
strokovni službi;
-       
pravilnik o varovanju poslovne in strokovne tajnosti ter premoženja;
-       
druge pravilnike, odredbe in akte, nujne za zakonito izvajanje nalog
zbornice.
Sprejete akte iz prejšnjega in
tega člena zbornica objavi tudi na svoji spletni strani oziroma na drug
primeren način.
61. člen
Statut zbornice je temeljni splošni pravni akt zbornice, s
katerim morajo biti usklajeni vsi drugi pravni akti zbornice.
Statut zbornice in Kodeks etičnih načel v socialnem varstvu
sprejme skupščina zbornice z dvotretjinsko večino glasov članov skupščine
zbornice.
Druge splošne pravne akte zbornice iz 59. člena statuta
sprejme skupščina zbornice z večino glasov članov skupščine zbornice.

*   Besedilo
statuta je pisano v moški obliki. Vsebina in določila statuta se uporabljajo
enakopravno v ženski in moški obliki.

Statut Socialne zbornice Slovenije (Uradni
list RS, št. 59/02)
vsebuje naslednje prehodne in končne določbe:
»VIII. PREHODNE IN KONČNE DOLOČBE
62. člen
Pobudo za spremembo statuta ali drugega akta skupščine lahko
da skupščina in vsak organ zbornice.
O pobudi za spremembo statuta in drugih aktov skupščine
predhodno razpravlja upravni odbor.
63. člen
Spremembe statuta ali drugega akta skupščine pripravi
generalni sekretar zbornice in jih predloži v predhodno obravnavo upravnemu
odboru.
Spremembe statuta se sprejemajo skladno z 61. členom tega
statuta.
64. člen
Statut začne veljati, ko je sprejet na seji skupščine
zbornice, razen členov št. 4, 14, 15, 53, 58 in 59 v delih, ki se nanašajo na javna
pooblastila zbornice.
Na podlagi četrtega odstavka 79. člena zakona o socialnem
varstvu da soglasje k statutu zbornice v delu, ki se nanaša na javna
pooblastila zbornice, Vlada RS.
Po pridobitvi soglasja Vlade RS se besedilo celotnega statuta
objavi v Uradnem listu RS. Naslednji dan po objavi začnejo veljati določbe
statuta, ki se nanašajo na javna pooblastila zbornice.
65. člen
Z uveljavitvijo statuta zbornice v pričujočem besedilu
preneha veljati statut, sprejet na skupščini Socialne zbornice Slovenije dne
16. 12. 1993, s spremembami in dopolnitvami statuta na sejah skupščine zbornice
6. 6. 1995 in 6. 6. 1997.«.

Spremembe
in dopolnitve Statuta Socialne zbornice Slovenije (Uradni list RS, št. 108/07)
vsebujejo naslednjo končno določbo:
»26. člen
Te spremembe in dopolnitve statuta začnejo veljati, ko so
sprejete na seji skupščine zbornice, razen 6., 7., 23. in 24. člena, ki začnejo
veljati z dnem, ko da Vlada Republike Slovenije soglasje k temu delu sprememb
in dopolnitev statuta.
Po pridobitvi soglasja Vlade Republike Slovenije se te
spremembe in dopolnitve statuta objavijo v Uradnem listu Republike Slovenije.«.