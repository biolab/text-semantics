1. člen
(1) Ta pravilnik določa način
ugotavljanja izpolnjevanja pogoja
zadostnih sredstev za preživljanje, ki jih tretji odstavek 33. člena in drugi odstavek 36. člena
Zakona o tujcih (Uradni list
RS, št. 1/18 – uradno prečiščeno besedilo in
9/18 – popr.; v nadaljnjem besedilu: zakon) določata kot pogoj za izdajo ali podaljšanje dovoljenja za prebivanje tujca v
Republiki Sloveniji.
(2) Ta pravilnik podrobneje
opredeljuje podatke iz evidenc, ki jih vodi davčni organ o dohodkih skladno z
zakonom, ki ureja dohodnino, ki niso oproščeni plačila dohodnine, o davkih in
obveznih prispevkih za socialno varnost ter o normiranih oziroma dejanskih
stroških, ki se nanašajo na te dohodke, in o vzdrževanih družinskih članih, ki
jih v postopku izdaje ali podaljšanja dovoljenja za prebivanje, zaradi
ugotavljanja obstoja razloga za zavrnitev izdaje ali podaljšanja dovoljenja za
prebivanje iz prve alinee prvega odstavka 55. člena zakona, to je razloga
neizpolnjevanja pogoja zadostnih sredstev za preživljanje, zagotavlja davčni
organ.
2. člen
(1) Tujec, ki se namerava zaposliti in
zadostna sredstva za preživljanje dokazuje s sredstvi, ki si jih bo zagotavljal
na podlagi zaposlitve, izpolnjevanje pogoja zadostnih sredstev za preživljanje
dokazuje s plačo, dogovorjeno s pogodbo o zaposlitvi. Tujec, ki je v Republiki
Sloveniji že zaposlen in zadostna sredstva za preživljanje dokazuje s sredstvi,
ki si jih zagotavlja na podlagi zaposlitve ali s pravicami iz delovnega
razmerja, izpolnjevanje pogoja zadostnih sredstev za preživljanje dokazuje s
plačo, dogovorjeno s pogodbo o zaposlitvi, plačo, nadomestilom plače,
povračilom stroškov v zvezi z delom, bonitetami in regresom za letni dopust.
Plačo, nadomestilo plače, povračilo stroškov v zvezi z delom, bonitete in
regres za letni dopust izkaže s plačilnimi listami za preteklih šest mesecev in
za mesec, v katerem se vlaga prošnja oziroma mesecem odločanja pristojnega
organa o prošnji, izpiski s transakcijskega računa in drugimi dokazi, ki
nedvoumno izkazujejo prejem dohodkov in prejemkov iz tega odstavka. Povračilo
stroškov v zvezi z delom obsega povračilo stroškov za prehrano med delom, za
prevoz na delo in z dela ter povračilo stroškov, ki jih ima tujec pri
opravljanju določenih del in nalog na službenem potovanju.
(2) Tujec, ki namerava v Republiki
Sloveniji opravljati delo in zadostna sredstva za preživljanje dokazuje s
sredstvi, ki si jih bo zagotavljal sam z delom, izpolnjevanje pogoja zadostnih
sredstev za preživljanje dokazuje s plačilom, ki je s podjemno pogodbo (pogodbo
o delu), pogodbo o avtorskem delu, pogodbo o poslovodenju ali drugo pogodbo,
dogovorjeno za opravljanje dela. Tujec, ki v Republiki Sloveniji že opravlja
delo in zadostna sredstva za preživljanje dokazuje s sredstvi, ki si jih
zagotavlja sam z delom, izpolnjevanje pogoja zadostnih sredstev za preživljanje
dokazuje s plačilom, ki ga je za opravljeno delo na podlagi podjemne pogodbe
(pogodbe o delu), pogodbe o avtorskem delu, pogodbe o poslovodenju ali druge
pogodbe prejel v preteklih šestih mesecih in v mesecu, v katerem se vlaga
prošnja oziroma mesecu odločanja pristojnega organa o prošnji.
3. člen
(1) Tujec, ki v Republiki Sloveniji
opravlja dejavnost samostojnega podjetnika posameznika, in tujec, ki v
Republiki Sloveniji samostojno opravlja dejavnost kot poklic ter dobiček
ugotavlja na podlagi dejanskih prihodkov in odhodkov, izpolnjevanje pogoja
zadostnih sredstev za preživljanje dokazuje z dobičkom, doseženim z
opravljanjem dejavnosti v koledarskem letu pred letom vložitve prošnje za
izdajo ali podaljšanje dovoljenja za prebivanje oziroma v koledarskem letu pred
letom odločanja pristojnega organa o prošnji za izdajo ali podaljšanje
dovoljenja za prebivanje, ugotovljenim na podlagi davčnega obračuna akontacije
dohodnine od dohodka iz dejavnosti, preračunanim na mesec. Če iz predloženega
davčnega obračuna akontacije dohodnine od dohodka iz dejavnosti ni razvidno, da
je bil ta oddan davčnemu organu, tujec predloži dokazilo o oddaji tega obračuna
davčnemu organu. Če je tujcu izdana odločba o odmeri dohodnine oziroma
informativni izračun dohodnine, tujec izpolnjevanje pogoja zadostnih sredstev
za preživljanje dokazuje z dobičkom, doseženim z opravljanjem dejavnosti,
ugotovljenim na podlagi te odločbe oziroma informativnega izračuna.
(2) Pri ugotavljanju izpolnjevanja
pogoja zadostnih sredstev za preživljanje pri tujcu iz prejšnjega odstavka se
upošteva dobiček, ugotovljen v skladu z zakonom, ki ureja dohodnino, v katerem
niso upoštevana znižanja in povečanja davčne osnove, zmanjšan za akontacijo
dohodnine od dohodka iz dejavnosti.
(3) Tujec iz prvega odstavka tega
člena, kateremu rok za predložitev davčnega obračuna akontacije dohodnine od
dohodka iz dejavnosti za preteklo koledarsko leto še ni potekel, izkaže dobiček
z davčnim obračunom akontacije dohodnine od dohodka, doseženega z opravljanjem
dejavnosti za preteklo koledarsko leto, in dokazilom o oddaji tega obračuna
davčnemu organu, če podatek o oddaji tega obračuna ni razviden iz predloženega
obračuna, ali z dobičkom, doseženim z opravljanjem dejavnosti, ugotovljenim na
podlagi odločbe o odmeri dohodnine za predpreteklo leto.
(4) Mesečni dobiček iz dejavnosti se
na podlagi dobička, izkazanega z dokazili iz prvega in tretjega odstavka tega
člena, izračuna tako, da se letni dobiček iz dejavnosti deli z dvanajst oziroma
s številom mesecev poslovanja tujca iz prvega odstavka tega člena, če tujec ni
posloval celo koledarsko leto.
(5) Tujec, ki v Republiki Sloveniji
namerava oziroma začne opravljati dejavnost samostojnega podjetnika
posameznika, in tujec, ki v Republiki Sloveniji namerava oziroma začne
samostojno opravljati dejavnost kot poklic, izpolnjevanje pogoja zadostnih
sredstev za preživljanje dokazuje s sredstvi, kot jih določa zakon v tretjem
odstavku 33. člena in v drugem odstavku 36. člena in sicer za preteklih šest
mesecev in za mesec, v katerem se vlaga prošnja oziroma mesec odločanja
pristojnega organa o prošnji.
(6) Tujec, ki v Republiki Sloveniji
opravlja dejavnost samostojnega podjetnika posameznika, in tujec, ki v
Republiki Sloveniji samostojno opravlja dejavnost kot poklic in katerega
dobiček se ugotavlja na podlagi dejanskih prihodkov in normiranih odhodkov,
izpolnjevanje pogoja zadostnih sredstev za preživljanje dokazuje z dohodki,
prejetimi v koledarskem letu pred letom vložitve prošnje za izdajo ali
podaljšanje dovoljenja za prebivanje oziroma v koledarskem letu pred letom
odločanja pristojnega organa o prošnji za izdajo ali podaljšanje dovoljenja za
prebivanje, ugotovljenim na podlagi davčnega obračuna akontacije dohodnine in
dohodnine od dohodka iz dejavnosti, preračunanim na mesec.
(7) Tujec, ki v Republiki Sloveniji
namerava oziroma začne opravljati dejavnost samostojnega podjetnika
posameznika, in tujec, ki v Republiki Sloveniji namerava oziroma začne
samostojno opravljati dejavnost kot poklic ter bo dobiček ugotavljal oziroma dobiček
ugotavlja na podlagi dejanskih prihodkov in normiranih odhodkov, izpolnjevanje
pogoja zadostnih sredstev za preživljanje dokazuje s sredstvi, kot jih določa
zakon v tretjem odstavku 33. člena in v drugem odstavku 36. člena in sicer za
preteklih šest mesecev in za mesec, v katerem se vlaga prošnja oziroma mesec
odločanja pristojnega organa o prošnji.
4. člen
Če tujec izpolnjevanje pogoja zadostnih
sredstev za preživljanje dokazuje s sredstvi oziroma dohodki, ki so določeni v
2. členu tega pravilnika ali z drugimi dohodki, ki so obdavčljivi po zakonu, ki
ureja dohodnino, se pri ugotavljanju izpolnjevanja pogoja zadostnih sredstev za
preživljanje upoštevajo ti dohodki, zmanjšani za davke in obvezne prispevke za
socialno varnost.
5. člen
(1) Tujec lahko izpolnjevanje pogoja
zadostnih sredstev za preživljanje dokazuje s sredstvi na računu, odprtem pri
banki ali hranilnici v Republiki Sloveniji ali tujini. Iz potrdila banke ali
hranilnice o prometu na računu mora biti razviden promet na računu za najmanj preteklih
šest mesecev in za mesec, v katerem se vlaga prošnja oziroma
mesec odločanja pristojnega organa o prošnji.
(2) Če tujec zadostna sredstva za
preživljanje dokazuje samo s sredstvi na računu, odprtem pri banki ali
hranilnici v Republiki Sloveniji ali tujini, mora njihova višina zadoščati za
čas nameravanega prebivanja tujca in njegovih družinskih članov iz 9. člena
tega pravilnika v Republiki Sloveniji, v primeru izdaje dovoljenja za stalno
prebivanje pa najmanj za pet let.
6. člen
(črtan)
7. člen
(1) Tujec, za katerega je s tem
pravilnikom določen način ugotavljanja izpolnjevanja pogoja zadostnih sredstev
za preživljanje, razen tujec iz prvega odstavka 3. člena tega pravilnika,
zadostna sredstva za preživljanje dokazuje za preteklih šest mesecev in za mesec, v katerem se vlaga prošnja oziroma za mesec odločanja
pristojnega organa o prošnji. V primeru razveljavitve dovoljenja za prebivanje
ali odpovedi prebivanja tujcu, tujec zadostna sredstva za preživljanje dokazuje
za preteklih šest mesecev in za mesec odločanja pristojnega
organa o razveljavitvi dovoljenja za prebivanje ali odpovedi prebivanja tujcu.
(2) Tujec, za katerega način
ugotavljanja izpolnjevanja pogoja zadostnih sredstev za preživljanje s tem
pravilnikom ni določen, izpolnjevanje pogoja zadostnih sredstev za preživljanje
dokazuje s sredstvi, ki jih določa zakon v tretjem odstavku 33. člena, in ki
jih dokaže z dokazili o prejetih sredstvih za leto pred letom vložitve prošnje
za izdajo ali podaljšanje dovoljenja za prebivanje oziroma za leto pred letom
odločanja pristojnega organa o prošnji za izdajo ali podaljšanje dovoljenja za
prebivanje. V primeru razveljavitve dovoljenja za prebivanje ali odpovedi
prebivanja tujcu, tujec zadostna sredstva za preživljanje dokazuje za leto pred
letom odločanja pristojnega organa o razveljavitvi dovoljenja za prebivanje ali
odpovedi prebivanja tujcu.
8. člen
(1) Za tujca, ki ima oziroma prejema
več različnih sredstev iz tretjega odstavka 33. člena zakona, se pri
ugotavljanju, ali je višina sredstev zadostna, upoštevajo vsa sredstva iz
tretjega odstavka 33. člena zakona, s katerimi razpolaga oziroma jih prejema.
(2) Od ugotovljene višine sredstev
tujca se odštejejo preživnine, ki jih je tujec dolžan izplačevati drugim osebam
na podlagi neposredno izvršljive pogodbe o preživljanju.
9. člen
(1) Tujec, ki je po zakonu države,
katere državljan je, dolžan preživljati družinske člane, ki so tujci in ki
nameravajo prebivati ali že prebivajo v Republiki Sloveniji, mora zadostna
sredstva za preživljanje izkazati tudi za vsakega družinskega člana, ki ga je
dolžan preživljati. Zadostna sredstva za preživljanje mesečno ne smejo biti
nižja od ravni, določene za pridobitev pravice do denarne socialne pomoči,
skladno z zakonom, ki ureja socialno varstvene prejemke.
(2) Pri ugotavljanju sredstev za
preživljanje se upoštevajo vsa sredstva iz tretjega odstavka 33. člena zakona,
ki jih prejemajo oziroma s katerimi razpolagajo tujec in družinski člani.
(3) Tujec iz prvega odstavka tega
člena lahko izpolnjevanje pogoja zadostnih sredstev za preživljanje dokazuje
tudi z denarnimi prejemki, ki jih sam ali družinski član prejema na podlagi
zakona, ki ureja družinske prejemke, ali zakona, ki ureja uveljavljanje
pravic iz javnih sredstev.
10. člen
Davčni organ posreduje organu, pristojnemu
za izdajo ali podaljšanje dovoljenja za prebivanje, na njegovo zahtevo podatke
v zvezi z dohodki tujca, določenimi v prilogi, ki je sestavni del tega
pravilnika, na mesečni ravni oziroma iz preteklega leta in predpreteklega leta,
ki jih pristojni organ potrebuje zaradi ugotavljanja obstoja razloga za
zavrnitev izdaje ali podaljšanja dovoljenja za prebivanje iz prve alinee prvega
odstavka 55. člena zakona, to je razloga neizpolnjevanja pogoja zadostnih
sredstev za preživljanje.
11. člen
Davčni organ posreduje organu, pristojnemu
za izdajo ali podaljšanje dovoljenja za prebivanje, na njegovo zahtevo podatke
o številu tujčevih vzdrževanih družinskih članov, ki jih je davčni zavezanec
uveljavil v letni odmeri dohodnine za preteklo leto, in jih pristojni organ
potrebuje zaradi ugotavljanja obstoja razloga za zavrnitev izdaje ali
podaljšanja dovoljenja za prebivanje iz prve alinee prvega odstavka 55. člena
zakona, to je razloga neizpolnjevanja pogoja zadostnih sredstev za
preživljanje.
12. člen
Obliko in način posredovanja podatkov iz
10. in 11. člena tega pravilnika določita ministrstvo,
pristojno za notranje zadeve, in davčni organ s posebnim dogovorom.

Priloga:
Tabela prihodkov

Pravilnik o načinu ugotavljanja zadostnih
sredstev za preživljanje v postopku izdaje dovoljenja za prebivanje (Uradni
list RS, št. 61/12)
vsebuje naslednjo končno določbo:
»13. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o načinu
ugotavljanja zadostnih sredstev za preživljanje v postopku izdaje dovoljenja za
prebivanje (Uradni list RS, št. 92/14)
vsebuje naslednjo končno določbo:
»3. člen
Ta pravilnik začne veljati 1. januarja
2015.«.

Pravilnik o spremembah in dopolnitvah
Pravilnika o načinu ugotavljanja zadostnih sredstev za preživljanje v postopku
izdaje dovoljenja za prebivanje (Uradni list RS, št. 2/16)
vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o načinu ugotavljanja zadostnih sredstev za preživljanje v postopku
izdaje dovoljenja za prebivanje (Uradni list RS, št. 44/18)
vsebuje naslednjo prehodno in končno določbo:
»9. člen
Postopki, ki so se začeli pred
uveljavitvijo tega pravilnika in o katerih še ni bilo pravnomočno odločeno, se
nadaljujejo in končajo v skladu s Pravilnikom o načinu ugotavljanja zadostnih
sredstev za preživljanje v postopku izdaje dovoljenja za prebivanje (Uradni
list RS, št. 61/12, 92/14 in 2/16), razen če so določbe tega pravilnika za
tujca ugodnejše.
10. člen
Ta pravilnik začne veljati petnajsti dan po
objavi v Uradnem listu Republike Slovenije.«.