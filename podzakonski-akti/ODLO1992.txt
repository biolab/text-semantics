1. člen
(vsebina)
Ta odlok ureja sestavo in delovanje Sveta za nacionalno
varnost (v nadaljnjem besedilu: SNAV) ter sestavo in delovanje sekretariata
Sveta za nacionalno varnost (v nadaljnjem besedilu: SSNAV) in operativne
skupine sekretariata Sveta za nacionalno varnost (v nadaljnjem besedilu:
operativna skupina SSNAV), ki podpirata delovanje SNAV.
2. člen
(sestava SNAV)
SNAV sestavljajo:
1.     
predsednik vlade, ki je predsednik SNAV,
2.     
minister, pristojen za obrambo,
3.     
minister, pristojen za notranje zadeve,
4.     
minister, pristojen za zunanje zadeve,
5.     
minister, pristojen za finance,
6.     
minister, pristojen za pravosodje,
7.     
minister, pristojen za infrastrukturo, in
8.     
direktor Slovenske obveščevalno-varnostne agencije.
3. člen
(naloge SNAV)
SNAV opravlja naslednje naloge:
1.     
svetuje Vladi Republike Slovenije (v nadaljnjem besedilu: vlada) pri
sprejemanju njenih ukrepov in aktov, ki se nanašajo na nacionalno varnost
države,
2.     
usklajuje mnenja in ukrepe ministrstev in drugih državnih organov ter
drugih organizacij pri izvajanju dejavnosti nacionalne varnosti,
3.     
pred obravnavo na vladi usklajuje mnenja ministrstev in drugih državnih
organov glede aktov Državnega zbora Republike Slovenije (v nadaljnjem besedilu:
državni zbor), ki se nanašajo na nacionalno varnost,
4.     
ugotavlja in ocenjuje varnostna tveganja, ogrožanja države ter ukrepe in
usmeritve za zagotavljanje nacionalne varnosti,
5.     
daje mnenje vladi o zagotavljanju zmogljivosti na področju nacionalne
varnosti in
6.     
opravlja naloge, določene s predpisi, ki urejajo sestavo, delo in
organizacijo vlade ter področje nacionalne varnosti.
4. člen
(delovanje SNAV)
(1) Predsednik SNAV povabi na sejo SNAV, kadar ta obravnava
vprašanja nacionalne varnosti, ki zahtevajo usklajeno delo, predsednika
Republike Slovenije, predsednika državnega zbora, predstavnika največje
opozicijske stranke v državnem zboru, predstojnike drugih državnih organov ter
predstavnike drugih organizacij.
(2) Predsednik SNAV lahko povabi k sodelovanju pri delu SNAV
druge ministre, predstavnike drugih državnih organov in strokovnjake s področja
nacionalne varnosti. 
(3) Način dela SNAV se določi s poslovnikom.
5. člen
(sestava SSNAV)
(1) Vlada v SSNAV imenuje: 
1.     
državnega sekretarja v Kabinetu predsednika vlade, pristojnega za
nacionalno varnost, ki je vodja SSNAV, 
2.     
direktorja Slovenske obveščevalno-varnostne agencije, ki je namestnik
vodje SSNAV, 
3.     
generalnega sekretarja vlade, 
4.     
državnega sekretarja v ministrstvu, pristojnem za zunanje zadeve, 
5.     
državnega sekretarja v ministrstvu, pristojnem za obrambo, 
6.     
državnega sekretarja v ministrstvu, pristojnem za notranje zadeve, 
7.     
državnega sekretarja v ministrstvu, pristojnem za finance, 
8.     
državnega sekretarja v ministrstvu, pristojnem za pravosodje,
9.     
državnega sekretarja v ministrstvu, pristojnem za infrastrukturo,
10.  
direktorja Uprave Republike Slovenije za informacijsko varnost,
11.  
direktorja Urada Vlade Republike Slovenije za varovanje tajnih podatkov,
12.  
generalnega direktorja Policije,
13.  
načelnika Generalštaba Slovenske vojske, 
14.  
generalnega direktorja obveščevalno-varnostne službe ministrstva,
pristojnega za obrambo,
15.  
poveljnika Civilne zaščite Republike Slovenije in 
16.  
direktorja Službe Vlade Republike Slovenije za zakonodajo.
(2) Na seje SSNAV se stalno vabita nacionalni koordinator za
preprečevanje terorizma in nasilnega ekstremizma ter nacionalni koordinator za
preprečevanje radikalizacije, ki ju imenuje vlada.
(3) Če je vodja SSNAV odsoten ali zadržan, ga nadomešča
namestnik vodje SSNAV. Če je sočasno odsoten ali zadržan tudi namestnik vodje
SSNAV, vodjo SSNAV nadomešča oseba, ki jo ta za to pooblasti. Če je odsoten ali
zadržan državni sekretar ministrstva, ga nadomešča drugi državni sekretar
ministrstva. Ostale člane nadomeščajo njihovi namestniki. Če namestnikov člani
nimajo, jih nadomeščajo osebe, ki jih za to pooblastijo. Oseba, ki nadomešča
člana SSNAV, lahko na seji SSNAV sodeluje in razpravlja, nima pa pravice
glasovati.
(4) V primeru kompleksne krize vodja SSNAV izmed članov SSNAV
imenuje še enega namestnika vodje SSNAV.
6. člen
(naloge SSNAV)
Sekretariat SNAV opravlja naslednje naloge:
1.     
operativno usklajuje aktivnosti za delovanje SNAV,
2.     
usklajuje vsebine s področja nacionalne varnosti pred obravnavo na SNAV,
3.     
skrbi za usklajeno izvedbo stališč SNAV in
4.     
opravlja druge naloge, ki mu jih naloži SNAV, in ostale naloge, določene
s predpisi, ki urejajo sestavo, delo in organizacijo vlade ter področje
nacionalne varnosti.
7. člen
(delovanje SSNAV)
(1) SSNAV se praviloma sestaja najmanj enkrat v treh mesecih
oziroma po potrebi.
(2) Če je to potrebno, lahko vodja SSNAV k sodelovanju pri
delu SSNAV povabi tudi predstavnike drugih ministrstev in vladnih služb ter
druge strokovnjake.
(3) Način dela SSNAV se določi s poslovnikom.
8. člen
(delovne skupine SSNAV)
SSNAV lahko ustanovi delovne skupine za posamezna področja.
Člani delovnih skupin so člani SSNAV, k delu pa se lahko po potrebi povabi tudi
druge predstavnike ministrstev ali vladnih služb ter druge strokovnjake.
9. člen
(vodja SSNAV)
(1) Vodja SSNAV je sekretar SNAV ter usklajuje in vodi delo
SSNAV in operativne skupine SSNAV.
(2) Predsednik SNAV lahko določi, da vodja SSNAV spremlja
izvrševanje odločitev vlade glede uresničevanja nacionalnih interesov in ciljev
na področju nacionalne varnosti, pri čemer lahko vpogleda v dokumentacijo in
druge zapise ministrstev ali vladnih služb ter pridobi druge informacije
odgovornih oseb, skladno s svojimi pristojnostmi in zakonodajo s področja
tajnih podatkov.
10. člen
(nacionalna koordinatorja)
(1) Nacionalna koordinatorja iz drugega odstavka 5. člena
tega odloka sta zadolžena za prenos mednarodnih izkušenj, s poudarkom na
izkušnjah Evropske unije, s področja preprečevanja terorizma in preprečevanja
radikalizacije, ki vodi v nasilni ekstremizem, organom, ki so pristojni za
navedeni področji.
(2) Pristojni organi, ki delujejo na področju preprečevanja
terorizma in preprečevanja radikalizacije, ki vodi v nasilni ekstremizem, v
okviru svojih pristojnosti in pooblastil, z namenom stalne izmenjave
informacij, mnenj in stališč ter usklajevanja aktivnosti in s ciljem
učinkovitega in usmerjenega boja proti terorizmu in nasilnemu ekstremizmu,
redno obveščajo nacionalna koordinatorja in SSNAV o zaznanih novih pojavnih
oblikah in nacionalnih izkušnjah z navedenih področij.
11. člen
(sestava operativne skupine SSNAV)
Vlada v operativno skupino SSNAV imenuje predstavnike in
njihove namestnike: 
1.     
obveščevalno-varnostne službe ministrstva, pristojnega za obrambo,
2.     
Policije,
3.     
ministrstva, pristojnega za zunanje zadeve, s področja skupne zunanje in
varnostne politike,
4.     
Slovenske obveščevalno-varnostne agencije in
5.     
Uprave Republike Slovenije za informacijsko varnost.
12. člen
(naloge operativne skupine SSNAV)
Operativna skupina SSNAV opravlja naslednje naloge:
1.     
zagotavlja analitično in strokovno podporo SSNAV, tako da spremlja
pojave, dogodke in procese v državi in mednarodnem varnostnem okolju, ki bi
lahko povzročali večja varnostna tveganja in ogrožali temeljne družbene
vrednote Republiki Sloveniji, pri čemer upošteva tudi ocene ogroženosti iz
mednarodnega okolja,
2.     
pripravlja celovito analizo stanja nacionalne varnosti po posameznih
področjih ter po posameznih področjih pripravlja obdobne ocene stanja
nacionalne varnosti najmanj enkrat na tri mesece,
3.     
usklajuje pripravo načrtov odzivanja na kompleksne krize in
4.     
opravlja druge naloge skladno s predpisi, ki urejajo sestavo, delo in
organizacijo vlade ter področje nacionalne varnosti.
13. člen
(delovanje operativne skupine SSNAV)
(1) Operativna skupina SSNAV se sestaja pri vodji SSNAV
praviloma najmanj enkrat na teden.
(2) Vodja SSNAV lahko k sodelovanju pri delu operativne skupne
SSNAV povabi tudi predstavnike drugih ministrstev in vladnih služb ter druge
strokovnjake.
(3) Ministrstva in vladne službe zagotavljajo pogoje za
delovanje svojih predstavnikov v operativni skupini SSNAV.
14. člen
(administrativno-tehnična podpora)
Administrativno-tehnično podporo za delovanje SNAV, SSNAV in
operativne skupine SSNAV zagotavlja Nacionalni center za krizno upravljanje.
15. člen
(nasprotje interesov)
(1) Strokovnjak iz drugega odstavka 4. člena, drugega
odstavka 7. člena, 8. člena in drugega odstavka 13. člena tega odloka mora biti
pozoren na vsako dejansko ali možno nasprotje interesov in mora storiti vse, da
se temu izogne. Sodelovanja v telesih iz tega odloka ne sme uporabiti zato, da
bi sebi ali komu drugemu uresničil kakšen nedovoljen zasebni interes.
(2) Strokovnjak, ki ob začetku sodelovanja ali med
sodelovanjem v telesu iz tega odloka ugotovi nasprotje interesov ali možnost,
da bi do njega prišlo, mora o tem takoj obvestiti osebo, ki vodi to telo, in
takoj prenehati s sodelovanjem v njem. Za nasprotje interesov po tem odloku
šteje nasprotje interesov, kot ga opredeljuje zakon, ki ureja integriteto in
preprečevanje korupcije.
PREHODNE IN KONČNE DOLOČBE
16. člen
(rok za imenovanje in sprejem aktov)
(1) Vlada imenuje člane SSNAV iz prvega odstavka 5. člena
tega odloka ter člane in njihove namestnike v operativni skupini SSNAV iz 11.
člena tega odloka v enem mesecu od uveljavitve tega odloka.
(2) Do imenovanja članov SSNAV ter članov in namestnikov
operativne skupine SSNAV v skladu s tem odlokom nadaljujejo z delom člani SSNAV
ter člani in namestniki operativne skupine SSNAV, ki so delo v SSNAV oziroma
operativni skupini SSNAV opravljali na dan uveljavitve tega odloka.
(3) Vlada imenuje nacionalna koordinatorja iz drugega
odstavka 5. člena tega odloka v šestih mesecih od uveljavitve tega odloka.
(4) SNAV in SSNAV sprejmeta poslovnik v treh mesecih od
uveljavitve tega odloka.
17. člen
(prenehanje veljavnosti in nadaljnja uporaba)
(1) Z dnem uveljavitve tega odloka preneha veljati Odlok o Svetu
za nacionalno varnost (Uradni list RS, št. 17/18).
(2) Z dnem uveljavitve tega odloka prenehata veljati
Poslovnik o delu Svet za nacionalno varnost z dne 27. 10. 2014 in Poslovnik o
delu sekretariata Sveta za nacionalno varnost z dne 16. 5. 2018.
(3) Poslovnika iz prejšnjega odstavka se uporabljata do
sprejema poslovnikov na podlagi tega odloka, kolikor nista v nasprotju s tem
odlokom.
18. člen
(začetek veljavnosti)
Ta odlok začne veljati naslednji dan po objavi v Uradnem
listu Republike Slovenije.
Št. 00701-6/2019
Ljubljana, dne 24. oktobra 2019
EVA 2019-1411-0001
Vlada Republike Slovenije
Marjan Šarec
predsednik