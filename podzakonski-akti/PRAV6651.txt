1. člen
Ta pravilnik ureja vodenje in vzdrževanje
davčnega registra, vsebino in obliko prijave za vpis v davčni register ter
listine, na katerih temeljijo podatki, ki se vpisujejo v davčni register,
prijavo sprememb in dopolnitev, način dajanja podatkov, prevzem podatkov,
izdajo potrdila o vpisu ter dodelitev davčne številke in postopek izbrisa iz
davčnega registra.
2. člen
Davčni register se vodi kot računalniška
podatkovna baza s podatki o trenutnem stanju zavezancev za davek in z zgodovino
podatkov pred nastopom sprememb. Vodi se na podlagi podatkov, ki jih predložijo
zavezanci za davek v prijavi za vpis, spremembo ali dopolnitev podatkov, in na
podlagi podatkov, ki jih posredujejo upravljavci uradnih registrov, evidenc in
zbirk podatkov, ter podatkov, ki jih ugotovi sam davčni organ.
3. člen
(1) Za vzdrževanje podatkovne baze in
upravljanje davčnega registra je odgovoren Generalni davčni urad.
(2) Podatki davčnega registra se
vzdržujejo na podlagi prijav za vpis, sprememb in dopolnitev podatkov, na
podlagi posredovanih sprememb in dopolnitev podatkov iz uradnih registrov,
evidenc in zbirk podatkov, na podlagi pridobljenih sprememb podatkov in na
podlagi sprememb šifrantov glede na spremembe standardov za vodenje
klasifikacij in šifrantov.
4. člen
Upravljanje davčnega registra poteka s
pomočjo centralizirane računalniške podpore ter elektronske izmenjave podatkov,
dokumentov in sporočil. Prenos podatkov po javnem omrežju mora biti zaščiten z
uveljavljenim kriptografskim standardom v skladu s predpisi, ki urejajo
elektronsko poslovanje in elektronski podpis. Dostop do podatkov mora biti
omejen, pravice uporabnika podatkovne baze morajo biti ločene po odgovornostih,
omogočeno mora biti beleženje vpogledov v osebne podatke.
5. člen
Upravljavec davčnega registra prevzema
podatke od zavezancev za davek na podlagi predložene prijave za vpis, spremembo
ali dopolnitev podatkov in od upravljavcev uradnih registrov, evidenc in zbirk
podatkov. Upravljavci uradnih registrov, evidenc in zbirk podatkov posredujejo
podatke v elektronski obliki, kadar je to tehnično možno in smotrno.
6. člen
(1) Prijavo za vpis, spremembo ali
dopolnitev podatkov v davčnem registru predloži zavezanec za davek pri davčnem
uradu.
(2) Prijava za vpis, spremembo ali
dopolnitev podatkov v davčnem registru se izpolni na predpisanih obrazcih ali
na drugem dokumentu, na katerem so izpisani vsi podatki, vsebovani v navedenih
obrazcih. Prijavi se predložijo na vpogled ali priložijo listine, na katerih
temeljijo podatki, ki se vpisujejo, spreminjajo ali dopolnjujejo.
(3) Ne glede na določbe tega pravilnika si
potrdila, izpiske in druge podatke o dejstvih iz uradnih evidenc, ki jih vodijo
upravni in drugi državni organi, organi samoupravnih lokalnih skupnosti ali
nosilci javnih pooblastil, ki jih je potrebno priložiti prijavi za vpis,
pridobi davčni organ sam.
(4) Pri predložitvi prijave za
spremembo ali dopolnitev podatkov vpiše zavezanec za davek davčno številko, z
novimi podatki pa izpolni samo tista polja, ki se spreminjajo ali dopolnjujejo.
(5) Ne glede na prvi odstavek tega
člena lahko davčni organ od zavezanca za davek zahteva tudi druge podatke, ki
se vodijo v davčnem registru ali so povezani z vpisom in niso navedeni na
obrazcih iz drugega odstavka tega člena in teh podatkov ni mogoče pridobiti iz
uradnih registrov, evidenc ali zbirk podatkov.
7. člen
Zavezanec za davek lahko predloži prijavo
za vpis, spremembo ali dopolnitev podatkov v elektronski obliki preko
elektronskih sredstev v skladu s predpisi, ki urejajo elektronsko poslovanje in
elektronski podpis.
8. člen
(1) Fizična oseba, ki ima stalno
oziroma začasno prebivališče v Republiki Sloveniji, izpolni obrazec DR-02, ki
je objavljen v Prilogi 1 tega pravilnika in je njegov sestavni del, kadar
prijavlja podatke o elektronskem certifikatu, zastopnikih, naložbah in
številkah računov, odprtih pri bankah in hranilnicah zunaj Republike Slovenije
(v nadaljnjem besedilu: računi v tujini).
(2) Obrazec DR-02 izpolni zavezanec za
davek iz drugega in tretjega odstavka 43. člena Zakona o davčni službi
(Uradni list RS, št. 1/07 – uradno prečiščeno besedilo; v nadaljevanju: zakon).
(3) Ob prijavi iz prvega in drugega
odstavka tega člena mora zavezanec za davek davčnemu organu predložiti na
vpogled ali priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost,
-      
listine, na katerih temeljijo ostali podatki, ki se vpisujejo v davčni
register.
9. člen
(1) Obrazec DR-02 VDČ, ki je objavljen
v Prilogi 2 tega pravilnika in je njegov sestavni del, izpolni zavezanec za
davek iz četrtega odstavka 43. člena zakona ob uveljavljanju pravice do
ugodnosti za vzdrževane družinske člane, ki še nimajo davčne številke.
(2) Ob prijavi mora zavezanec za davek
iz prejšnjega odstavka tega člena davčnemu organu predložiti na vpogled ali
priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost,
-      
kopijo rojstnega lista ali osebnega dokumenta vzdrževanega družinskega
člana, ki se vpisuje v davčni register.
10. člen
(1) Obrazec DR-03, ki je objavljen v
Prilogi 3 tega pravilnika in je njegov sestavni del, izpolni zavezanec za davek
iz drugega, tretjega in četrtega odstavka 44. člena zakona.
(2) Ob prijavi mora samostojni
podjetnik posameznik ali druga fizična oseba, ki opravlja dejavnost in je
vpisana v Poslovni register Slovenije, davčnemu organu predložiti na vpogled
ali priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost,
-      
listine, na katerih temeljijo ostali podatki, ki se vpisujejo v davčni
register.
(3) Ob prijavi mora fizična oseba, ki
opravlja dejavnost in ni vpisana v Poslovni register Slovenije, davčnemu organu
predložiti na vpogled ali priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost,
-      
odločbo oziroma drugo listino o vpisu v drug register oziroma evidenco,
-      
listine, na katerih temeljijo ostali podatki, ki se vpisujejo v davčni
register.
(4) Ob prijavi mora fizična oseba, ki
opravlja dejavnost, za katero ne obstaja registrski organ oziroma druga
predpisana evidenca, davčnemu organu predložiti na vpogled ali priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost,
-      
listine, na katerih temeljijo podatki, ki se vpisujejo v davčni
register.
11. člen
(1) Obrazec DR-04, ki je objavljen v
Prilogi 4 tega pravilnika in je njegov sestavni del, izpolni zavezanec za davek
iz drugega in tretjega odstavka 45. člena zakona.
(2) Ob prijavi iz prejšnjega odstavka
tega člena mora zavezanec za davek davčnemu organu predložiti na vpogled ali
priložiti:
-      
osebno izkaznico ali potni list oziroma drugo listino, s katero lahko
dokaže svojo istovetnost kot zakoniti zastopnik, ki vlaga prijavo,
-      
listine, na katerih temeljijo ostali podatki, ki se vpisujejo v davčni
register.
12. člen
Davčni organ opravi vpis v davčni register
in dodeli zavezancu za davek davčno številko, če je prijava za vpis predložena
v predpisani vsebini in so ji predložene predpisane listine. Davčni organ izda
v osmih dneh potrdilo o vpisu, na katerem navede davčno številko.
13. člen
Če davčni organ ugotovi, da prijava za vpis
v davčni register ne vsebuje vseh zahtevanih podatkov in listin, pozove
zavezanca za davek, da v roku, ki ne sme biti daljši od 30 dni, predloži
manjkajoče podatke in listine.

Priloga
1: Prijava za vpis fizične osebe v davčni register (Obrazec DR-02)
Priloga
2: Prijava za vpis vzdrževanih družinskih članov v davčni register (Obrazec DR-02
VDČ)
Priloga
3: Prijava za vpis dejavnosti fizične osebe v davčni register (obrazec DR-03)
Priloga
4: Prijava za vpis pravne osebe v davčni register (Obrazec DR-04)

Pravilnik o vodenju in vzdrževanju davčnega
registra (Uradni list RS, št. 31/05)
vsebuje naslednji končni določbi:
»14. člen
Z dnem, ko začne veljati ta pravilnik,
preneha veljati Navodilo o vsebini in obliki obrazcev prijave za vpis v
register davčnih zavezancev (Uradni list RS, št. 77/96).
15. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o vodenju in vzdrževanju davčnega registra (Uradni list RS, št. 120/07) vsebuje naslednjo končno določbo:
»7. člen
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembah Pravilnika o vodenju in
vzdrževanju davčnega registra (Uradni list RS, št. 31/10) vsebuje naslednjo končno določbo:
»3. člen
Ta pravilnik začne veljati naslednji dan po
objavi v Uradnem listu Republike Slovenije.«.