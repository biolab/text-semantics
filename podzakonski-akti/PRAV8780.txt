I. SPLOŠNE DOLOČBE
1. člen
(vsebina pravilnika)
S tem pravilnikom se določajo pogoji,
merila in postopek za podeljevanje štipendij Ministrstva za obrambo (v
nadaljnjem besedilu: ministrstvo) dijakom in študentom za poklicno delo v
Slovenski vojski oziroma za pogodbeno opravljanje vojaške službe v rezervni
sestavi Slovenske vojske, višina štipendij in dodatkov ter pravice in
obveznosti ministrstva ter štipendistov.
2. člen
(pomen izrazov)
V tem pravilniku uporabljeni izrazi imajo
naslednji pomen:
-      
učenec je oseba, ki obiskuje zaključni razred osnovne šole;
-      
dijak je oseba, ki obiskuje gimnazijo, poklicno ali srednjo strokovno
šolo;
-      
študent je oseba na višješolskem in visokošolskem izobraževanju;
-      
štipendist je dijak ali študent, ki je sklenil pogodbo o štipendiranju z
ministrstvom;
-      
prosilec je učenec, dijak ali študent, ki zaprosi ministrstvo za
podelitev štipendije za izobraževanje v Republiki Sloveniji ali v drugi državi;
-      
štipendija pomeni mesečni prejemek štipendista, ki obsega osnovno
štipendijo in dodatke.
II. POGOJI, MERILA IN POSTOPEK PRIDOBITVE ŠTIPENDIJE
3. člen
(pogoji za pridobitev štipendije)
(1) Štipendija za izobraževanje v Republiki
Sloveniji ali v drugi državi se lahko podeli prosilcu za poklicno delo v
vojski, ki ga bo opravljal najmanj toliko časa, kot je prejemal štipendijo,
oziroma za pogodbeno opravljanje vojaške službe v rezervni sestavi Slovenske
vojske, ki jo bo v skladu s predpisom, ki ureja pogodbeno opravljanje vojaške
službe v rezervni sestavi Slovenske vojske, opravljal najmanj pet let oziroma
najmanj toliko časa, kot je prejemal štipendijo.
(2) Štipendist se mora obvezati, da bo
opravil med štipendiranjem usposabljanja v skladu s programom usposabljanja
štipendistov, ki ga predpiše minister za obrambo (v nadaljnjem besedilu:
minister). Program usposabljanja štipendistov ministrstva do dopolnjenega 18
leta starosti ne sme obsegati vojaških oblik usposabljanja. V program
usposabljanja štipendistov po tej starosti se lahko vključijo vojaške oblike
usposabljanja tako, da se štipendistu lahko prizna opravljeno temeljno vojaško
strokovno usposabljanje, ki ga opravi v enem ali večih delih usposabljanja. Nagrade
in povrnitev potnih stroškov za vse oblike usposabljanj iz tega odstavka
pripadajo štipendistom v višini, kot to določa pravilnik, ki ureja
izobraževanje, usposabljanje in izpopolnjevanje v ministrstvu.
(3) Poleg pogojev iz prvega in prejšnjega
odstavka mora prosilec izpolnjevati še naslednje pogoje:
1.    
da ob vpisu v prvi letnik srednje šole ni starejši od 18 let oziroma ob
vpisu v prvi letnik višješolskega oziroma visokošolskega izobraževanja ni
starejši od 23 let;
2.    
da je telesno in duševno sposoben za poklicno opravljanje vojaške
službe, brez omejitev;
3.    
da je varnostno preverjen in da zanj ne obstaja varnostni zadržek v
skladu z Zakonom o obrambi (Uradni list RS, št. 103/04 – uradno prečiščeno
besedilo) za delo v Slovenski vojski;
4.    
da je državljan Republike Slovenije in nima dvojnega državljanstva;
5.    
da ni bil pravnomočno obsojen zaradi kaznivega dejanja, ki se preganja
po uradni dolžnosti in da ni bil obsojen na nepogojno zaporno kazen za kakšno
drugo kaznivo dejanje v trajanju več kot treh mesecev;
6.    
da je, kadar gre za prosilca za štipendijo za kandidata za častnika –
pilota, uspešno opravil selekcijo po veljavnem programu selektivnega letenja
Letalske šole Slovenske vojske.
(4) Štipendist za kandidata za častnika
mora opraviti selekcijo za Šolo za častnike. Organizacijska enota, pristojna za
pridobivanje kadra, štipendista napoti na selekcijo, praviloma v drugem letniku
študija, najkasneje pa eno leto pred predvidenim zaključkom študija. Selekcijo
lahko opravlja največ dvakrat.
4. člen
(javni natečaj za podelitev štipendij)
(1) Štipendije po tem pravilniku se
podelijo na podlagi javnega natečaja, ki ga objavi ministrstvo najmanj 60 dni
pred začetkom šolskega leta.
(2) Javni natečaj iz prejšnjega odstavka
vsebuje navedbo izobraževalnih programov in smeri, za katere se razpisujejo
štipendije, pogoje in merila za dodelitev štipendije, predvideno število
prejemnikov štipendij za zaposlitev v stalni sestavi Slovenske vojske in
pogodbeno opravljanje vojaške službe v rezervni sestavi Slovenske vojske, čas
štipendiranja, zahtevano dokumentacijo, ki jo mora predložiti prosilec in roke
za oddajo prijav za podelitev štipendije ministrstva in druge podatke, ki so
potrebni za prijavo na javni natečaj.
(3) Če z javnim natečajem iz tega člena
niso podeljene vse razpisane štipendije, se natečaj, ne glede na rok določen v
prvem odstavku tega člena, lahko ponovi.
(4) Javni natečaj se objavi na spletni
strani ministrstva, lahko tudi na spletni strani ministrstva, pristojnega za
javno upravo, Zavoda Republike Slovenije za zaposlovanje ter v drugih sredstvih
javnega obveščanja in informiranja.
5. člen
(prijava na javni natečaj)
(1) Prijava prosilca v pisni obliki na
javni natečaj obsega:
1.    
prijavnico za pridobitev štipendije;
2.    
dokazilo o vpisu v tekoči letnik izobraževanja;
3.    
dokazilo o učnem oziroma študijskem uspehu;
4.    
življenjepis in morebitna priporočila;
5.    
izjavo, da nima dvojnega državljanstva;
6.    
soglasje za varnostno preverjanje;
7.    
izjavo, da za namen natečajnega postopka dovoljuje organu, ki objavlja
javni natečaj, pridobitev podatkov iz uradnih evidenc;
8.    
izjavo, da je seznanjen, da z dnem zaposlitve v Slovenski vojski ne bo
smel biti član nobene politične stranke.
(2) Kot dokazilo o učnem oziroma študijskem
uspehu iz 3. točke prejšnjega odstavka se šteje:
-      
za učence in dijake spričevalo zadnjega zaključenega razreda oziroma
letnika;
-      
za dijake prvega letnika spričevalo zadnjega zaključenega razreda osnovne
šole;
-      
za študente prvega letnika spričevalo zadnjega zaključenega letnika
srednje šole in potrdilo o opravljeni maturi;
-      
za študente višjih letnikov kopija elektronskega indeksa zadnjega
zaključenega letnika študija.
(3) Prosilec iz
prvega odstavka tega člena, ki je mlajši od 18 let mora k prijavi priložiti še
soglasje enega od staršev za varnostno preverjanje iz 6. točke prvega odstavka
tega člena.
(4) Prosilec praviloma vloži prijavo iz
prvega odstavka tega člena pri upravi za obrambo Ministrstva za obrambo (v
nadaljnjem besedilu: upravni organ, pristojen za obrambne zadeve) na območju
katere ima stalno prebivališče.
(5) Ministrstvo iz uradnih evidenc pridobi
podatke o državljanstvu in nekaznovanosti prosilca iz prvega odstavka tega
člena ter o davčni številki, če mu je štipendija podeljena.
6. člen
(preverjanje ustreznosti prijave)
Če je prosilec posredoval nepopolno
prijavo, ga upravni organ, pristojen za obrambne zadeve, pozove k dopolnitvi
prijave. V kolikor prijave v roku ne dopolni ali iz njegove prijave izhaja, da
ne izpolnjuje natečajnih pogojev iz 4. in 5. člena tega pravilnika, mu upravni organ, pristojen za obrambne zadeve, o tem izda sklep, zoper katerega je
dovoljena pritožba.
7. člen
(obveznosti prosilca)
(1) Prosilca, ki je vložil popolno prijavo
za dodelitev štipendije, upravni organ, pristojen za obrambne zadeve, pisno
povabi na preverjanje gibalnih sposobnosti v skladu s programom selekcije
kandidatk in kandidatov za poklicno delo v Slovenski vojski.
(2) Preverjanje gibalnih sposobnosti opravi
organizacijska enota ministrstva, pristojna za pridobivanje kadra. 
(3) Prosilca, ki je vložil popolno prijavo
za dodelitev štipendije za kandidata za častnika – pilota, upravni organ,
pristojen za obrambne zadeve, pisno povabi na zdravniški pregled v skladu z
določili EASE v delu Part-MED in selektivno letenje v Letalski šoli Slovenske
vojske.
8. člen
(komisija za izbor štipendistov)
(1) O izboru prosilcev za podelitev
štipendij, na podlagi javnega natečaja, odloča komisija, ki jo na predlog organizacijske
enote ministrstva, pristojne za pridobivanje kadra, imenuje minister (v
nadaljnjem besedilu: komisija). Predsednik komisije je predstavnik Slovenske
vojske.
(2) Komisija obravnava popolne in
pravočasno vložene prijave, razen prijav prosilcev, ki niso uspešno opravili
preverjanja gibalnih sposobnosti v skladu s prejšnjim členom.
(3) Komisija iz prvega odstavka tega člena
dela v skladu s poslovnikom, ki ga sprejme na prvi seji.
9. člen
(izbirni postopek)
(1) Pri izboru prosilcev za podelitev
štipendije komisija iz prejšnjega člena upošteva naslednja merila:
1.    
rezultati preverjanja gibalnih sposobnosti


ocena

točke


od
  2,0 – 2,5

5


od
  2,6 – 3,0 

10


od
  3,1 – 3,5

20


od
  3,6 – 4.0

30


od
  4,1 – 5

45


2.    
učni – študijski uspeh oziroma povprečna ocena v preteklem šolskem – študijskem
letu


učenci, dijaki

točke


do 2,5

10


od 2,6 – 3,5 

20


od 3,6 – 4,5

35


od 4,6 – 5

50


 


študentje

točke


do 6,5

10


od 6,6 – 7,0

20


od 7,1 – 7,5

25


od 7,6 – 8,0

30


od 8,1 – 8,5

35


od 8,6 – 9,0

40


od 9,1 – 10

50


3.    
predvidena leta do zaključka izobraževanja


leta
  do zaključka izobraževanja

točke


3 in več let

10


2 leti

25


1 leto

45


4.    
predlog Slovenske vojske


dodatna za vojaško službo pomembna znanja

do 50 točk


(2) V primeru enakega števila točk ima
prednost prosilec, ki ima večje število točk dobljenih glede na predvidena leta
do zaključka izobraževanja v skladu s prejšnjim odstavkom.
(3) Na podlagi opravljene izbire komisije,
organizacijska enota ministrstva, pristojna za pridobivanje kadra, izdela
prednostno listo prosilcev. Organizacijska enota ministrstva, pristojna za
pridobivanje kadra, obvesti prosilce o odločitvi komisije in prosilce, ki so na
prednostni listi do razpisanega števila štipendij, napoti na zdravniški
pregled, da se ugotovi njihova telesna in duševna sposobnost za delo v
Slovenski vojski.
(4) Organizacijska enota ministrstva iz
prejšnjega odstavka za prosilce, ki so napoteni na zdravniški pregled, zagotovi
tudi varnostno preverjanje v skladu s predpisi za delo v Slovenski vojski
oziroma pogodbeno službo v rezervni sestavi.
10. člen
(pogodba o štipendiranju)
(1) Z izbranimi prosilci, ki so telesno in
duševno sposobni za delo v vojski oziroma za službo v rezervni sestavi
Slovenske vojske in za njih ne obstaja varnostni zadržek v skladu z Zakonom o
obrambi, ministrstvo sklene pogodbo o štipendiranju.
(2) Pogodba o štipendiranju se sklene v
pisni obliki in obsega podatke o pravicah in obveznostih ministrstva in
štipendista, rokih za izpolnitev obveznosti, višini štipendije in povračil med trajanjem pogodbe, načinu izplačevanja
štipendije, času trajanja pogodbe, razlogih za odpoved pogodbe ter posledicah v
primeru odpovedi pogodbe.
(3) Prosilcem,
s katerimi ministrstvo ni sklenilo pogodbe o štipendiranju, organizacijska
enota ministrstva, pristojna za pridobivanje kadra, izda sklep, zoper katerega
je dovoljena pritožba.
(4) Pritožba zoper sklep iz 6. člena in
drugega odstavka 7. člena tega pravilnika ter prejšnjega odstavka se vloži v
roku 8 dni od dneva vročitve sklepa. O pritožbi odloča minister. Odločitev
ministra je dokončna.
III. EVIDENCA
11. člen
(evidenca)
Evidenco prosilcev in štipendistov vodi
organizacijska enota ministrstva, pristojna za pridobivanje kadra.
IV. VIŠINA ŠTIPENDIJ IN DODATKOV
12. člen
(osnovna štipendija)
(1) Višina osnovne štipendije po tem pravilniku
znaša za dijake 25 odstotkov minimalne plače in za študente 32 odstotkov
minimalne plače.
(2) Če se štipendist izobražuje v drugi
državi, se višina osnovne štipendije iz prejšnjega odstavka poveča za 50
odstotkov.
(3) Osnovna štipendija iz prvega in prejšnjega
odstavka se poveča za dodatke glede na učni uspeh, letnik izobraževanja ter
opravljeno temeljno vojaško strokovno usposabljanje.
13. člen
(dodatek za učni uspeh)
(1) Štipendisti so upravičeni do dodatka k
štipendiji za uspeh v višini:
1.    
dijaki s povprečno oceno najmanj 3,1 ali več in študentje s povprečno
oceno najmanj 7,1 ali več 3 odstotke minimalne plače;
2.    
dijaki s povprečno oceno najmanj 4,1 ali več in študentje s povprečno
oceno najmanj 8,1 ali več 4 odstotke minimalne plače;
3.    
dijaki s povprečno oceno najmanj 4,5 ali več in študentje s povprečno
oceno najmanj 9,0 ali več 7 odstotkov minimalne plače.
(2) Pri učencih in dijakih se upošteva
dosežen učni uspeh oziroma izračuna povprečje vseh številčno izraženih ocen v
preteklem šolskem letu.
(3) Pri študentih se uspeh iz prvega
odstavka tega člena ugotavlja tako, da se izračuna povprečje številčno
izraženih ocen, doseženih od 1. oktobra do 30. septembra v preteklem študijskem
letu.
14. člen
(dodatek za letnik izobraževanja)
Osnovna štipendija iz 12. člena tega
pravilnika se dijaku in študentu v drugem letniku izobraževanja poveča za 2
odstotka minimalne plače in se za enak odstotek povečuje za vsak naslednji
višji letnik izobraževanja.
15. člen
(dodatek za opravljeno temeljno vojaško
strokovno usposabljanje)
(1) Osnovna štipendija iz 12. člena tega
pravilnika se zviša za 10 odstotkov minimalne plače v primeru, če ima
štipendist uspešno opravljeno temeljno vojaško strokovno usposabljanje, ki ga
morajo opraviti kandidati za zaposlitev v Slovenski vojski ali za pogodbeno
opravljanje vojaške službe v rezervni sestavi Slovenske vojske oziroma, če
uspešno opravi prostovoljno služenje vojaškega roka.
(2) Za določitev minimalne plače iz 12., 13. in 14. člena tega pravilnika ter prejšnjega odstavka se uporablja zadnji uradni podatek o višini
minimalne plače v Republiki Sloveniji.
V. IZPLAČEVANJE ŠTIPENDIJ
16. člen
(roki izplačevanja)
(1) Štipendije se obračunajo z začetkom
šolskega leta za vse štipendiste.
(2) Štipendije se izplačujejo do 15. v
mesecu za pretekli mesec za celotno šolsko oziroma študijsko leto in se
zaključi izplačila za dijake 1. septembra oziroma izplačila za študente 1. oktobra
v tekočem letu, če s tem pravilnikom ni določeno drugače.
17. člen
(omejitev izplačevanja štipendije)
(1) Štipendist lahko prejema štipendijo za
posamezni letnik v srednješolskem izobraževanju praviloma eno šolsko leto in za
posamezni letnik višješolskega oziroma visokošolskega izobraževanja praviloma
eno študijsko leto.
(2) Štipendija se izplačuje tudi v času
absolventskega staža, vse do diplome, vendar v celotnem obdobju študija
praviloma le eno študijsko leto.
(3) Če ima štipendist podaljšan
absolventski staž po statutu fakultete, kar dokaže s potrdilom fakultete, se mu
štipendija izplačuje tudi za čas podaljšanega absolventskega staža, vendar ne
več kot za eno leto.
(4) Štipendistu, ki uspešno konča
izobraževanje v krajšem času, kot je določeno v pogodbi o štipendiranju, se
izplačajo preostale štipendije v enkratnem znesku v višini štipendije za mesec,
v katerem je zaključil izobraževanje.
18. člen
(obveznost za nadaljnje prejemanje in
izplačevanje štipendije)
(1) Štipendist je dolžan na začetku vsakega
šolskega leta brez predhodnega povabila s strani ministrstva, dostaviti
ministrstvu:
1.    
dijak do 15. septembra potrdilo o vpisu v naslednji razred in dokazilo o
učnem uspehu v zadnjem letniku izobraževanja;
2.    
študent do 15. oktobra potrdilo o vpisu v naslednji letnik in potrdilo o
opravljenih izpitih v preteklem študijskem letu.
(2) Štipendist mora na začetku vsakega
šolskega oziroma študijskega leta, najpozneje pa do 15. oktobra tekočega
leta, opraviti periodično preverjanje gibalnih sposobnosti.
19. člen
(obveznost sporočanja)
(1) Štipendist je dolžan takoj oziroma
najkasneje v 15 dneh od nastanka okoliščine, sporočiti ministrstvu vsako
okoliščino, ki vpliva na štipendijsko razmerje, kot so zlasti nastop
starševskega dopusta, sprememba stalnega prebivališča, sklenitev delovnega
razmerja, nezmožnost napredovanja v višji letnik zaradi neopravljenih šolskih
in študijskih obveznosti, sprememba v zdravstvenem stanju zaradi katere ni več
sposoben za vojaško službo, pravnomočna obsodba za kaznivo dejanje, ki se preganja
po uradni dolžnosti in obsodba na nepogojno zaporno kazen za kakšno drugo
kaznivo dejanje v trajanju več kot treh mesecev.
(2) Štipendist mora ministrstvo obvestiti o
obveznosti oziroma želji o opravljanju delovne prakse na ministrstvu oziroma v
Slovenski vojski najmanj 60 dni pred želenim začetkom opravljanja delovne
prakse.
20. člen
(mirovanje štipendije za tekoče šolsko
oziroma študijsko leto)
(1) Štipendija za tekoče šolsko oziroma
študijsko leto miruje in se ne izplačuje:
1.    
če štipendist ni izdelal letnika in mu je dovoljen ponovni vpis v isti
letnik;
2.    
če štipendist ni izdelal letnika in mu je dovoljeno opravljati šolske in
študijske obveznosti.
(2) Ministrstvo v primerih iz prejšnjega
odstavka nadaljuje z izplačevanjem štipendije po predložitvi dokazil iz 18. člena
tega pravilnika z novim šolskim oziroma študijskim letom.
(3) Štipendistu za kandidata za častnika,
ki ni opravil selekcije za Šolo za častnike v prvem poizkusu, miruje štipendija
do uspešno opravljene selekcije. Ministrstvo nadaljuje z izplačevanjem
štipendije z naslednjim dnem po uspešno opravljeni selekciji za Šolo za
častnike in izplačilom štipendije, ki je nastala kot razlika od dneva
prekinitve do izplačevanja štipendije.
(4) (črtan).
VI. PRENEHANJE IN VRNITEV ŠTIPENDIJ
21. člen
(aktivnosti po zaključku izobraževanja)
Štipendist je dolžan v roku petnajstih dni
po končanem izobraževanju predložiti ministrstvu dokazilo o zaključku
izobraževanja. S štipendistom se sklene pogodbo o zaposlitvi v Slovenski vojski
oziroma pogodbo o službi v rezervni sestavi Slovenske vojske, če je ni sklenil
v času izobraževanja.
22. člen
(prenehanje štipendijskega razmerja)
(1) Štipendistu preneha štipendijsko
razmerje, če:
1.    
mu je štipendija v preteklem letu mirovala v skladu z določbami 20.
člena tega pravilnika, razlogi za mirovanje pa obstajajo tudi v naslednjem
šolskem oziroma študijskem letu, pa ne gre za zdravstvene razloge;
2.    
je po svoji volji ali krivdi izgubil status dijaka oziroma študenta;
3.    
je spremenil izobraževalni program oziroma smer brez soglasja
ministrstva;
4.    
navede neresnične podatke ali ne sporoči sprememb, ki vplivajo na
pridobitev ali ukinitev pravice do štipendije;
5.    
je bil pravnomočno obsojen zaradi kaznivega dejanja, ki se preganja po
uradni dolžnosti ali bil obsojen na nepogojno zaporno kazen za kakšno drugo
kaznivo dejanje v trajanju več kot treh mesecev;
6.    
je postal telesno in duševno nesposoben za delo v Slovenski vojski
oziroma za službo v rezervni sestavi Slovenske vojske;
7.    
je med prejemanjem štipendije po tem pravilniku pridobil še drugo
štipendijo, zaradi katere se ne bi mogel zaposliti v Slovenski vojski oziroma
skleniti pogodbe o službi v rezervni sestavi Slovenske vojske;
8.    
se v času štipendiranja brez opravičljivih razlogov ne udeležuje
usposabljanj štipendistov, ki jih predpiše minister;
9.    
med izobraževanjem pisno sporoči ministrstvu, da se odpoveduje
štipendiji oziroma da ni pripravljen skleniti pogodbe o zaposlitvi v Slovenski
vojski v skladu s pogodbo o štipendiranju oziroma pogodbe o opravljanju vojaške
službe v rezervni sestavi Slovenske vojske;
10.  se
ne odzove povabilu na selekcijo za vstop v Šolo za častnike, se te selekcije ne
udeleži brez opravičljivega razloga ali je niti v drugem poizkusu ne opravi
uspešno;
11.  se
brez opravičljivih razlogov ne udeleži preverjanja gibalnih sposobnosti iz
drugega odstavka 18. člena tega pravilnika.
(2) Štipendistu, ki je sklenil pogodbo o
štipendiranju z namenom zaposlitve v Slovenski vojski, preneha štipendijsko
razmerje, če sklene pogodbo o zaposlitvi pri drugem delodajalcu.
(3) (črtan).
(4) (črtan).
23. člen
(vrnitev štipendije in razlogi)
(1) Štipendist mora vrniti izplačane zneske
štipendije za celotno obdobje prejemanja štipendije, če mu je štipendijsko
razmerje prenehalo zaradi razlogov, določenih v prejšnjem členu, razen v
primeru iz 6. točke prvega odstavka prejšnjega člena.
(2) Če štipendist po končanem izobraževanju
ne sklene ali predčasno prekine pogodbo o zaposlitvi v stalni sestavi Slovenske
vojske, oziroma če štipendist ne sklene ali predčasno prekine pogodbo o
opravljanju vojaške službe v rezervni sestavi Slovenske vojske, je dolžan
povrniti celotni oziroma sorazmerni del izplačanih zneskov štipendije, ki jih
je prejel v času štipendiranja.
(3) Zneski iz prvega in prejšnjega odstavka
se revalorizirajo z indeksom rasti cen življenjskih potrebščin.
24. člen
(oprostitev pogodbenih obveznosti)
(1) Štipendist je prost vseh pogodbenih
obveznosti, če mu ministrstvo najkasneje v roku treh mesecev oziroma pri
kandidatih za Šolo za častnike v roku šestih mesecev po prejemu pisnega
obvestila o zaključku izobraževanja v skladu s pogodbo o štipendiranju, ne
zagotovi sklenitve pogodbe o zaposlitvi v Slovenski vojski oziroma pogodbenega
opravljanja vojaške službe v rezervni sestavi Slovenske vojske.
(2) Če štipendist ob zaključku
izobraževanja v skladu s pogodbo o štipendiranju še ni dopolnil 18 let, začne
teči rok za sklenitev pogodbe iz prejšnjega odstavka z dnem, ko dopolni 18 let.
25. člen
(poravnava in sodna izterjava štipendije)
O načinu in rokih vrnitve štipendije se
lahko sklene poravnava. Če štipendist v poravnavo ne pristane, ministrstvo
dolžni znesek izterja po sodni poti.
VI.a IZOBRAŽEVANJE NA VOJAŠKIH AKADEMIJAH IZVEN DRŽAVE
25.a člen
(izobraževanje na vojaških akademijah
izven države)
(1) Določbe tega pravilnika o pogojih,
merilih in postopku pridobitve štipendij, evidencah, višini štipendij in
dodatkov, izplačevanju, prenehanju in vrnitvi štipendij se smiselno uporabljajo
tudi za izobraževanje na vojaških akademijah izven države, pri čemer
ministrstvo upošteva tudi ponudbo za izobraževanje, programe izobraževanja in
druge zahteve teh akademij. Vsebino javnega natečaja, način prijave in
preverjanje ustreznosti prijave določi organizacijska enota ministrstva,
pristojna za pridobivanje kadra. 
(2) Izbranim štipendistom za izobraževanje
na vojaških akademijah iz prejšnjega odstavka ministrstvo v času štipendijskega
razmerja zagotovi tudi plačilo stroškov šolnine, kotizacije, nezgodnega
zavarovanja, dvakrat letno plačilo stroškov najcenejšega letalskega ali drugega
možnega prevoza ter stroškov priznavanja listine o končanem izobraževanju.

Pravilnik o štipendiranju v Slovenski vojski
(Uradni list RS, št. 50/08)
vsebuje naslednjo prehodno in končni določbi:
»VII. PREHODNA IN KONČNI DOLOČBI
26. člen
(dosedanji
štipendisti ministrstva)
(1) Štipendisti ministrstva, ki so sklenili
pogodbe o štipendiranju pred uveljavitvijo tega pravilnika z namenom, da se
zaposlijo v Slovenski vojski, lahko do 1. septembra 2008 zaprosijo ministrstvo
za sklenitev dodatka k pogodbi o štipendiranju, s katerim se višina štipendije,
obveznosti ministrstva in štipendista uskladijo s tem pravilnikom in na tej
podlagi na novo odmeri višina štipendije po določbah tega pravilnika.
(2) Štipendisti ministrstva, ki so sklenili
pogodbe o štipendiranju pred uveljavitvijo tega pravilnika z namenom, da se
zaposlijo v Slovenski vojski, pa ne zaprosijo za uskladitev štipendijske
pogodbe s tem pravilnikom, prejemajo štipendije v skladu s sklenjenimi
štipendijskimi pogodbami.
27. člen
(prenehanje
veljavnosti dosedanjega pravilnika)
Z uveljavitvijo tega pravilnika se za
štipendiste, ki se bodo zaposlili v Slovenski vojski oziroma sklenili pogodbe o
službi v rezervni sestavi Slovenske vojske, preneha uporabljati Pravilnik o
štipendiranju v organih državne uprave (Uradni list RS, št. 49/04, 66/05 in
67/07).
28. člen
(veljavnost)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o štipendiranju v Slovenski vojski (Uradni list RS, št. 89/09) vsebuje naslednjo končno določbo:
»KONČNA DOLOČBA
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o štipendiranju v Slovenski vojski (Uradni list RS, št. 53/17)
vsebuje naslednjo končno določbo:
»KONČNA DOLOČBA
7. člen
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah Pravilnika o
štipendiranju v Slovenski vojski (Uradni list RS, št. 30/19)
vsebuje naslednjo končno določbo:
»KONČNA DOLOČBA
4. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik o spremembah in dopolnitvah
Pravilnika o štipendiranju v Slovenski vojski (Uradni list RS, št. 93/20)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
(uporaba pravilnika v primeru že sklenjenih pogodb o
štipendiranju)
Določbe o periodičnem preverjanju gibalnih
sposobnosti iz drugega odstavka 18. člena pravilnika se ne uporabljajo za pogodbena
razmerja, ki so bila sklenjena pred uveljavitvijo tega pravilnika.
7. člen
(začetek veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.

Pravilnik
o spremembah in dopolnitvah Pravilnika o štipendiranju v Slovenski vojski
(Uradni list RS, št. 187/21)
vsebuje naslednjo končno določbo:
»KONČNA DOLOČBA
7. člen
(začetek
veljavnosti)
Ta pravilnik začne veljati petnajsti dan po
objavi v Uradnem listu Republike Slovenije.«.