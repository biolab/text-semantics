1. člen
(Namen in področje uporabe smernic)
(1) Evropski bančni organ je na podlagi prvega odstavka 16.
člena Uredbe (EU) št. 1093/2010 Evropskega parlamenta in Sveta z dne 24.
novembra 2010 o ustanovitvi Evropskega nadzornega organa (Evropski bančni
organ) in o spremembi Sklepa št. 716/2009/ES ter razveljavitvi Sklepa Komisije
2009/78/ES (UL L št. 331 z dne 15. decembra 2010, str. 12; v nadaljevanju
Uredba (EU) št. 1093/2010) dne 2. aprila 2020 na svoji spletni strani objavil
Smernice o zakonskih in zasebnih moratorijih na odplačevanje posojil,
uporabljenih zaradi pandemije COVID-19 (EBA/GL/2020/02), ki so bile prvič
spremenjene s Smernicami o spremembi Smernic EBA/GL/2020/02 o zakonskih in
zasebnih moratorijih na odplačevanje posojil, uporabljenih zaradi pandemije
COVID-19 (EBA/GL/2020/08), z dne 25. junija 2020 in drugič spremenjene s
Smernicami o spremembi Smernic EBA/GL/2020/02 o zakonskih in zasebnih moratorijih
na odplačevanje posojil, uporabljenih zaradi pandemije COVID-19
(EBA/GL/2020/15), z dne 2. decembra 2020 (v nadaljevanju: smernice).
(2) Smernice določajo bonitetno obravnavo zakonskih in
zasebnih moratorijev na odplačevanje posojil, uporabljenih zaradi pandemije
COVID-19. Smernice se nanašajo na uporabo opredelitve neplačila v skladu s 178.
členom Uredbe (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne 27. junija 2013,
str. 1; v nadaljevanju Uredba (EU) št. 575/2013) in na razvrstitev
izpostavljenosti na podlagi opredelitve restrukturiranja v skladu s 47.b členom
navedene uredbe.
(3) Smernice so naslovljene na:
1.     
kreditne institucije iz točke (1) prvega odstavka 4. člena Uredbe (EU)
št. 575/2013 in
2.     
pristojne organe iz točke (i) drugega odstavka 4. člena Uredbe (EU) št.
1093/2010.
2. člen
(Vsebina sklepa in obseg uporabe smernic)
(1) Banka Slovenije s tem sklepom določa uporabo smernic in
vseh njenih bodočih sprememb, če ne bo za posamezno spremembo smernic odločila
drugače, za:
1.     
banke in hranilnice, za nadzor nad katerimi je v skladu z ZBan-2 in
Uredbo Sveta (EU) št. 1024/2013 z dne 15. oktobra 2013 o prenosu
posebnih nalog, ki se nanašajo na politike bonitetnega nadzora kreditnih
institucij, na Evropsko centralno banko (UL L št. 287 z dne
29. oktober 2013, str. 63) pristojna Banka Slovenije (v
nadaljevanju: banke), in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke iz 1. točke prvega odstavka tega člena upoštevajo
določbe smernic v delu, v katerem so naslovljene na banke.
(3) Banka Slovenije pri opravljanju nalog in pristojnosti
nadzora v skladu z ZBan-2 in Uredbo (EU) št. 575/2013 upošteva določbe smernic
v delu, v katerem se nanašajo na izvajanje nalog in pooblastil pristojnega
organa.
(4) Ne glede na drugi in tretji odstavek tega člena se v
desetem odstavku (bis) smernic kot najdaljše skupno trajanje odlogov plačila
kreditnih obveznosti iz kreditne pogodbe upošteva obdobje dvanajstih mesecev.
(5) Banke lahko uporabljajo določbe smernic za opredelitev
neplačila v skladu s 178. členom in za razvrstitev na podlagi opredelitve
restrukturiranja v skladu s 47.b členom Uredbe (EU) št. 575/2013 tudi v
zvezi z odlogi plačil kreditnih obveznosti, odobrenih na podlagi 56. člena
Zakona o interventnih ukrepih za omilitev posledic drugega vala epidemije COVID-19
(Uradni list RS, št. 175/20) in na podlagi Zakona o interventnem
ukrepu odloga plačila obveznosti kreditojemalcev (Uradni list RS,
št. 36/20 in 49/20 – ZIUZEOP) po 30. septembru 2020.

Sklep o uporabi Smernic o zakonskih in
zasebnih moratorijih na odplačevanje posojil, uporabljenih zaradi pandemije
COVID-19 (Uradni list RS, št. 78/20) vsebuje naslednjo končno določbo:
»3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.«.

Sklep o spremembah in dopolnitvah Sklepa o
uporabi Smernic o zakonskih in zasebnih moratorijih na odplačevanje posojil,
uporabljenih zaradi pandemije COVID-19 (Uradni list RS, št. 189/20) vsebuje naslednjo končno določbo:
»3. člen
Ta sklep začne veljati naslednji dan po objavi v Uradnem
listu Republike Slovenije.«.