1. člen
(vsebina)
S to uredbo se določajo pristojni organ za izvajanje Uredbe (EU)
št. 2015/751 Evropskega parlamenta in Sveta z dne 29. aprila 2015 o
medbančnih provizijah za kartične plačilne transakcije (UL L št. 123 z dne
19. 5. 2015, str. 1; v nadaljnjem besedilu: Uredba 2015/751/EU), kazenske
določbe v zvezi z izvajanjem Uredbe 2015/751/EU in postopek izvensodnega
reševanja sporov v zvezi z določbami Uredbe 2015/751/EU.
2. člen
(postopek izvensodnega reševanja sporov)
Za postopek izvensodnega reševanja sporov med prejemniki plačila
in ponudniki plačilnih storitev v zvezi s pravicami in obveznostmi, ki izhajajo
iz določb Uredbe 2015/751/EU, se smiselno uporablja 218. člen Zakona o
plačilnih storitvah in sistemih (Uradni list RS, št. 58/09, 34/10, 9/11, 32/12
in 81/15).
3. člen
(nadzor)
(1) Organ, pristojen za izvajanje Uredbe 2015/751/EU in
te uredbe je Banka Slovenije.
(2) Banka Slovenije je pristojna tudi za vodenje
postopkov zaradi prekrškov iz 4. in 5. člena te uredbe.
4. člen
(hujše kršitve)
(1) Z globo 40.000 eurov se za prekršek kaznuje pravna
oseba, če kot:
1.     
ponudnik plačilnih storitev za transakcijo z debetno kartico ponuja ali
zahteva medbančno provizijo za posamezno transakcijo, ki presega višino,
določeno v prvem odstavku 3. člena Uredbe 2015/751/EU;
2.     
ponudnik plačilnih storitev za transakcijo s kreditno kartico ponuja ali
zahteva medbančno provizijo za posamezno transakcijo, ki presega višino,
določeno v 4. členu Uredbe 2015/751/EU;
3.     
upravljavec sheme plačilnih kartic v licenčnih pogodbah ali pravilih
sheme plačilnih kartic za izdajanje plačilnih kartic ali pridobivanje kartičnih
plačilnih transakcij določi ozemeljske omejitve, oziroma zahteve ali
obveznosti, ki so prepovedane v skladu s 6. členom Uredbe 2015/751/EU;
4.     
upravljavec sheme plačilnih kartic in obdelovalec ne izpolnjuje zahtev
iz prvega odstavka 7. člena Uredbe 2015/751/EU.
(2) Z globo 8.000 eurov se kaznuje za prekršek
samostojni podjetnik posameznik ali posameznik, ki samostojno opravlja
dejavnost, ki stori prekršek iz prejšnjega odstavka.
(3) Z globo 800 eurov se za prekršek kaznuje odgovorna oseba
pravne osebe, odgovorna oseba samostojnega podjetnika posameznika ali odgovorna
oseba posameznika, ki samostojno opravlja dejavnost, ki stori prekršek iz
prvega odstavka tega člena.
5. člen
(lažje kršitve)
(1) Z globo 9.000 eurov se za prekršek kaznuje pravna
oseba, če kot:
1.     
upravljavec sheme plačilnih kartic v pravilih za obdelavo omogoča
ozemeljsko diskriminacijo v nasprotju s četrtim odstavkom 7. člena Uredbe
2015/751/EU;
2.     
obdelovalec znotraj Evropske unije ne zagotovi, da je njegov sistem
tehnično interoperabilen z drugimi sistemi obdelovalcev znotraj Evropske unije
na podlagi standardov, ki so jih razvili mednarodni ali evropske organi za
standardizacijo, oziroma ki sprejme ali uporablja poslovna pravila, ki
omejujejo interoperabilnost med obdelovalci (peti odstavek 7. člena Uredbe
2015/751/EU);
3.     
upravljavec sheme plačilnih kartic v pravilih shem plačilnih kartic in
pravilih licenčnih pogodb ali z ukrepi z enakovrednim učinkom izdajatelja ovira
pri povezovanja dveh ali več različnih plačilnih blagovnih znamk ali plačilnih
aplikacij na kartičnem plačilnem instrumentu ali mu to preprečuje (prvi
odstavek 8. člena Uredbe 2015/751/EU);
4.     
ponudnik plačilnih storitev potrošniku ne omogoči, da ima na kartičnem
plačilnem instrumentu dve ali več različnih plačilnih blagovnih znamk, če
ponuja tako storitev in mu ne zagotovi pravočasno jasne in nepristranske
informacije o vseh plačilnih blagovnih znamkah, ki so na voljo, v skladu z
drugim odstavkom 8. člena Uredbe 2015/751/EU;
5.     
upravljavec sheme plačilnih kartic ponudniku plačilnih storitev
izdajatelja kartic in ponudniku plačilnih storitev pridobitelja kartic za
transakcije, izvedene s katero koli napravo z njihovo plačilno blagovno znamko
in za katere se njihova shema ne uporablja, nalaga zahteve glede poročanja,
obveznosti plačevanja provizij ali podobnih obveznosti z enakim namenom ali
učinkom v nasprotju s četrtim odstavkom 8. člena Uredbe 2015/751/EU;
6.     
upravljavec sheme plačilnih kartic, izdajatelj ali pridobitelj uporablja
načela preusmerjanja ali enakovredne ukrepe v nasprotju s petim odstavkom 8.
člena Uredbe 2015/751/EU;
7.     
upravljavec sheme plačilnih kartic, izdajatelj, pridobitelj, obdelovalec
in drug ponudnik tehničnih storitev na plačilni instrument ali opremo, ki se
uporablja na prodajnem mestu, vstavi samodejne mehanizme, programsko opremo ali
naprave, ki omejujejo izbiro plačilne blagovne znamke ali plačilne aplikacije
ali obeh s strani plačnika ali prejemnika plačila pri uporabi plačilnega instrumenta
s povezanimi blagovnimi znamkami (šesti odstavek 8. člena Uredbe 2015/751/EU);
8.     
prejemnik plačila plačniku prepreči, da pri kategorijah kartic ali
povezanih plačilnih instrumentov, ki jih prejemnik plačila sprejema, prekliče
samodejno prednostno izbiro določene plačilne blagovne znamke ali plačilne
aplikacije, ki jo je prejemnik plačila vključil v svojo opremo (šesti odstavek
8. člena Uredbe 2015/751/EU);
9.     
pridobitelj svojemu prejemniku plačila ponuja in zaračunava provizijo,
ki se zaračuna trgovcu, v nasprotju z zahtevami iz prvega odstavka 9. člena
Uredbe 2015/751/EU;
10.  
pridobitelj v svoje sporazume s prejemniki plačila ne vključi informacij
v skladu z drugim odstavkom 9. člena Uredbe 2015/751/EU;
11.  
upravljavec sheme plačilnih kartic ali ponudnik plačilnih storitev
uporablja pravila, ki so v nasprotju s prvim odstavkom 10. člena Uredbe
2015/751/EU v povezavi z drugim odstavkom 10. člena Uredbe 2015/751/EU;
12.  
prejemnik plačila, ki se odloči, da ne bo sprejemal vseh kartic ali
drugih plačilnih instrumentov sheme plačilnih kartic, potrošnikov ne obvesti v
skladu s četrtim odstavkom 10. člena Uredbe 2015/751/EU;
13.  
izdajatelj ne zagotovi, da so njegovi plačilni instrumenti elektronsko
prepoznavni in v primeru novoizdanih kartičnih plačilnih instrumentov tudi
vidno prepoznavni (peti odstavek 10. člena Uredbe 2015/751/EU);
14.  
upravljavec sheme plačilnih kartic ali pridobitelj s pravili v licenčnih
pogodbah, pravilih, ki jih uporabljajo sheme plačilnih kartic, ali pravili v
sporazumih med pridobitelji kartic in prejemniki plačil, prejemnikom plačila
preprečujejo usmerjanje potrošnikov v uporabo katerega koli plačilnega
instrumenta, ki mu daje prednost prejemnik plačila (prvi odstavek 11. člena
Uredbe 2015/751/EU);
15.  
upravljavec sheme plačilnih kartic ali pridobitelj s pravili v licenčnih
pogodbah, pravili, ki jih uporabljajo sheme plačilnih kartic, ali pravili v
sporazumih med pridobitelji kartic in prejemniki plačila, prejemnikom plačila
preprečuje obveščanje plačnikov o medbančnih provizijah in provizijah, ki se
zaračunavajo trgovcem (drugi odstavek 11. člena Uredbe 2015/751/EU);
16.  
ponudnik plačilnih storitev prejemnika plačila po izvršeni posamezni
kartični plačilni transakciji prejemniku plačila ne zagotovi informacij v
skladu s prvim odstavkom 12. člena Uredbe 2015/751/EU;
17.  
pridobitelj v pogodbah s prejemniki plačil ne izpolnjuje zahtev iz
drugega odstavka 12. člena Uredbe 2015/751/EU.
(2) Z globo 2.000 eurov se kaznuje za prekršek
samostojni podjetnik posameznik ali posameznik, ki samostojno opravlja
dejavnost, ki stori prekršek iz prejšnjega odstavka.
(3) Z globo 200 eurov se za prekršek kaznuje odgovorna oseba
pravne osebe, odgovorna oseba samostojnega podjetnika posameznika ali odgovorna
oseba posameznika, ki samostojno opravlja dejavnost, ki stori prekršek iz
prvega odstavka tega člena.
KONČNI DOLOČBI
6. člen
(začetek uporabe)
(1) 4. člen ter 16. in 17. točka prvega odstavka 5.
člena te uredbe se začnejo uporabljati 9. decembra 2015.
(2) 1. do 13. točka prvega odstavka 5. člena te uredbe
se začnejo uporabljati 9. junija 2016.
7. člen
(začetek veljavnosti)
Ta uredba začne veljati naslednji dan po objavi v Uradnem listu
Republike Slovenije.
Št. 00719-54/2015
Ljubljana, dne 18. novembra 2015
EVA 2015-1611-0136
Vlada Republike Slovenije
Boris Koprivnikar l.r.
Podpredsednik