1. člen
S tem odlokom se začasno prepovedujeta
izvajanje tehničnih pregledov in drugih postopkov v zvezi z registracijo
motornih vozil ter delo v tahografskih delavnicah v Republiki Sloveniji zaradi
zajezitve in obvladovanja epidemije COVID-19.
2. člen
(1) Prepoved iz prejšnjega člena velja
do 19. aprila 2020. Od 20. aprila 2020 se naloge tehničnih služb, strokovnih
organizacij in registracijskih organizacij ter delo v tahografskih delavnicah v
Republiki Sloveniji izvajajo, če so pri njihovem izvajanju upoštevana vsa
priporočila za preprečevanje okužbe z virusom SARS-CoV-2 Nacionalnega inštituta
za javno zdravje.
(2) Veljavnost prometnih dovoljenj,
vključno z zavarovanjem motornih vozil, ki jim zaradi prepovedi iz prejšnjega
člena poteče veljavnost od uveljavitve tega odloka do 19. aprila 2020, se
podaljša do 19. junija 2020.
2.a člen
(1) Za vozila, za katera je bila veljavnost
prometnih dovoljenj v skladu z drugim odstavkom 2. člena tega odloka
podaljšana, se plača letna dajatev za uporabo vozila v cestnem prometu od
datuma poteka veljavnosti, kot je to navedeno v prometnem dovoljenju.
(2) Če letna dajatev iz prejšnjega odstavka
ni obračunana v postopku ponovnega podaljšanja veljavnosti prometnega
dovoljenja, navedeno letno dajatev obračuna Direkcija Republike Slovenije za
infrastrukturo, ki za ta namen pridobi podatke iz evidence registriranih vozil.
Če znesek obračunane dajatve za odjavljeno vozilo ni plačan ali ni plačan v
celoti, Direkcija Republike Slovenije za infrastrukturo pošlje v elektronski
obliki predlog za izvršbo organu, pristojnemu za izterjavo davčnih obveznosti.
Davčni organ opravi izterjavo v skladu z določili zakona, ki ureja davčni
postopek.

Odlok o začasni prepovedi izvajanja tehničnih
pregledov in drugih postopkov v zvezi z registracijo motornih vozil ter dela v
tahografskih delavnicah v Republiki Sloveniji (Uradni list RS št. 26/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati 17. marca 2020
ob 00.00 uri.«.

Odlok o spremembi in dopolnitvi Odloka o
začasni prepovedi izvajanja tehničnih pregledov in drugih postopkov v zvezi z
registracijo motornih vozil ter dela v tahografskih delavnicah v Republiki
Sloveniji (Uradni list RS, št. 52/20) vsebuje naslednjo končno določbo:
»KONČNA DOLOČBA
3. člen
Ta odlok začne veljati 16. aprila 2020.«.

Odlok o spremembi Odloka o začasni prepovedi
izvajanja tehničnih pregledov in drugih postopkov v zvezi z registracijo
motornih vozil ter dela v tahografskih delavnicah v Republiki Sloveniji (Uradni
list RS, št. 54/20) vsebuje naslednjo končno določbo:
»KONČNA DOLOČBA
2. člen
Ta odlok začne veljati naslednji dan po
objavi v Uradnem listu Republike Slovenije.«.