I. SPLOŠNE DOLOČBE
1. člen
(vsebina)
Ta pravilnik določa posebno nadzorovano območje in ogroženo
območje za borovo ogorčico Bursaphelenchus xylophilus (Steiner in
Buhrer) Nickle et al. (v nadaljnjem besedilu: borova ogorčica),
ugotavljanje zdravstvenega stanja občutljivih rastlin, občutljivega lesa in
občutljivega lubja, stalni in posebni nadzor borove ogorčice, načrt ukrepanja v
primeru njenega izbruha, fitosanitarne ukrepe za preprečevanje širjenja in
zatiranje borove ogorčice, dolžnosti imetnikov, prepovedi in omejitve, naloge,
pooblastila ter obveščanje.
2. člen
(pomen izrazov)
Izrazi, uporabljeni v tem pravilniku, imajo naslednji pomen: 
-       
posebno nadzorovano območje je celotno ozemlje Republike
Slovenije, kjer se na predpisan način zagotavlja zdravstveno varstvo
občutljivih rastlin in izvajanje programa posebnega nadzora borove ogorčice; 
-       
ogroženo območje so gozdovi ter mesta pridelave sadilnega in
razmnoževalnega materiala občutljivih rastlin, na katerih so ekološki dejavniki
ugodni za naselitev borove ogorčice, ki bi na tem območju lahko povzročila
pomembno gospodarsko škodo; 
-       
razmejeno območje je območje, kjer se ugotovi navzočnost borove
ogorčice, in vključuje žarišče okužbe in pripadajoč varovalni pas. Seznam
razmejenih območij se objavlja na krajevno običajen način in je dosegljiv pri
Upravi Republike Slovenije za varno hrano, veterinarstvo in varstvo rastlin (v
nadaljnjem besedilu: Uprava) in na njeni spletni strani;
-       
žarišče okužbe je območje s polmerom do 3 km okoli točke
potrditve borove ogorčice, določene s koordinatami v državnem koordinatnem
sistemu v metrih; 
-       
varovalni pas je pas širine najmanj 20 km okoli žarišča okužbe, v
katerem se izvajajo fitosanitarni ukrepi z namenom preprečevanja širjenja
borove ogorčice; 
-       
občutljiv les je les iglavcev (Coniferales), z izjemo hlodov in žaganega
lesa iglavcev Taxus L. in Thuja L.;
-       
občutljive rastline so rastline (razen plodov in semena) Abies
Mill., Cedrus Trew, Larix Mill., Picea A. Dietr., Pinus L., Pseudotsuga Carr.
in Tsuga Carr;
-       
občutljivo lubje je lubje iglavcev (Coniferales).
3. člen
(zagotavljanje zdravstvenega varstva rastlin)
(1) Navzočnost borove ogorčice se ugotavlja na občutljivih
rastlinah, občutljivem lesu in občutljivem lubju v skladu s programom posebnega
nadzora borove ogorčice (v nadaljnjem besedilu: program posebnega nadzora). 
(2) Uprava vsako leto potrdi in zagotavlja izvajanje programa
posebnega nadzora s sistematično raziskavo iz 7. člena tega pravilnika. 
(3) Vizualne preglede občutljivih rastlin, občutljivega lesa
in občutljivega lubja ter spremljanje prenašalcev borove ogorčice iz 5. člena
tega pravilnika izvajajo nosilci javnih pooblastil in izvajalci javnih služb,
ki so imenovani v skladu z zakonom, ki ureja zdravstveno varstvo rastlin (v
nadaljnjem besedilu: pooblaščeni izvajalci), fitosanitarni in gozdarski inšpektorji
ter Uprava v skladu s programom posebnega nadzora borove ogorčice. 
(4) Pooblaščeni izvajalci, fitosanitarni in gozdarski inšpektorji
ter Uprava (v nadaljnjem besedilu: izvajalci) v okviru izvajanja sistematične
raziskave odvzemajo vzorce rastlin, lesa, lubja in prenašalcev v skladu s
programom posebnega nadzora. 
(5) Uprava pripravi načrt ukrepanja v primeru izbruha borove
ogorčice z namenom njenega izkoreninjenja oziroma zadrževanja v Republiki
Sloveniji (v nadaljnjem besedilu: načrt ukrepanja), v katerem podrobneje
opredeli program posebnega nadzora, fitosanitarne ukrepe, naloge, pooblastila,
izmenjavo informacij in medsebojno obveščanje izvajalcev ter druge elemente
hitrega ukrepanja. Načrt ukrepanja vsebuje tudi podrobnejša navodila za
izvajanje izvedbenega sklepa Evropske komisije, ki določa ukrepe za
preprečevanje vnosa in širjenja borove ogorčice (v nadaljnjem besedilu: sklep
Komisije). 
(6) Minister, pristojen za kmetijstvo in gozdarstvo, sprejme
načrt ukrepanja in o tem obvesti ostale izvajalce programa posebnega nadzora in
imetnike občutljivih rastlin, občutljivega lesa in občutljivega lubja na
krajevno običajen način in na spletni strani Uprave.
(7) Imetniki občutljivih rastlin, občutljivega lesa in
občutljivega lubja so dolžni zagotavljati zdravstveno varstvo rastlin,
izpolnjevati zahteve za njihovo pridelovanje, predelovanje in premeščanje ter
zagotavljati izvajanje fitosanitarnih ukrepov, zdravstvenih pregledov rastlin
in drugih odrejenih ukrepov v skladu z zakonom, ki ureja zdravstveno varstvo
rastlin, sklepom Komisije, tem pravilnikom in načrtom ukrepanja.
4. člen
(sum na okužbo)
(1) Na okužbo z borovo ogorčico se sumi, če so vidna katera
od naslednjih bolezenskih znamenj oziroma znakov: 
a)    
na občutljivih rastlinah: 
- 
zmanjšanje ali popolni izostanek izločanja drevesnih smol (če v drevo
zarežemo); 
- 
venenje in rumenenje oziroma rjavenje iglic, ki na drevesu ostanejo vse
do naslednjega poletja; venenje se lahko najprej pojavi le na eni veji, pozneje
pa se lahko znamenja venenja kažejo na celem drevesu; 
- 
krošnja oziroma iglice postanejo rdeče rjave, drevo propade že 30 do 40
dni po pojavu zunanjih bolezenskih znamenj; 
b)    
na občutljivem lesu neposredna znamenja okužbe niso zaznavna, na okužbo
pa lahko posumimo, če: 
- 
les okuženih dreves naselijo hrošči kozlički (Cerambycidae) in
glive modrivke; 
- 
na površini drevesne skorje opazimo stožčaste izvrtine kozličkov; 
- 
pod skorjo opazimo široke hodnike s črvino, v lesu pa rovne sisteme, ki
so v prerezu ovalni; 
- 
v hodnikih v lesu opazimo larve kozličkov, na koncu rovnih sistemov pa
bubilnice – kamrice, zadelane s črvino; 
- 
opazimo potemnelost lesa zaradi navzočnosti gliv modrivk. 
c)    
na lesenem pakirnem materialu neposredna bolezenska znamenja niso
zaznavna, na okužbo pa lahko posumimo, če opazimo navzočnost v prerezu ovalnih
rovnih sistemov, ki jih povzročajo hrošči kozlički, in potemnelost lesa zaradi
navzočnosti gliv modrivk; 
d)    
na občutljivem lubju: na okužbo lahko posumimo, če je lubje vlažno, v
njem pa naletimo na ličinke ali bube hroščev kozličkov. 
(2) Na okužbo z borovo ogorčico se sumi tudi, če občutljive
rastline, občutljiv les, občutljivo lubje ali lesen pakirni material izvirajo z
razmejenih območij Evropske unije ali okuženih tretjih držav. Seznam teh
območij oziroma držav se objavlja na krajevno običajen način in je dosegljiv
pri Upravi in na njeni spletni strani.
5. člen
(prenašalci)
(1) Prenašalci borove ogorčice so vrste hroščev kozličkov iz
rodu Monochamus (v nadaljnjem besedilu: prenašalci). 
(2) V skladu s programom posebnega nadzora se na ogroženih
območjih ugotavlja navzočnost prenašalcev. 
(3) Prenašalci se štejejo za nadzorovani predmet, za katerega
se ukrepi določijo z načrtom ukrepanja.
II. NADZOR BOROVE OGORČICE
6. člen
(stalni in posebni nadzor)
(1) Vnos v Republiko Slovenijo in širjenje borove ogorčice
sta prepovedana, če je navzoča na občutljivih rastlinah, občutljivem lesu ali
občutljivem lubju. 
(2) Navzočnost borove ogorčice na ozemlju Republike Slovenije
se ugotavlja na občutljivih rastlinah, občutljivem lesu in občutljivem lubju: 
-       
s stalnim nadzorom v skladu s predpisom, ki ureja postopke za
preprečevanje vnosa, širjenja in zatiranje škodljivih organizmov rastlin,
rastlinskih proizvodov in nadzorovanih predmetov, ter sklepom Komisije; 
-       
z inšpekcijskim spremljanjem pošiljk na skupnem evropskem trgu, ki
prihajajo z razmejenih območij drugih držav članic Evropske unije; 
-       
na podlagi programa posebnega nadzora v skladu s predpisom, ki ureja
varovana območja in izvajanje uradnih sistematičnih raziskav na posebno
nadzorovanih območjih.
7. člen
(sistematična raziskava)
(1) Uprava sprejme program posebnega nadzora borove ogorčice,
v katerem opredeli sistematično raziskavo poti vnosa, odkrivanje okužb in
biologije borove ogorčice. S to raziskavo se ugotavlja navzočnost borove
ogorčice in meje njene razširjenosti ter se zagotavlja njeno obvladovanje v
skladu s predpisom, ki ureja varovana območja in izvajanje uradnih
sistematičnih raziskav na posebno nadzorovanih območjih, in obsega vizualne
preglede, vzorčenje in laboratorijsko testiranje. 
(2) Sistematično raziskavo iz prejšnjega odstavka opravljajo
izvajalci. Sistematična raziskava obsega vizualne preglede, spremljanje
prenašalcev in vzorčenje občutljivih rastlin, občutljivega lesa in občutljivega
lubja na posebno nadzorovanem območju, zlasti v gozdovih, okrasnih zasaditvah,
drevesnicah ter na mestih predelave, distribucije ali prodaje.
8. člen
(razmejitve okužbe in fitosanitarni ukrepi)
(1) Če se pri izvajanju sistematične raziskave ugotovi in z
laboratorijsko analizo potrdi navzočnost borove ogorčice v občutljivih
rastlinah, predstojnik Uprave z odločbo razmeji žarišče okužbe in pripadajoč
varovalni pas. Če se ugotovi in potrdi borova ogorčica na drugi točki, kot je
prvotna točka najdbe, Uprava razmejitev območij ustrezno prilagodi oziroma
razmejena območja med seboj tudi združuje in smiselno zaokroža v skladu s tem
pravilnikom in sklepom Komisije. 
(2) Uprava o razmejitvah območij iz prejšnjega odstavka
obvesti ostale izvajalce programa posebnega nadzora, imetnike občutljivih
rastlin, občutljivega lesa in občutljivega lubja ter lokalno skupnost na
krajevno običajen način in na spletni strani Uprave. 
(3) V žarišču okužbe in pripadajočem varovalnem pasu imetniki
občutljivih rastlin, občutljivega lesa in občutljivega lubja izvajajo
fitosanitarne ukrepe, določene z načrtom ukrepov oziroma sklepom Komisije. 
(4) Na razmejenem območju iz prvega odstavka tega člena
izvajalci opravljajo vizualne preglede in vzorčenje v skladu s programom
posebnega nadzora. 
(5) Če pooblaščeni izvajalec odkrije oziroma prejme
laboratorijsko potrditev okužbe z borovo ogorčico ali odkrije kršitev
fitosanitarnih predpisov v zvezi z borovo ogorčico, o tem obvesti pristojnega
inšpektorja. 
(6) Izvajalci morajo o pregledih iz tega člena obveščati
ostale izvajalce programa posebnega nadzora v skladu z načrtom ukrepanja. 
(7) Razmejitev območij iz prvega odstavka tega člena Uprava z
odločbo prekliče, če v njem v obdobju štirih zaporednih let od leta potrditve
navzočnosti borove ogorčice ni odkritih novih okužb.
9. člen
(dodatni fitosanitarni ukrepi)
Predstojnik Uprave lahko z odločbo sprejme dodatne ukrepe za
izvajanje stalnega nadzora pošiljk iz držav, kjer je borova ogorčica navzoča,
in o tem obvesti ostale izvajalce programa posebnega nadzora in imetnike
občutljivih rastlin, občutljivega lesa in občutljivega lubja na krajevno
običajen način in na spletni strani Uprave.
10. člen
(zahteve za premeščanje)
Pri premeščanju občutljivega lesa, občutljivega lubja in
občutljivih rastlin z razmejenega območja ali znotraj razmejenih območij se
izvajajo fitosanitarni ukrepi, določeni z načrtom ukrepov oziroma sklepom
Komisije.
11. člen
(registracija predelovalnih obratov)
Predelovalni obrati občutljivega lesa in občutljivega lubja,
ki izvira z razmejenega območja v Republiki Sloveniji, se morajo registrirati
pri Upravi v skladu s predpisom, ki ureja fitosanitarne zahteve za lesen
pakirni material v mednarodnem prometu, in sklepom Komisije.
III. NALOGE, POOBLASTILA IN OBVEŠČANJE
12. člen
(naloge in pooblastila)
(1) Uprava zagotavlja izvajanje programa posebnega nadzora
borove ogorčice na občutljivem lesu, občutljivem lubju in občutljivih rastlinah
na posebno nadzorovanem območju, da se ugotovi navzočnost, meje morebitne
razširjenosti oziroma značilnosti populacije borove ogorčice ali zagotovi njeno
obvladovanje. 
(2) Ministrstvo, pristojno za gozdarstvo, zagotavlja
izvajanje programa posebnega nadzora borove ogorčice na občutljivih rastlinah v
gozdovih na ogroženem območju, da se ugotovi navzočnost, meje morebitne
razširjenosti oziroma značilnosti populacije borove ogorčice ali zagotovi njeno
obvladovanje. 
(3) Program posebnega nadzora izvajajo: 
-       
pooblaščeni izvajalci javne gozdarske službe predvsem v gozdovih,
gozdnih drevesnicah, predelovalnih obratih in žagah, 
-       
pooblaščeni izvajalci zdravstvenega varstva rastlin predvsem v okrasnih
zasaditvah, 
-       
fitosanitarni inšpektorji predvsem na mejnih vstopnih mestih, okrasnih
drevesnicah in vrtnih centrih ter pri distributerjih lesenega pakirnega
materiala, lesa in lubja, 
-       
pooblaščene uradne osebe z Uprave. 
(4) Laboratorijske preiskave borove ogorčice, gliv modrivk in
prenašalcev opravljajo pooblaščeni laboratoriji v skladu s predpisom o
tehničnih in organizacijskih pogojih, ki jih morajo izpolnjevati laboratoriji za
izvajanje diagnostičnih preiskav na področju zdravstvenega varstva rastlin. 
(5) Inšpekcijski nadzor nad izvajanjem tega pravilnika
opravljajo v skladu z zakonom, ki ureja zdravstveno varstvo rastlin
fitosanitarni inšpektorji, oziroma za rastline v gozdovih in gozdnih
drevesnicah gozdarski inšpektorji. 
(6) Za koordinacijo, poročanje in izmenjavo informacij med
organi in izvajalci zdravstvenega varstva rastlin skrbi Uprava.
13. člen
(mednarodno obveščanje)
Uprava v skladu z zakonom, ki ureja zdravstveno varstvo
rastlin, in z mednarodnimi konvencijami in sporazumi, ki obvezujejo Republiko
Slovenijo, obvešča o rezultatih posebnega nadzora in uvedenih ukrepih zoper
borovo ogorčico Evropsko komisijo, države članice Evropske unije in mednarodne
organizacije s področja varstva rastlin.

Pravilnik o ukrepih za preprečevanje vnosa in
širjenja borove ogorčice (Uradni list RS, št. 45/09) vsebuje naslednji končni določbi:
»IV. KONČNI DOLOČBI
14. člen
(prenehanje veljavnosti)
Z dnem uveljavitve tega pravilnika preneha veljati Pravilnik
o dodatnih ukrepih za preprečevanje vnosa in širjenja borove ogorčice (Uradni
list RS, št. 24/04 in 108/04).
15. člen
(začetek veljavnosti)
Pravilnik začne veljati petnajsti dan po objavi v Uradnem
listu Republike Slovenije.«.

Pravilnik o spremembah in dopolnitvah
Pravilnika o ukrepih za preprečevanje vnosa in širjenja borove ogorčice (Uradni
list RS, št. 48/13) vsebuje naslednjo končno določbo:
»10. člen
Ta pravilnik začne veljati petnajsti dan po objavi v Uradnem
listu Republike Slovenije.«.