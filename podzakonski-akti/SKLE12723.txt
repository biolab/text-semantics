1. Splošne določbe
1. člen
(vsebina sklepa)
(1) Ta sklep določa:
-       
podrobnejša merila za presojo primernosti bodočega kvalificiranega
imetnika;
-       
podrobnejšo vsebino dokumentacije in informacij, ki jih je treba
priložiti zahtevi za izdajo dovoljenja za pridobitev kvalificiranega deleža;
-       
podrobnejšo vsebino, način in rok pošiljanja obvestil kvalificiranega
imetnika Agenciji za zavarovalni nadzor.
(2) Kadar se ta sklep sklicuje na določbe drugih zakonov ali
drugih predpisov, se te določbe uporabljajo v njihovem vsakokrat veljavnem
besedilu.
2. Opredelitev pojmov
2. člen
(opredelitev pojmov)
(1) Pojem zavarovalnica se uporablja za zavarovalnice in za
pozavarovalnice iz 8. člena Zakona o zavarovalništvu (Uradni list RS, št.
93/15, 9/19 in 102/20; v nadaljnjem besedilu: ZZavar-1) ter pokojninske družbe,
kot jih opredeljuje Zakon o pokojninskem in invalidskem zavarovanju (Uradni
list RS, št. 96/12, 39/13, 99/13 – ZSVarPre-C, 101/13 – ZIPRS1415, 44/14 –
ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD, 102/15, 23/17,
40/17, 65/17, 28/19, 75/19, 139/20, 189/20 – ZFRO in 51/21).
(2) Drugi pojmi, uporabljeni v tem sklepu, imajo enak pomen
kot v določbah ZZavar-1.
(3) Posamezni pojmi, uporabljeni v tem sklepu, imajo
naslednji pomen:
1.     
»ciljna zavarovalnica« je zavarovalnica, v kateri bodoči kvalificirani
imetnik pridobiva delež;
2.     
»nasprotje interesov na ravni ciljne zavarovalnice« je položaj, v
katerem je oziroma bi lahko bil ogrožen interes ciljne zavarovalnice, katerega
določajo sprejeti cilji, strategije in politike ciljne zavarovalnice, predvsem
zaradi okoliščin, ki izhajajo iz razmerij, produktov in dejavnosti ciljne
zavarovalnice, vključno z razmerji med:
- 
različnimi strankami ciljne zavarovalnice,
- 
ciljno zavarovalnico in njenimi strankami, delničarji, zaposlenimi,
pomembnimi dobavitelji, poslovnimi partnerji ter drugimi osebami v skupini;
3.     
»nasprotje interesov na ravni članov uprave oziroma nadzornega sveta
ciljne zavarovalnice« je položaj, v katerem zasebni interes člana oziroma
članice uprave oziroma nadzornega sveta (v nadaljnjem besedilu: član uprave
oziroma nadzornega sveta) vpliva ali bi lahko vplival na nepristransko in
objektivno izvajanje nalog oziroma odločanje tega člana v razmerju do interesov
ciljne zavarovalnice. Zasebni interes člana uprave oziroma nadzornega sveta
pomeni njegov interes po neupravičeni premoženjski ali nepremoženjski koristi
zanj, za njegove ožje družinske člane ali za osebo, ki ima s tem članom skupne
interese, ki se kažejo v skupnem nastopanju in delovanju tega člana in te
osebe, vključno z možnimi rešitvami za upravljanje tega nasprotja interesov.
Nasprotje interesov na ravni članov uprave oziroma nadzornega sveta vključuje
tudi vsak pomemben poslovni stik;
4.     
»pomemben poslovni stik« je vsako pogodbeno ali drugo poslovno razmerje,
ki izpolnjuje naslednja merila:
- 
med članom uprave oziroma nadzornega sveta ali njegovim ožjim družinskim
članom in ciljno zavarovalnico oziroma njeno podrejeno družbo je sklenjena
pogodba o dobavi blaga ali izvedbi storitev, vključno s finančnimi in
svetovalnimi storitvami, na podlagi katere je član uprave oziroma nadzornega
sveta ali njegov bližnji družinski član deležen posebne obravnave, ki ni
skladna s sprejeto poslovno politiko oziroma običajno prakso ciljne
zavarovalnice ali njene podrejene družbe,
- 
član uprave oziroma nadzornega sveta ali njegov ožji družinski član je
kot stranka ciljne zavarovalnice ali njene podrejene družbe pri uporabi
zavarovalnih ali drugih storitev deležen posebne obravnave, ki ni skladna s
sprejeto poslovno politiko oziroma običajno prakso ciljne zavarovalnice ali
njene podrejene družbe,
- 
član uprave oziroma nadzornega sveta ali njegov ožji družinski član
zasebno posluje z oziroma je član organizacije, ki od ciljne zavarovalnice
prejema prispevke v obliki donatorskih, sponzorskih ali drugih podpornih
sredstev, če ti prispevki skupaj presegajo znesek 1.000,00 eurov na letni
ravni;
- 
vodilni delavec ali njegov ožji družinski član je kot stranka ciljne
zavarovalnice ali njene podrejene družbe pri uporabi zavarovalniških ali drugih
storitev deležen posebne obravnave, ki ni skladna s sprejeto poslovno politiko
oziroma običajno prakso ciljne zavarovalnice ali njene podrejene družbe;
5.     
kadar ta sklep ne določa drugače, se za upravni odbor bodočega
kvalificiranega imetnika z enotirnim sistemom upravljanja smiselno uporabljajo
določbe tega sklepa o nadzornem svetu zavarovalnice, za izvršne direktorje
bodočega kvalificiranega imetnika pa določbe tega sklepa o upravi
zavarovalnice. Za posameznega člana upravnega odbora se smiselno uporabljajo
določbe tega sklepa o članu nadzornega sveta zavarovalnice, za posameznega
izvršnega direktorja pa določbe o članu uprave zavarovalnice.
3. člen
(presoja usklajenega delovanja)
(1) Zato, da Agencija za zavarovalni nadzor lahko ugotovi,
ali gre za usklajeno delovanje pravnih oziroma fizičnih oseb pri pridobivanju
kvalificiranega deleža zavarovalnice, upošteva določbe četrtega in petega
odstavka 31. člena ZZavar-1 ter tega sklepa.
(2) Agencija za zavarovalni nadzor presoja ali gre za
usklajeno delovanje, kadar delničarji v skladu z zakonodajo Republike Slovenije
ali zakonodajo Evropske unije sodelujejo ali opravljajo katero koli od
aktivnosti na način, da:
1.     
začenjajo medsebojne razprave o morebitnih vprašanjih, ki bi jih bilo
treba zastaviti upravi oziroma nadzornemu svetu;
2.     
predstavljajo stališča upravi ciljne zavarovalnice o politiki, praksi in
določenih ukrepih, ki naj bi jih ciljna zavarovalnica sprejela;
3.     
poleg pravic v zvezi z imenovanjem članov nadzornega sveta, uveljavljajo
zakonske pravice do tega, da dodajo točke na dnevni red skupščine, predlagajo
osnutke sklepov za točke, ki so ali bodo vključene na dnevni red skupščine, ali
skličejo izredno skupščino, ne samo letno skupščino;
4.     
se, poleg dogovora v zvezi s sklepom za imenovanje članov nadzornega
sveta, dogovarjajo o enakem glasovanju glede določenega sklepa, predlaganega na
skupščini, in sicer da bi:
a)   
odobrili ali zavrnili:
-   
predlog v zvezi z nagrajevanjem članov nadzornega sveta;
-   
zmanjšanje kapitala in/ali ponovni odkup delnic;
-   
povečanje kapitala;
-   
izplačilo dividend;
-   
imenovanje, odpoved ali nagrado revizorju;
-   
imenovanje posebnih raziskovalcev;
-   
finančne izkaze podjetja ali
-   
politiko podjetja v zvezi z okoljem ali katero koli drugo zadevo,
povezano z družbeno odgovornostjo ali skladnostjo s priznanimi standardi ali
kodeksi ravnanja;
b)   
ali zavrnili posel ciljne zavarovalnice s povezano osebo.
(3) Poleg preverjanja dejstev, navedenih v predhodnih
odstavkih tega člena, Agencija za zavarovalni nadzor pri obravnavanju primerov
sodelovanja med delničarji v zvezi z imenovanjem članov nadzornega sveta
upošteva tudi druga dejstva, na primer:
1.     
naravo razmerja med delničarji in predlaganimi člani nadzornega sveta;
2.     
število predlaganih članov nadzornega sveta, o katerih se glasuje v
skladu s sporazumom o glasovanju;
3.     
ali so delničarji večkrat sodelovali pri imenovanju članov nadzornega
sveta;
4.     
ali delničarji ne le skupaj glasujejo, ampak tudi skupaj predlagajo
sklep za imenovanje nekaterih članov nadzornega sveta, in
5.     
ali bo imenovanje predlaganih članov nadzornega sveta spremenilo
razmerje moči v takem nadzornem svetu.
4. člen
(dejavniki, ki so upoštevani pri ugotavljanju pomembnega
vpliva)
Agencija za zavarovalni nadzor pri ugotavljanju, ali bi
predlagana pridobitev deleža bodočemu kvalificiranemu imetniku omogočila pomemben
vpliv na upravljanje ciljne zavarovalnice, upošteva med drugim naslednje
dejavnike:
-       
obstoj pomembnih in rednih poslov med bodočim kvalificiranim imetnikom
in ciljno zavarovalnico;
-       
razmerje vsakega družbenika ali delničarja s ciljno zavarovalnico;
-       
ali ima bodoči kvalificirani imetnik dodatne pravice v ciljni
zavarovalnici na podlagi sklenjene pogodbe ali določbe iz členov statuta ciljne
zavarovalnice ali drugih ustanovitvenih aktov;
-       
ali je bodoči kvalificirani imetnik član uprave ali nadzornega sveta ali
kakšnega drugega organa v ciljni zavarovalnici, ima v njej svojega predstavnika
ali ga lahko imenuje;
-       
celotno lastniško strukturo ciljne zavarovalnice ali obvladujoče družbe
ciljne zavarovalnice, zlasti ob upoštevanju tega, ali so delnice ali udeležba in
glasovalne pravice porazdeljene po velikem številu delničarjev ali družbenikov;
-       
obstoj razmerij med bodočim kvalificiranim imetnikom in obstoječimi
delničarji ter kakršnega koli delničarskega sporazuma, ki bi bodočemu
kvalificiranemu imetniku omogočil pomemben vpliv;
-       
delovno mesto bodočega kvalificiranega imetnika v strukturi skupine
ciljne zavarovalnice;
-       
sposobnost bodočega kvalificiranega imetnika, da sodeluje pri odločitvah
v zvezi s poslovanjem in finančno strategijo ciljne zavarovalnice.
3. Merila za presojo primernosti bodočega kvalificiranega
imetnika
5. člen
(ugled in strokovna usposobljenost bodočega kvalificiranega
imetnika)
(1) Bodoči kvalificirani imetnik in člani njegovega
poslovodstva morajo biti osebe dobrega ugleda in integritete ter strokovno
usposobljeni za upravljanje ciljne zavarovalnice oziroma vodenje njenih poslov.
(2) Šteje se, če se ne izkaže drugače, da bodoči
kvalificirani imetnik oziroma katerikoli od članov njegovega poslovodstva nima
dobrega ugleda in integritete, zlasti če:
-       
je bil pravnomočno obsojen zaradi kaznivega dejanja zlasti po zakonih,
ki urejajo zavarovalništvo, bančništvo ali trg finančnih instrumentov,
delovanje gospodarskih družb, stečaj in insolventnost, varstvo potrošnikov ter
drugih predpisov, ki so povezani z dejavnostjo bodočega kvalificiranega
imetnika ali dejavnostjo zavarovalnice, v kateri bo pridobil kvalificiran
delež, v zvezi z nepoštenostjo, goljufijo ali finančnim oziroma gospodarskim
kriminalom, vključno s pranjem denarja, financiranjem terorizma, tržno
manipulacijo, trgovanjem z notranjimi informacijami, oderuštvom, korupcijo in
davčnimi utajami, in obsodba še ni bila izbrisana;
-       
je bil pravnomočno spoznan za odgovornega za prekršek zaradi kršitve
predpisov iz prejšnje alineje, ki so povezani z dejavnostjo bodočega
kvalificiranega imetnika ali dejavnostjo zavarovalnice, v kateri bo pridobil
kvalificiran delež in prekršek še ni bil izbrisan;
-       
je opravljal vodstvene ali nadzorne funkcije ali funkcije ključnih oseb
oziroma je bil pomemben imetnik deleža v posamezni družbi v dvanajstih mesecih
pred začetkom postopkov zaradi insolventnosti ali postopkov prisilnega
prenehanja te družbe, kot jih določa zakon, ki ureja finančno poslovanje,
postopke zaradi insolventnosti in prisilno prenehanje ter so bili ti postopki
začeti v zadnjih petih letih pred vložitvijo zahteve;
-       
je bil nad njim začet postopek osebnega stečaja in od zaključka
stečajnega postopka ter do vložitve zahteve ni preteklo več kot tri leta;
-       
če v sodelovanju z nadzornimi organi ni deloval odprto, pregledno
oziroma kooperativno;
-       
iz njegovega dela ali poslovanja izhaja, da ne deluje v skladu z načeli
in pravili dobre poslovne prakse oziroma ne spoštuje pravil poslovne etike;
-       
je bil iz krivdnih razlogov odpoklican s funkcije člana uprave ali
izvršnega direktorja ali člana nadzornega sveta ali člana upravnega odbora ali
razrešen kot vodilni delavec katerekoli družbe in od odpoklica ali razrešitve
ter do vložitve zahteve ni preteklo več kot pet let;
-       
so mu bile zavrnjene, odvzete, preklicane ali razveljavljene registracije,
dovoljenja in članstva v strokovnih oziroma interesnih združenjih;
-       
ali je bil proti njemu izrečen disciplinski ukrep profesionalne
organizacije, katere član je, ali je bil, in do vložitve zahteve ni preteklo
več kot pet let.
(3) Pri presoji strokovne usposobljenosti bodočega
kvalificiranega imetnika za upravljanje ciljne zavarovalnice in vodenje njenih
poslov, Agencija za zavarovalni nadzor upošteva strokovno usposobljenost ter
pretekle izkušnje bodočega kvalificiranega imetnika, zlasti:
-       
njegove izkušnje in rezultate pri upravljanju družb iz finančnih
dejavnosti (stabilno in uspešno poslovanje), ki so primerljive zavarovalniški
dejavnosti,
-       
strokovno usposobljenost članov njegovega poslovodstva ter njihove
izkušnje pri vodenju poslov ali opravljanju nadzora nad vodenjem poslov
zavarovalnice, družbe primerljive velikosti in dejavnosti kot zavarovalnica
oziroma drugih primerljivih poslov,
-       
politike in prakse upravljanja bodočega kvalificiranega imetnika in, če
je to primerno, ostalih družb v skupini.
(4) Če je bodoči kvalificirani imetnik:
-       
nadzorovana finančna družba v Republiki Sloveniji, državi članici,
oziroma tretji državi z enakovredno nadzorno ureditvijo, ugotovljeno v skladu z
drugim odstavkom 404. člena ZZavar-1 (v nadaljnjem besedilu: enakovredna tretja
država),
-       
član poslovodstva nadzorovane finančne družbe iz prve alineje tega
odstavka ali
-       
kvalificirani imetnik nadzorovane finančne družbe iz prve alineje tega
odstavka,
se šteje, če se ne dokaže drugače, da je
zahteva iz prvega odstavka tega člena izpolnjena, če iz mnenja pristojnega
nadzornega organa izhaja, da imajo bodoči kvalificirani imetnik in člani
njegovega poslovodstva ugled.
(5) Vodilni delavec iz sedme alineje drugega odstavka tega
člena je vodilni delavec, kot ga opredeljuje zakon, ki ureja delovna razmerja v
prvem odstavku 74. člena.
6. člen
(ugled in izkušnje oseb, ki bodo zaradi pridobitve
kvalificiranega deleža imele možnost upravljati ali drugače vplivati na
poslovanje zavarovalnice)
(1) Osebe, ki bodo zaradi pridobitve kvalificiranega deleža
bodočega kvalificiranega imetnika imele možnost upravljati zavarovalnico ali
drugače vplivati na njeno poslovanje, morajo imeti ugled ter ustrezne
sposobnosti za upravljanje zavarovalnice in izkušnje z vodenjem poslov,
primerljivih tistim, ki jih opravlja ciljna zavarovalnica.
(2) Pri presoji ugleda oseb iz prvega odstavka tega člena se
smiselno uporabljajo določbe drugega do četrtega odstavka 5. člena tega sklepa.
(3) Pri presoji sposobnosti za upravljanje zavarovalnice in
izkušenj z vodenjem poslov, primerljivih tistim, ki jih opravlja ciljna
zavarovalnica, se šteje, če se ne izkaže drugače, da imajo osebe iz prvega
odstavka tega člena ustrezne sposobnosti in izkušnje, če so ustrezno strokovno
usposobljene ter imajo lastnosti in najmanj petletne izkušnje, potrebne za
vodenje oziroma nadzor nad vodenjem poslov zavarovalnice ali družbe primerljive
velikosti in dejavnosti kot ciljna zavarovalnica, oziroma drugih primerljivih
poslov.
7. člen
(finančna trdnost bodočega kvalificiranega imetnika, zlasti
v zvezi z vrstami poslov, ki jih opravlja ali načrtuje zavarovalnica)
(1) Finančni položaj bodočega kvalificiranega imetnika mora
biti trden in mora omogočati financiranje pridobitve kvalificiranega deleža ter
ohranjanje finančne stabilnosti bodočega kvalificiranega imetnika in ciljne
zavarovalnice na način, da ne bo ogroženo njeno poslovanje. Ta sposobnost mora
biti razvidna iz splošnega cilja pridobitve in politike bodočega
kvalificiranega imetnika glede pridobitve, če bi zaradi predlagane pridobitve
kvalificirani delež znašal 50 % ali več ali če bi bodoči kvalificirani imetnik
postal nadrejena družba ciljni zavarovalnici pa tudi iz predvidenih finančnih
ciljev, skladnih s strategijo v poslovnem načrtu.
(2) Šteje se, če se ne dokaže drugače, da je pogoj iz prvega odstavka
tega člena izpolnjen:
-       
če je bilo poslovanje bodočega kvalificiranega imetnika v zadnjih treh
poslovnih letih uspešno in stabilno;
-       
če na podlagi prejetih informacij ne izhaja verjetnost, da se bo bodoči
kvalificirani imetnik v bližnji prihodnosti treh let spoprijemal s finančnimi
težavami;
-       
če je mogoče verjetno izkazati, da finančni položaj bodočega
kvalificiranega imetnika omogoča pridobitev kvalificiranega deleža oziroma, da
finančni položaj bodočega kvalificiranega imetnika in njegova sposobnost pridobivati
sredstva omogočata izvedbo poslovnega načrta ciljne zavarovalnice najmanj za
prihodnja tri leta, pri čemer Agencija za zavarovalni nadzor upošteva višino
kvalificiranega deleža, ki ga bodoči kvalificirani imetnik namerava pridobiti v
zavarovalnici ter dejavnost bodočega kvalificiranega imetnika in družb v
skupini, ki ji pripada bodoči kvalificirani imetnik;
-       
če je mogoče verjetno izkazati, da bo bodoči kvalificirani imetnik v
prihodnosti redno izpolnjeval svoje obveznosti;
-       
če ima bodoči kvalificirani imetnik dobro bonitetno oceno in redno
poravnava svoje zapadle obveznosti;
-       
če v obdobju zadnjih treh let pred vložitvijo zahteve niso bili vodeni
postopki za izvršbo po zakonu, ki ureja izvršbo in zavarovanje, glede
kakršnihkoli sredstev materialno pomembne vrednosti in
-       
če izpolnjuje kapitalske zahteve oziroma jih bo sposoben izpolnjevati
tudi v prihodnje v primeru, ko je bodoči kvalificiran imetnik nadzorovana
finančna institucija.
(3) Pri presoji finančne trdnosti bodočega kvalificiranega
imetnika Agencija za zavarovalni nadzor ocenjuje zlasti:
-       
njegovo finančno moč,
-       
vire sredstev za pridobitev kvalificiranega deleža,
-       
finančni učinek pridobitve kvalificiranega deleža na bodočega
kvalificiranega imetnika,
-       
njegovo sposobnost pridobivanja finančnih sredstev v prihodnje,
-       
sistem notranjega upravljanja bodočega kvalificiranega imetnika,
-       
izpolnjevanje njegovih obveznosti,
-       
preglednost strukture njegovih naložb,
-       
resničnost in poštenost njegovih računovodskih izkazov ter
-       
njegovo lastniško strukturo.
(4) V primeru, da je bodoči kvalificirani imetnik nadzorovan
subjekt finančnega sektorja v državi članici ali enakovredni tretji državi,
Agencija za zavarovalni nadzor za namen presoje finančne trdnosti bodočega
kvalificiranega imetnika pridobi oceno njegovega finančnega položaja, ki jo je
izvedel pristojni organ oziroma nadzorni organ države članice ali enakovredne
tretje države, kar ne posega v pravico Agencije za zavarovalni nadzor, da se s
pridobljeno oceno ne strinja.
8. člen
(sposobnost zavarovalnice ravnati v skladu s pravili o
upravljanju tveganj)
(1) Zaradi pridobitve kvalificiranega deleža bodočega
kvalificiranega imetnika ne sme biti ogrožena sposobnost zavarovalnice
izpolnjevati pravila o upravljanju tveganj ter izpolnjevati zahteve in
omejitve, določene v ZZavar-1, tako na posamični kot na konsolidirani podlagi
na ravni zavarovalniške skupine ali podskupine, kadar je ciljna zavarovalnica
nadrejena družba v skupini ali podskupini.
(2) V zvezi z nameravano pridobitvijo kvalificiranega deleža
Agencija za zavarovalni nadzor presoja, ali:
-       
bo ciljna zavarovalnica sposobna izpolnjevati regulatorne zahteve glede
kapitala, likvidnosti, in omejitev velikih izpostavljenosti, ter ureditve
upravljanja, notranjih kontrol upravljanja tveganj in skladnosti;
-       
obstaja verjetnost, da bi bilo Agenciji za zavarovalni nadzor ovirano
ali oteženo izvajanje učinkovitega nadzora, učinkovita izmenjava informacij med
pristojnimi nadzornimi organi oziroma razmejitev pristojnosti in odgovornosti
za nadzor med pristojnimi nadzornimi organi;
-       
bo v ciljni zavarovalnici vzpostavljena in dosledno uresničevana
primerna ureditev notranjega upravljanja, vključno z zanesljivimi postopki
poročanja in računovodskimi postopki, ki zlasti v primeru, ko ciljna
zavarovalnica zaradi pridobitve kvalificiranega deleža postane del skupine,
omogočajo ugotavljanje, merjenje, spremljanje in nadzor poslov med družbami v
skupini;
-       
bo bodoči kvalificirani imetnik pripravljen in sposoben zagotavljati
kapitalsko ali likvidnostno podporo ciljni zavarovalnici, v primeru, da bo to
potrebno zaradi zagotavljanja skladnosti s pravili o obvladovanju tveganj ali
rasti poslovanja ciljne zavarovalnice, oziroma bo lahko izvedel katero koli
drugo ustrezno rešitev, da izpolni potrebe ciljne zavarovalnice po dodatnem
kapitalu.
(3) Pri presoji okoliščin iz drugega odstavka Agencija za
zavarovalni nadzor upošteva zlasti:
-       
namen bodočega kvalificiranega imetnika v zvezi s kvalificiranim
deležem;
-       
njegov strateški načrt v zvezi z upravljanjem kvalificiranega deleža;
-       
njegove načrte v zvezi s finančnim položajem ciljne zavarovalnice;
-       
njegov poslovni načrt v zvezi s prihodnjimi dejavnostmi in ureditvijo
notranjega upravljanja ciljne zavarovalnice, vključno z njenim položajem v
skupini, v primeru, ko ciljna zavarovalnica zaradi pridobitve kvalificiranega
deleža postane del skupine;
-       
zaveze, ki jih bo bodoči kvalificirani imetnik podal v zvezi z
zagotavljanjem kapitalske ali likvidnostne podpore ciljni zavarovalnici.
9. člen
(preprečevanje pranja denarja in financiranja terorizma)
(1) Pri presoji suma pranja denarja in financiranja terorizma
Agencija za zavarovalni nadzor upošteva ugotovitve iz presoje dobrega ugleda in
integritete bodočega kvalificiranega imetnika v povezavi s področjem pranja
denarja in financiranja terorizma iz drugega odstavka 5. člena tega sklepa in
ugotavlja zlasti:
-       
ali obstajajo razlogi za sum, da je bodoči kvalificiran imetnik bil
vpleten ali je vpleten v dejanja ali poskuse pranja denarja, kot je opredeljeno
v prvem odstavku 2. člena Zakona o preprečevanju pranja denarja in financiranju
terorizma (Uradni list RS, št. 68/16, 81/19, 91/20 in 2/21 – popr.; v
nadaljevanju: ZPPDFT-1) ali financiranja terorizma, kot je opredeljeno v drugem
odstavku oziroma tretjem odstavku 2. člena ZPPDFT-1 ali izveden poskus katerega
od teh dejanj,
-       
ali obstajajo razlogi za sum, da je bilo ali bo v zvezi s pridobitvijo
kvalificiranega deleža storjeno dejanje pranja denarja ali financiranja
terorizma ali teroristično dejanje, kot je opredeljeno v prejšnji alineji,
-       
ali bo pridobitev kvalificiranega deleža povečala tveganje pranja
denarja ali financiranja terorizma iz prvega odstavka 13. člena ZPPDFT-1.
(2) Pri presoji okoliščin iz prvega odstavka tega člena
upošteva Agencija za zavarovalni nadzor predvsem:
-       
izvor sredstev za financiranje dejavnosti bodočega kvalificiranega
imetnika, vključno z izvorom sredstev za financiranje pridobitve
kvalificiranega deleža v zavarovalnici,
-       
način izvedbe in sledljivost finančnih transakcij, potrebnih za
pridobitev kvalificiranega deleža v zavarovalnici,
-       
osebe, ki bodo sodelovale pri prenosu sredstev z namenom pridobitve
kvalificiranega deleža v zavarovalnici,
-       
dejanskega lastnika bodočega kvalificiranega imetnika, kot je opredeljen
v 33. členu ZPPDFT-1,
-       
standarde glede preprečevanja pranja denarja in financiranja terorizma v
državi sedeža oziroma državi rezidentstva bodočega kvalificiranega imetnika in
-       
osebe, ki imajo tesne poslovne ali osebne vezi z bodočim kvalificiranim
imetnikom, vključno z njegovimi dejanskimi lastniki.
(3) Pri presoji okoliščin iz tega člena se Agencija za
zavarovalni nadzor posvetuje z Uradom Republike Slovenije za preprečevanje
pranja denarja in drugimi organi, pristojnimi za preprečevanje pranja denarja
in financiranja terorizma, kot so opredeljeni v 139. členu ZPPDFT-1.
10. člen
(načelo sorazmernosti)
(1) Agencija za zavarovalni nadzor pri presoji primernosti
bodočega kvalificiranega imetnika upošteva načelo sorazmernosti, kar pomeni, da
pri presoji izpolnjevanja meril iz 5. do 9. člena tega sklepa upošteva
predvsem:
-       
državo sedeža bodočega kvalificiranega imetnika (država članica,
enakovredna tretja država ali tretja država),
-       
naravo bodočega kvalificiranega imetnika (fizična ali pravna oseba,
nadzorovan subjekt finančnega sektorja v državi članici oziroma enakovredni
tretji državi ali drug subjekt),
-       
dejavnost bodočega kvalificiranega imetnika in družb v skupini, če je
del skupine, ter finančna razmerja med družbami v skupini,
-       
kompleksnost lastniške strukture in strukture korporativnega upravljanja
bodočega kvalificiranega imetnika,
-       
namen pridobitve kvalificiranega deleža,
-       
velikost kvalificiranega deleža, ki ga namerava pridobiti bodoči
kvalificirani imetnik (tudi na podlagi udeležbe in glasovanja na skupščini, ki
vpliva na doseganje deleža v višjem razponu),
-       
posebnosti pridobitve kvalificiranega deleža (na primer: posel med
osebami znotraj iste skupine ali med osebami, ki niso del iste skupine),
-       
vpliv na upravljanje zavarovalnice, v kateri namerava bodoči imetnik
pridobiti kvalificiran delež,
-       
obstoj dokumentacije in informacij iz preteklih ocen o primernosti
bodočega kvalificiranega imetnika,
-       
morebitna druga pomembna dejstva in okoliščine.
(2) Ne glede na prvi odstavek tega člena se načelo
sorazmernosti ne uporablja pri presoji dobrega imena oziroma integritete
bodočega kvalificiranega imetnika in oseb, ki bodo zaradi pridobitve
kvalificiranega deleža imele možnost upravljati zavarovalnico ali drugače
vplivati na njeno poslovanje, iz drugega odstavka 5. člena oziroma drugega
odstavka 6. člena tega sklepa.
11. člen
(smiselna uporaba meril za presojo primernosti bodočega
kvalificiranega imetnika)
Določbe 5. do 9. člena tega sklepa o merilih za presojo
primernosti bodočega kvalificiranega imetnika se smiselno uporabljajo tudi za
udeležence kvalificiranega delničarskega sporazuma, skupne kvalificirane
imetnike in druge primere pridobitve položaja nadrejene osebe zavarovalnice.
4. Zahteva za izdajo dovoljenja za pridobitev kvalificiranega
deleža
12. člen
(zahteva za izdajo dovoljenja)
(1) Zahtevo za izdajo dovoljenja za pridobitev
kvalificiranega deleža iz prvega odstavka 34. člena ZZavar-1 vložijo pri
Agenciji za zavarovalni nadzor neposredni in posredni bodoči imetniki
kvalificiranega deleža.
(2) Kadar je bodoči imetnik kvalificiranega deleža podrejena
družba, ki ne pridobiva delnic, poslovnih deležev ali drugih pravic, ki
zagotavljajo udeležbo pri upravljanju ali v kapitalu, za račun svoje nadrejene
družbe ali druge nadrejene osebe, vloži zahtevo za izdajo dovoljenja zgolj
podrejena družba kot neposredni bodoči imetnik kvalificiranega deleža, razen če
se ne dokaže drugače.
13. člen
(dokumentacija, ki jo je potrebno priložiti zahtevi za
izdajo dovoljenja)
(1) Bodoči kvalificirani imetnik mora zahtevi za izdajo
dovoljenja za pridobitev kvalificiranega deleža priložiti ustrezno
dokumentacijo in informacije, predpisane v tem sklepu oziroma v Prilogi 1 in 2,
ki sta sestavni del tega sklepa, če je bodoči kvalificiran imetnik fizična
oseba, pa še izpolnjen obrazec iz Priloge 3 tega sklepa.
(2) Agencija za zavarovalni nadzor lahko v skladu s šestim
odstavkom 483. člena ZZavar-1 zahteva tudi predložitev dodatnih podatkov in
listin, potrebnih za presojo primernosti bodočega kvalificiranega imetnika ne
glede na to, ali so navedeni v prilogah tega sklepa.
14. člen
(smiselna uporaba določb glede dokumentacije)
(1) Določbe 13. člena tega sklepa o dokumentaciji, ki jo je
treba priložiti zahtevi za izdajo dovoljenja, se smiselno uporabljajo tudi za
udeležence kvalificiranega delničarskega sporazuma, bodoče skupne kvalificirane
imetnike in druge primere pridobitve položaja nadrejene osebe zavarovalnice.
(2) Udeleženci kvalificiranega delničarskega sporazuma ali
skupni kvalificirani imetniki morajo predložiti tudi predlog oziroma sklenjen
kvalificirani delničarski sporazum, oziroma drug dokument o usklajenem
delovanju pri pridobivanju delnic zavarovalnice ali izvrševanju upravljavskih
upravičenj iz teh delnic. Oseba, ki bo pridobila položaj nadrejene osebe
zavarovalnice, mora predložiti podjetniško pogodbo korporacijskega prava ali
listino o drugem pravnem poslu, na podlagi katerega bo pridobila položaj
nadrejene osebe zavarovalnice.
5. Obveščanje Agencije za zavarovalni nadzor
15. člen
(pošiljanje obvestil)
(1) Če namerava kvalificirani imetnik, ki je pridobil
dovoljenje za pridobitev kvalificiranega deleža, odtujiti delnice tako, da bi
se zaradi tega njegov delež zmanjšal pod spodnjo mejo razpona, za katerega
velja dovoljenje, mora najmanj en delovni dan pred nameravano odtujitvijo
delnic o tem pisno obvestiti Agencijo za zavarovalni nadzor in v obvestilu
navesti svoj lastniški delež pred in po nameravani odtujitvi.
(2) Če kvalificirani imetnik, ki je pridobil dovoljenje za
pridobitev kvalificiranega deleža, odsvoji delnice v večjem ali manjšem deležu,
kot je v obvestilu iz predhodnega odstavka obvestil Agencijo za zavarovalni
nadzor, mora Agencijo za zavarovalni nadzor obvestiti na enak način in z enako
vsebino, kot jo predpisuje predhodni odstavek, in sicer v roku petih delovnih
dni po izvedeni odtujitvi delnic.
(3) Če se delež kvalificiranega imetnika zaradi povečanja
osnovnega kapitala ali drugih korporacijskih dejanj zmanjša pod spodnjo mejo
razpona, za katerega velja dovoljenje, mora kvalificirani imetnik o tem pisno
obvestiti Agencijo za zavarovalni nadzor v roku petih delovnih dni od dne, ko
je izvedel za spremembo.
(4) Kvalificirani imetnik mora Agencijo za zavarovalni nadzor
nemudoma, najpozneje pa v roku petih delovnih dni, obvestiti o vsaki združitvi,
delitvi ali prenosu portfelja, pri katerih je udeležen, in o vsaki drugi
statusni spremembi ter vsaki drugi spremembi, ki bi lahko vplivala na
izpolnjevanje meril primernosti, določenih v 36. členu ZZavar-1. Obvestilu mora
priložiti izpisek iz sodnega oziroma drugega ustreznega javnega registra ali
ustrezno dokazilo o spremembi.
(5) Zavarovalni holding in mešani zavarovalni holding, ki ima
v skladu z dovoljenjem za pridobitev kvalificiranega deleža položaj ciljni
zavarovalnici nadrejene družbe, mora Agencijo za zavarovalni nadzor obvestiti v
roku petih delovnih dni o vsaki spremembi članov njegovega poslovodstva.
6. Končna določba
16. člen
(prenehanje veljavnosti sklepa)
Z dnem začetka veljavnosti tega sklepa preneha veljati Sklep
o imetnikih kvalificiranih deležev zavarovalnic in pokojninskih družb (Uradni
list RS, št. 21/16).
17. člen
(uveljavitev)
Ta sklep začne veljati petnajsti dan po objavi v Uradnem
listu Republike Slovenije.
Št. 00701-2/2022-5
Ljubljana, dne 5. maja 2022
EVA 2022-1611-0026
Predsednik sveta
Agencije za zavarovalni nadzor
mag. Gorazd Čibej

Priloga
1: Splošne informacije in dokumentacija
Priloga
2: Vprašalnik k zahtevi za izdajo dovoljenja za pridobitev kvalificiranega
deleža
Priloga
3: Obrazec FIN-POL k zahtevi za izdajo dovoljenja za pridobitev kvalificiranega
deleža