I. SPLOŠNE DOLOČBE
1. člen
(vsebina)
(1) Ta uredba določa obveznost plačevanja okoljske
dajatve za onesnaževanje zraka (v nadaljnjem besedilu: okoljska dajatev) z
emisijo ogljikovega dioksida (v nadaljnjem besedilu: CO2) v zrak pri
zgorevanju goriva, zavezance za okoljsko dajatev ter njene plačnike, osnovo za
obračunavanje okoljske dajatve, njeno višino in način njenega obračunavanja,
odmere ter plačevanja.
(2) Ta uredba v skladu z 2., 14. in 17. členom Direktive
Sveta 2003/96/ES z dne 27. oktobra 2003 o prestrukturiranju okvira
Skupnosti za obdavčitev energentov in električne energije (UL L št. 283 z
dne 31. 10. 2003, str. 51), zadnjič spremenjene z Direktivo Sveta
2004/75/ES z dne 29. aprila 2004 o spremembi Direktive Sveta 2003/96/ES
glede možnosti Cipra za uporabo začasnih izjem ali znižanih stopenj obdavčitve
energentov in električne energije (UL L št. 157 z dne 30. 4. 2004,
str. 100), (v nadaljnjem besedilu: Direktiva 2003/96/ES) določa tudi pogoje za
vračilo plačane okoljske dajatve, njeno oprostitev ali zmanjšanje plačila.
(3) Ta uredba v skladu s 27. členom Direktive 2009/29/ES
Evropskega parlamenta in Sveta z dne 23. aprila 2009 o spremembi Direktive
2003/87/ES z namenom izboljšanja in razširitve sistema Skupnosti za trgovanje s
pravicami do emisije toplogrednih plinov (UL L št. 140 z dne 5. 6. 2009,
str. 63) določa tudi enakovredne ukrepe za izključitev malih naprav iz
sistema Skupnosti za trgovanje s pravicami do emisije toplogrednih plinov.
(4) Ta uredba se ne uporablja za:
-       
gorivo, ki se uporablja za proizvodnjo električne energije,
-       
gorivo, ki se uporablja za druge namene kot za pogonsko gorivo ali kot
gorivo za ogrevanje,
-       
pogonsko gorivo v letalskem in pomorskem prometu ter za pogon ribiških
plovil, razen v primeru uporabe letala oziroma plovila za zasebne namene,
-       
gorivo, ki se porabi za dvojno rabo, na primer kot gorivo za ogrevanje
in hkrati za namen, ki ni pogon ali ogrevanje (poraba goriva za kemijsko
redukcijo, poraba v elektrolitičnih in metalurških procesih) in
-       
gorivo, ki se uporablja v proizvodnji nekovinskih mineralnih izdelkov.
2. člen
(pomen izrazov)
Izrazi, uporabljeni v tej uredbi, imajo naslednji pomen:
1.     
CER je enota potrjenega zmanjšanja emisij v skladu z zakonom, ki ureja
varstvo okolja;
2.     
dodeljena količina je količina emisij toplogrednih plinov, dodeljena v
posameznem letu upravljavcu male naprave, vključenemu na seznam upravljavcev in
naprav v skladu z zakonom, ki ureja varstvo okolja;
3.     
ERU je enota zmanjšanja emisij v skladu z zakonom, ki ureja varstvo
okolja;
4.     
gorivo je organska spojina z vsebnostjo ogljika, vodika, kisika in
drugih snovi v trdnem, tekočem ali plinastem stanju, ki se uporablja za
ogrevanje ali pogon motorjev ali turbin;
5.     
mala naprava je naprava, katere emisije toplogrednih plinov, ugotovljene
in preverjene v poročilu o emisijah toplogrednih plinov v vsakem letu iz
obdobja 2008 do 2010, so manjše od 25 000 ton ekvivalenta CO2, in
ima med opravljanjem dejavnosti izgorevanja nazivno vhodno toplotno moč pod 35
MW brez emisij iz biomase, njen upravljavec pa je pridobil dovoljenje za
izpuščanje toplogrednih plinov v skladu z zakonom, ki ureja varstvo okolja;
6.     
najnižja raven obdavčitve v Skupnosti je delež okoljske dajatve, ki je
enak najnižji ravni obdavčitve Skupnosti, določen v prilogi 1, ki je sestavni
del te uredbe v skladu s prilogo 1 Direktive Sveta 2003/96/ES;
7.     
naprava je premična ali nepremična tehnološka enota, za katero je
določeno, da lahko povzroča obremenitev okolja, ker v njej poteka en ali več
tehnoloških procesov in na istem kraju z njimi neposredno povezanih tehnoloških
procesov, ki lahko povzročajo obremenitev okolja;
8.     
naprava za soproizvodnjo toplote in električne energije je naprava, ki
obratuje po postopku soproizvodnje;
9.     
ogrevanje je proces, pri katerem gorivo zgoreva in se sprošča toplotna
energija ne glede na namen porabe sproščene toplotne energije;
10.  
polet v zasebne namene ali uporaba plovila v zasebne namene je
lastnikova uporaba letala oziroma plovila ali uporaba na podlagi najema oziroma
drugega naslova, ki se ne more opredeliti kot pridobitna dejavnost oziroma v
primerih, ko se ne uporablja za prevoz potnikov ali blaga oziroma ko ne gre za
opravljanje prevoznih storitev oziroma v primeru, ko letala oziroma plovila
uporabljajo državni organi;
11.  
pridobitelj goriva je pravna oseba s sedežem v Republiki Sloveniji,
samostojni podjetnik posameznik s sedežem v Republiki Sloveniji ali posameznik
s sedežem v Republiki Sloveniji, ki samostojno opravlja dejavnost, ki pridobi
gorivo v drugi državi članici Evropske unije (v nadaljnjem besedilu: EU) in ga
vnese v Republiko Slovenijo;
12.  
proizvodnja nekovinskih mineralnih izdelkov pomeni dejavnost, ki se
uvršča v poglavje »proizvodnja nekovinskih mineralnih izdelkov«, v skladu s
predpisom, ki ureja standardno klasifikacijo dejavnosti;
13.  
seznam je seznam oseb, ki imajo pravnomočno odločbo o oprostitvi plačila
okoljske dajatve za zgorevanje goriva, in oseb, ki jim je bila izdana
pravnomočna odločba o prenehanju upravičenosti do oprostitve plačila okoljske
dajatve, in je objavljen na spletni strani ministrstva, pristojnega za varstvo
okolja (v nadaljnjem besedilu: ministrstvo);
14.  
soproizvodnja je sočasna proizvodnja toplotne in električne ali mehanske
energije;
15.  
toplota je toplota v obliki pare, vroče vode, tople vode ali ohlajenih
tekočin;
16.  
uvoz goriva je vsak vnos goriva v EU iz tretjih držav oziroma s tretjih
ozemelj, če ni s to uredbo določeno drugače;
17.  
upravljavec naprave je upravljavec naprave v skladu z zakonom, ki ureja
varstvo okolja;
18.  
upravljavec male naprave je upravljavec male naprave v skladu z zakonom,
ki ureja varstvo okolja.
3. člen
(okoljska dajatev)
(1) Okoljska dajatev se plačuje zaradi onesnaževanja
zraka z emisijo CO2 pri zgorevanju goriva.
(2) Okoljska dajatev se obračunava v določenem znesku na
enoto obremenitve zraka z emisijo CO2.
(3) Osnova za obračunavanje okoljske dajatve je enota
obremenitve in je enaka emisiji 1 tone CO2.
(4) Seštevek enot obremenitve, za katerega je treba
plačati okoljsko dajatev, se ugotavlja na podlagi količine goriva, za katerega
je nastala obveznost za obračun.
(5) Seštevek enot obremenitve iz prejšnjega odstavka se
izračuna glede na vrsto goriva iz priloge 1 te uredbe.
(6) Znesek na enoto obremenitve iz prejšnjega odstavka
določi Vlada Republike Slovenije s sklepom, ki se objavi v Uradnem listu
Republike Slovenije.
(7) Okoljska dajatev je prihodek proračuna Republike
Slovenije.
(8) Količina goriva, ki je bila porabljena za
soproizvodnjo električne energije v napravi za soproizvodnjo toplote in
električne energije, se določi po enačbi iz priloge 2, ki je sestavni del te
uredbe. Količina goriva v energijskih enotah, porabljena za soproizvodnjo
električne energije v napravi za soproizvodnjo toplote in električne energije,
za plinasta goriva, trda goriva in utekočinjen zemeljski plin, je enaka
proizvedeni električni energiji, izraženi v ustrezni energijski enoti.
Proizvedena električna energija se določi na podlagi odčitkov merilnih naprav
za električno energijo.
(9) Vrste goriva, za katera se plačuje okoljska dajatev,
so določene v prilogi 1 te uredbe.
4. člen
(državne pomoči)
Ta uredba se ne uporablja za ukrepe državne pomoči, ki so
sami po sebi, zaradi z njimi povezanih pogojev ali metode njihovega
financiranja neločljivo povezani s kršitvijo prava Evropske unije, zlasti za
ukrepe pomoči, pri katerih je pogoj za dodelitev pomoči obveznost upravičenca,
da ima svoj sedež v zadevni državi članici ali da ima tam večino poslovnih
enot; vendar se dovoli zahteva, da je ob plačilu pomoči poslovna enota ali
podružnica v državi članici, ki dodeli pomoč.
5. člen
(prijava dejavnosti zavezancev oziroma plačnikov okoljske
dajatve in prijava zavezancev oziroma plačnikov najnižje ravni obdavčitve v
Skupnosti)
(1) Oseba iz drugega, tretjega in četrtega odstavka
10. člena in oseba iz 11. člena te uredbe mora Finančni upravi Republike
Slovenije (v nadaljnem besedilu: finančna uprava) prijaviti začetek, spremembo
ali prenehanje opravljanja dejavnosti, zaradi katere je zavezana obračunavati
in plačevati okoljsko dajatev, oziroma prijaviti začetek ali prenehanje
obveznosti plačila najnižje ravni obdavčitve v Skupnosti.
(2) Oseba iz prejšnjega odstavka, ki prvič postane
plačnik okoljske dajatve oziroma plačnik najnižje ravni obdavčitve Skupnosti,
mora pri finančni upravi vložiti prijavo za evidentiranje dejavnosti pred
začetkom opravljanja dejavnosti, zaradi katere je zavezana obračunavati in
plačevati okoljsko dajatev, oziroma pred začetkom plačevanja najnižje ravni
obdavčitve v Skupnosti.
(3) Imetniki dovoljenja za oproščeno rabo energentov, ki
gorivo nabavijo v režimu odloga plačila okoljske dajatve, morajo prijaviti
dejavnost v 15 dneh od prve nabave goriva brez plačila okoljske dajatve.
(4) Prenehanje opravljanja dejavnosti ali prenehanje
obveznosti plačila najnižje ravni obdavčitve v Skupnosti zaradi nepredvidenih
razlogov je treba prijaviti v treh delovnih dneh po nastanku razlogov.
(5) Obrazec za prijavo, spremembo oziroma odjavo
dejavnosti ali prijavo začetka oziroma prenehanja obveznosti plačila najnižje
ravni obdavčitve, ki je objavljen na spletni strani finančne uprave, vsebuje
podatke o:
-       
prijavitelju,
-       
vrsti prijave,
-       
vrsti vpisa in
-       
dejavnosti in obveznosti prijavitelja.
(6) Če oseba iz prvega odstavka tega člena preneha
obstajati, preneha opravljati dejavnost, oziroma zanjo preneha obveznost
plačevanja najnižje ravni obdavčitve v Skupnosti, jo finančna uprava izbriše iz
evidence na njeno zahtevo ali po uradni dolžnosti, pri tem pa hkrati odloči
tudi o zapadlih obveznostih plačila okoljske dajatve oziroma najnižje ravni
obdavčitve v Skupnosti.
6. člen
(seznam)
(1) Ministrstvo z dnem pravnomočnosti odločbe o
oprostitvi plačila okoljske dajatve na seznam vpiše naslednje podatke:
-       
firma, sedež upravljavca, davčna številka upravljavca,
-       
številka in datum izdaje dovoljenja za izpuščanje toplogrednih plinov,
-       
številka in datum izdaje odločbe o oprostitvi plačila okoljske dajatve.
(2) Ministrstvo z dnem pravnomočnosti ugotovitvene
odločbe o prenehanju upravičenosti do oprostitve plačila okoljske dajatve na
seznam iz prejšnjega odstavka vpiše številko in datum izdaje ugotovitvene
odločbe o prenehanju upravičenosti do oprostitve plačila okoljske dajatve.
7. člen
(nastanek obveznosti za obračun in plačilo okoljske dajatve)
(1) Obveznost obračuna in plačila okoljske dajatve
nastane, ko je gorivo prvič dano v promet na območju Republike Slovenije, če je
to proizvodnja goriva, ob pridobitvi goriva iz druge države članice EU ali ob
uvozu goriva, razen če je plačilo okoljske dajatve odloženo v skladu s to
uredbo. Pri uvozu goriva nastane obveznost obračuna in plačila okoljske dajatve
s sprostitvijo goriva v prosti promet ali kateri koli drug carinski postopek
ali ravnanje, pri katerem nastane carinski dolg v skladu s carinsko zakonodajo
oziroma bi nastal carinski dolg, če ne bi bila predpisana oprostitev carine.
(2) Ne glede na prejšnji odstavek nastane obveznost za
obračun okoljske dajatve za zemeljski plin takrat, ko:
-       
je zemeljski plin iz prenosnega ali distribucijskega omrežja dobavljen
končnemu odjemalcu na odjemno mesto, razen če je plačilo okoljske dajatve
odloženo v skladu s to uredbo, ali
-       
končni odjemalec pridobi ali uvozi zemeljski plin v Republiko Slovenijo,
ali mu ga na odjemno mesto dobavi dobavitelj, ki nima sedeža v Sloveniji, ali
-       
proizvajalec goriva (v nadaljnjem besedilu: proizvajalec) proizveden
zemeljski plin porabi za pokrivanje lastnih potreb ali ga dobavi drugi osebi za
njeno končno rabo.
8. člen
(odlog plačila)
(1) Plačilo okoljske dajatve se odloži za:
1.     
gorivo, ki se obravnava v režimu odloga plačila trošarine v skladu s
predpisi, ki urejajo trošarine, ali
2.     
gorivo, ki ga nabavi pravna oseba ali se dobavlja pravni osebi, ki ima
pravnomočno odločbo o oprostitvi plačila okoljske dajatve, ali
3.     
zemeljski plin, ki ga dobavi oseba iz četrtega odstavka 10. člena te
uredbe imetniku dovoljenja za oproščeno rabo energentov, ki je izdano v skladu
s predpisi, ki urejajo trošarine, in ga ta porabi za namene, opredeljene v
dovoljenju za oproščeno rabo energentov.
(2) Okoljska dajatev, plačilo katere je odloženo v
skladu s prejšnjim odstavkom, zapade v plačilo:
1.     
ko za gorivo iz 1. točke prejšnjega odstavka nastane obveznost za
obračun trošarine ali bi zanj nastala obveznost za obračun trošarine, če ne bi
bila predpisana oprostitev plačila trošarine,
2.     
ko je gorivo iz 2. ali 3. točke prejšnjega odstavka uporabljeno ali
3.     
za gorivo iz 2. točke prejšnjega odstavka, ki je na zalogi ali
uporabljeno od datuma, ko so nastali razlogi za prenehanje upravičenosti do
oprostitve plačila okoljske dajatve v skladu z določbami 24. člena te uredbe.
9. člen
(oprostitev plačila)
(1) Plačilo okoljske dajatve se oprosti za gorivo, ki se
izvozi ali iznese iz Republike Slovenije, ne glede na to, ali je proizvedeno v
Republiki Sloveniji, pridobljeno iz drugih držav članic EU ali uvoženo.
(2) Plačilo okoljske dajatve se oprosti za gorivo, ki se
rabi v napravi in mali napravi, za katero ima upravljavec pravnomočno odločbo o
oprostitvi plačila okoljske dajatve.
(3) Oprostitev plačila okoljske dajatve iz prejšnjega
odstavka se nanaša na količino goriva, ki je izkazana v poročilu o emisijah
toplogrednih plinov v skladu z zakonom, ki ureja varstvo okolja.
(4) Plačilo okoljske dajatve iz drugega odstavka tega
člena se oprosti pod pogojem, da upravljavec naprave ali male naprave plača za
predmetno rabo goriva najnižjo raven obdavčitve v Skupnosti, določeno v prilogi
1 te uredbe. Pogoj o plačilu najnižje ravni obdavčitve v Skupnosti velja tudi v
primeru vračila že plačane okoljske dajatve v skladu s tretjo alinejo 15. člena
te uredbe.
(5) Če se gorivo uporablja v soproizvodnji, velja pogoj
glede plačila najnižje ravni obdavčitve v Skupnosti le za količino goriva, ki
se uporabi za proizvodnjo toplote.
(6) Šteje se, da je pogoj o plačilu najnižje ravni
obdavčitve v Skupnosti iz četrtega odstavka tega člena izpolnjen, če je
zavezanec za gorivo, porabljeno v napravi in mali napravi, na katero se nanaša
pravnomočna odločba o oprostitvi plačila okoljske dajatve, plačal delež
okoljske dajatve ali trošarine v višini najnižje ravni obdavčitve v Skupnosti,
določene v prilogi 1 te uredbe.
(7) Upravljavec naprave in male naprave, ki ima
pravnomočno odločbo o oprostitvi plačila okoljske dajatve, vodi evidenco o
vrsti in porabi goriva.
10. člen
(zavezanec za plačilo in plačnik okoljske dajatve)
(1) Zavezanec za plačilo okoljske dajatve je fizična ali
pravna oseba ali samostojni podjetnik posameznik oziroma posameznik, ki
samostojno opravlja svojo dejavnost s sedežem v Republiki Sloveniji, ki v
Republiki Sloveniji rabi gorivo.
(2) Zavezancu okoljsko dajatev zaračunava in vplačuje v
proračun plačnik okoljske dajatve, ki daje gorivo v promet in je:
-       
proizvajalec ali
-       
pridobitelj goriva.
(3) Zavezanec sam obračunava in plačuje v proračun
okoljsko dajatev za gorivo, ki ga sam pridobi iz druge države članice EU za
gorivo, ki ga sam proizvede, in za gorivo, ki ga je nabavil v odlogu plačila
okoljske dajatve v skladu s to uredbo.
(4) Ne glede na drugi odstavek tega člena je zavezanec
za plačilo okoljske dajatve za zemeljski plin:
-       
dobavitelj zemeljskega plina s sedežem v Republiki Sloveniji, ki dobavi
zemeljski plin iz prenosnega ali distribucijskega omrežja končnim odjemalcem v
Republiki Sloveniji, ali
-       
končni odjemalec, ki v okviru opravljanja dejavnosti zemeljski plin iz
omrežja za svojo končno rabo pridobi v državah članicah EU ali ga uvozi ali mu
ga dobavi dobavitelj, ki nima sedeža v Republiki Sloveniji, ali
-       
proizvajalec, ki proizvedeni zemeljski plin porabi za lastne potrebe ali
ga dobavi drugi osebi za njeno končno rabo, ali
-       
imetnik dovoljenja za oproščeno rabo energentov, izdanega v skladu s
predpisi, ki urejajo trošarine, če prejme zemeljski plin od osebe iz prve ali
tretje alineje tega odstavka.
11. člen
(zavezanec za plačilo in plačnik najnižje ravni obdavčitve v
Skupnosti)
(1) Zavezanec za plačilo najnižje ravni obdavčitve v
Skupnosti je upravljavec naprave ali male naprave iz četrtega odstavka 9. člena
te uredbe, ki ima pravnomočno odločbo o oprostitvi plačila okoljske dajatve in
je hkrati v skladu s predpisi, ki urejajo trošarine, oproščen plačila trošarine
za predmetno rabo goriva.
(2) Zavezanec sam obračunava in plačuje v proračun
najnižjo raven obdavčitve v Skupnosti za gorivo, za katerega mora obračunati in
plačati najnižjo raven obdavčitve v Skupnosti.
12. člen
(nastanek obveznosti za obračun in plačilo okoljske dajatve
pri uvozu goriva)
(1) Okoljsko dajatev zaradi zgorevanja goriva pri uvozu
goriva obračunava finančna uprava. Okoljska dajatev se obračunava in plačuje v
skladu s carinsko zakonodajo, kot da bi bila uvozna dajatev, razen v primerih,
ko je plačilo okoljske dajatve odloženo v skladu s to uredbo.
(2) Finančna uprava obračuna okoljsko dajatev pri
ponovnem uvozu goriva, če ta dajatev ni bila plačana pred izvozom goriva
ali pa je bila plačana in je zanjo uveljavljeno vračilo v skladu s prvo alinejo
15. člena te uredbe.
13. člen
(obveznosti plačnika okoljske dajatve)
(1) Zavezanec iz drugega, tretjega in četrtega odstavka
10. člena te uredbe predloži mesečni obračun okoljske dajatve za davčno
obdobje, ki je koledarski mesec.
(2) Oseba iz prejšnjega odstavka v svojih evidencah vodi
podatke po vrstah goriva, na podlagi katerih obračunava okoljsko dajatev.
(3) Oseba iz prvega odstavka tega člena na podlagi
evidenc iz prejšnjega odstavka sestavi mesečni obračun okoljske dajatve na
obrazcu za mesečni obračun okoljske dajatve, ki je objavljen na spletni strani
finančne uprave, in ki ga predloži finančni upravi do 25. dne v mesecu po
poteku davčnega obdobja.
(4) Mesečni obračun iz prejšnjega odstavka vsebuje:
-       
identifikacijske podatke zavezanca za obračun okoljske dajatve,
-       
davčno obdobje,
-       
količino in vrsto goriva, za katero je nastala obveznost za obračun,
-       
količino in vrsto goriva, ki ga je oseba iz prejšnjega odstavka prodala
pravni osebi, ki ima pravnomočno odločbo o oprostitvi plačila okoljske dajatve,
ali imetniku dovoljenja za oproščeno rabo energentov in za to količino ne
obračuna okoljske dajatve, ali ga zavezanec iz prvega odstavka 10. člena
te uredbe uporabi v napravi, za katero ima pravnomočno odločbo o oprostitvi
plačila okoljske dajatve,
-       
količino in vrsto goriva, ki je bila pridobljena ali proizvedena in v
davčnem obdobju iznesena ali izvožena iz območja EU,
-       
količino goriva, ki ga je zavezanec iz prvega odstavka 10. člena te
uredbe, ki je hkrati plačnik okoljske dajatve, porabil za namene iz četrtega
odstavka 1. člena te uredbe, in
-       
končni znesek obračunane okoljske dajatve.
(5) Oseba iz prvega odstavka tega člena finančni upravi
predloži mesečni obračun okoljske dajatve iz tretjega odstavka tega člena ne
glede na to, ali v obračunskem obdobju nastane obveznost za plačilo okoljske
dajatve ali ne.
(6) Oseba iz prvega odstavka tega člena obračunano
okoljsko dajatev plača do zadnjega delovnega dne naslednjega meseca po poteku
davčnega obdobja.
(7) Zavezanec iz drugega, tretjega in četrtega odstavka
10. člena te uredbe, ki gorivo proda osebam, ki imajo pravnomočno odločbo
o oprostitvi plačila okoljske dajatve, ali imetniku dovoljenja za oproščeno
rabo energentov, ali ga uporabi sam, če gre za osebo, ki ima pravnomočno
odločbo o oprostitvi plačila okoljske dajatve ali dovoljenje za oproščeno rabo
energentov, finančni upravi poleg obračuna iz četrtega odstavka tega člena
predloži tudi mesečni pregled prodaje goriva osebam, ki imajo odločbo o
oprostitvi plačila okoljske dajatve ali dovoljenje za oproščeno rabo
energentov. Obrazec mesečnega pregleda prodaje goriva je objavljen na spletni
strani finančne uprave.
(8) Mesečni pregled prodaje goriva osebam, ki imajo
pravnomočno odločbo o oprostitvi ali dovoljenje za oproščeno rabo energentov iz
prejšnjega odstavka, vsebuje:
-       
podatke o osebi, ki ima pravnomočno odločbo o oprostitvi plačila
okoljske dajatve ali dovoljenje za oproščeno rabo energentov, in
-       
vrsto in količino goriva, ki je bila dobavljena osebi s pravnomočno
odločbo o oprostitvi plačila okoljske dajatve ali imetniku dovoljenja za
oproščeno rabo energentov, brez obračunane okoljske dajatve.
(9) Dobavitelj zemeljskega plina obračuna okoljsko
dajatev za dobavljeno količino zemeljskega plina končnim odjemalcem v davčnem
obdobju, ki je koledarski mesec. Dobavitelj zemeljskega plina lahko za
odjemalce, ki jim merilne naprave dobave ne odčitavajo v davčnem obdobju,
obračunava okoljsko dajatev na podlagi predvidene mesečne dobave. Za naknadno
ugotovljene dejansko dobavljene količine zemeljskega plina, ki se nanašajo na
pretekla davčna obdobja, dobavitelj zemeljskega plina opravi poračun okoljske
dajatve v mesečnem obračunu okoljske dajatve za mesec, v katerem ugotovi
dejansko dobavljene količine zemeljskega plina.
14. člen
(obveznosti zavezanca za plačilo najnižje ravni obdavčitve v
Skupnosti)
(1) Zavezanec iz 11. člena te uredbe predloži mesečni
obračun okoljske dajatve za davčno obdobje, ki je koledarski mesec.
(2) Obveznost obračuna in plačila najnižje ravni
obdavčitve v Skupnosti za gorivo, ki se uporablja v napravi ali mali napravi,
nastane ob nabavi goriva.
(3) Oseba iz prvega odstavka tega člena v svojih
evidencah vodi podatke po vrstah goriva, na podlagi katerih obračunava najnižjo
raven obdavčitve v Skupnosti.
(4) Oseba iz prvega odstavka tega člena na podlagi
evidenc iz prejšnjega odstavka sestavi mesečni obračun najnižje ravni
obdavčitve v Skupnosti na obrazcu za mesečni obračun okoljske dajatve, ki je
objavljen na spletni strani finančne uprave, in ga predloži finančni upravi do
25. dne v mesecu po poteku davčnega obdobja.
(5) Ne glede na četrti odstavek prejšnjega člena mesečni
obračun iz prejšnjega odstavka vsebuje naslednje podatke:
-       
identifikacijske podatke zavezanca za obračun najnižje ravni obdavčitve
v Skupnosti,
-       
davčno obdobje,
-       
količino in vrsto goriva, za katerega je bila obračunana najnižja raven
obdavčitve v Skupnosti in
-       
končni znesek obračunane najnižje ravni obdavčitve v Skupnosti.
(6) Oseba iz prvega odstavka tega člena predloži
finančni upravi mesečni obračun najnižje ravni obdavčitve v Skupnosti iz
četrtega odstavka tega člena ne glede na to, ali v obračunskem obdobju nastane
obveznost za plačilo najnižje ravni obdavčitve v Skupnosti ali ne.
(7) Oseba iz prvega odstavka tega člena plača obračunano
najnižjo raven obdavčitve v Skupnosti do zadnjega delovnega dne naslednjega
meseca po poteku davčnega obdobja.
(8) Za izračun količine goriva, ki je bilo uporabljeno
za proizvodnjo toplote v soproizvodnji, se uporabi metodologija iz priloge 2 te
uredbe ali podatek, ki ga je upravljavec naprave ali male naprave na podlagi
predpisa, ki ureja sporočanje podatkov in dokumentov izvajalcev energetske
dejavnosti, poslal Agenciji za energijo.
(9) Če zavezanec iz 11. člena te uredbe količine goriva,
za katero bo v davčnem obdobju upravičen do vračila trošarine, ne pozna, v
davčnem obdobju obračuna najnižjo raven obdavčitve v Skupnosti na podlagi
predvidene količine goriva, do katere bo upravičen do vračila trošarine, ali na
podlagi zadnjih znanih podatkov o deležu goriva, do katerega je bil zavezanec
upravičen v preteklem koledarskem letu. Za naknadno ugotovljene dejanske
trošarine oproščene količine goriva zavezanec opravi poračun najnižje ravni
obdavčitve v Skupnosti v mesečnem obračunu za mesec, v katerem ugotovi dejanske
količine goriva, oproščene plačila trošarine.
15. člen
(vračilo okoljske dajatve)
Pravico do vračila plačane okoljske dajatve ima:
-       
pravna oseba ali samostojni podjetnik posameznik za gorivo, ki ga iznese
v druge države članice EU ali izvozi, če dokaže, da je bila okoljska dajatev
plačana in je bilo gorivo izneseno z območja Republike Slovenije ali izvoženo z
območja EU,
-       
zavezanec iz prvega odstavka 10. člena te uredbe, ki je gorivo, za
katero je bila okoljska dajatev plačana, porabil za namene, za katere se
okoljska dajatev ne plačuje,
-       
pravna oseba, ki ima pravnomočno odločbo o oprostitvi plačila okoljske
dajatve za gorivo, ki ga je v obdobju, ko je imela pravnomočno odločbo o oprostitvi
plačila okoljske dajatve, nabavila in porabila s plačano okoljsko dajatvijo,
-       
oseba, ki je utekočinjeni zemeljski plin, za katerega je obračunala
okoljsko dajatev, vnesla v omrežje zemeljskega plina.
16. člen
(uveljavljanje vračila okoljske dajatve)
(1) Upravičenec za vračilo plačane okoljske dajatve iz
prejšnjega člena vloži pri finančni upravi zahtevek za vračilo plačane okoljske
dajatve na obrazcu, ki je objavljen na spletni strani finančne uprave.
(2) Zahtevek za vračilo plačane okoljske dajatve iz
prejšnjega odstavka vsebuje podatke o:
-       
vlagatelju zahtevka,
-       
količini, vrsti goriva in datumu plačila okoljske dajatve za gorivo, za
katero se uveljavlja vračilo okoljske dajatve.
(3) Pravico do vračila plačane okoljske dajatve lahko
upravičenec iz prejšnega člena uveljavlja še tri mesece po poteku koledarskega
leta, v katerem je nastal razlog za vračilo okoljske dajatve.
(4) Pri izračunu zneska za vračilo okoljske dajatve se
uporabi znesek okoljske dajatve, veljaven na dan, ko je bila okoljska dajatev obračunana,
oziroma znesek okoljske dajatve na dan nabave goriva, naveden na računu, s
katerim upravičenec dokazuje, da je gorivo nabavil s plačano okoljsko
dajatvijo.
17. člen
(vračilo plačane najnižje ravni obdavčitve v Skupnosti)
(1) Pravico do vračila najnižje ravni obdavčitve v
Skupnosti ima oseba iz prvega odstavka 11. člena te uredbe, ki je za gorivo, za
katero je plačala najnižjo raven obdavčitve v Skupnosti, plačala okoljsko
dajatev.
(2) Upravičenec do vračila najnižje ravni obdavčitve v
Skupnosti iz prejšnjega odstavka vloži pri finančni upravi zahtevek za vračilo
plačane najnižje ravni obdavčitve v Skupnosti na obrazcu, ki je objavljen na
spletni strani finančne uprave.
(3) Zahtevek za vračilo najnižje ravni obdavčitve v
Skupnosti iz prejšnjega odstavka vsebuje podatke o:
-       
zavezancu za plačilo najnižje ravni obdavčitve v Skupnosti, ki je vložil
zahtevek,
-       
količini, vrsti goriva in datumu plačila okoljske dajatve za gorivo, za
katero se uveljavlja vračilo najnižje ravni obdavčitve v Skupnosti,
-       
dokazilo o plačilu okoljske dajatve za gorivo, za katero se uveljavlja
vračilo najnižje ravni obdavčitve v Skupnosti in
-       
izjavo, da za gorivo vlagatelj ni in ne bo zahteval vračila okoljske
dajatve.
(4) Pravico do vračila plačane najnižje ravni obdavčitve
v Skupnosti lahko upravičenec iz prvega odstavka tega člena uveljavlja še tri
mesece po poteku koledarskega leta, v katerem je nastal vzrok za vračilo
plačane najnižje ravni obdavčitve v Skupnosti.
18. člen
(letni obračun okoljske dajatve za osebe s seznama oseb, ki
so upravičene do oprostitve plačila okoljske dajatve)
(1) Pravna oseba, ki je na seznamu iz 6. člena te
uredbe, vodi v svojih evidencah podatke o vrsti in količini porabljenega goriva
in finančni upravi predloži letni obračun okoljske dajatve.
(2) Oseba iz prejšnjega odstavka na podlagi evidenc iz
prejšnjega odstavka sestavi letni obračun okoljske dajatve na obrazcu za letni
obračun okoljske dajatve, ki je objavljen na spletnih straneh finančne uprave,
in ga predloži finančni upravi do 25. aprila tekočega leta za preteklo
koledarsko leto.
(3) Letni obračun okoljske dajatve iz prejšnjega
odstavka vsebuje naslednje podatke:
-       
obdobje, na katero se nanaša obveznost plačila okoljske dajatve,
-       
letni obračun okoljske dajatve za gorivo, porabljeno zunaj naprav in malih
naprav,
-       
letni obračun okoljske dajatve za obveznosti male naprave, ugotovljene v
poročilu o emisijah toplogrednih plinov,
-       
znesek prejetih javnih sredstev iz občinskih, državnih, mednarodnih ali
drugih javnih virov, prejetih za iste namene, kot je oprostitev plačila
okoljske dajatve za zgorevanje goriva.
(4) Evidenco iz prvega odstavka tega člena hrani
zavezanec iz prvega odstavka tega člena deset let od dneva zadnjega nakupa
goriva.
(5) Zavezanec iz prvega odstavka tega člena obračunano
okoljsko dajatev plača do zadnjega delovnega dne meseca, v katerem predloži
letni obračun okoljske dajatve iz drugega odstavka tega člena.
(6) Ministrstvo pošlje finančni upravi podatke iz tretje
alineje tretjega odstavka tega člena do 20. aprila tekočega leta.
19. člen
(oprostitev plačila okoljske dajatve za rabo goriva v mali
napravi)
(1) Upravljavec male
naprave, ki mu je Evropska komisija odobrila izključitev iz sistema Skupnosti
za trgovanje s pravicami do emisije toplogrednih plinov v skladu z zakonom, ki
ureja varstvo okolja, je upravičen do oprostitve plačila okoljske dajatve za
enote obremenitve do višine dodeljene količine.
(2) Oseba iz prejšnjega
odstavka plača za vsako enoto obremenitve, ki presega dodeljene količine,
okoljsko dajatev po tej uredbi. Obveznost
plačila lahko poravna tudi z nakazilom ustrezne količine emisijskih kuponov na
državni račun Republike Slovenije v registru Unije v skladu z zakonom, ki ureja
varstvo okolja. Nakazane emisijske kupone nacionalni administrator razveljavi v
skladu z zakonom, ki ureja varstvo okolja.
(3) Oseba iz prvega
odstavka tega člena lahko obveznost iz drugega odstavka tega člena preloži na
naslednje leto, če skupna razlika med emisijami toplogrednih plinov,
ugotovljenimi iz poročila o emisijah toplogrednih plinov, in dodeljenimi
količinami od leta 2021 dalje ne presega 20 odstotkov
dodeljene količine iz leta 2021, pri čemer mora biti celotna obveznost iz
drugega odstavka tega člena izpolnjena najpozneje do 30. aprila tekočega leta, ki sledi zadnjemu letu trgovalnega
obdobja.
(4) Če oseba iz prvega
odstavka tega člena obveznost iz drugega odstavka tega člena poravna s plačilom
okoljske dajatve in povprečna cena emisijskih kuponov na trgu ogljika presega
ceno ene enote obremenitve za več kot 30 odstotkov,
plača oseba iz prvega odstavka tega člena okoljsko dajatev v višini povprečne
cene emisijskih kuponov, ki jo izračuna in objavi ministrstvo na svoji spletni
strani do 28. februarja tekočega leta.
Ministrstvo povprečno ceno izračuna kot količnik med zneskom prilivov iz prodaje
emisijskih kuponov na dražbi v državni proračun, ki so bili v preteklem letu
doseženi s prodajo emisijskih kuponov, in količino teh emisijskih kuponov v
skladu z zakonom, ki ureja varstvo okolja.
(5) Oseba iz prvega
odstavka tega člena sestavi obračun obveznosti iz drugega odstavka tega člena
na podlagi poročila o emisijah toplogrednih plinov v skladu z zakonom, ki ureja
varstvo okolja.
(6) Obračun obveznosti
iz prejšnjega odstavka in način izpolnitve obveznosti sta del poročila o
emisijah toplogrednih plinov v skladu z zakonom, ki ureja varstvo okolja.
(7) Oseba iz prvega
odstavka tega člena plača okoljsko dajatev iz drugega odstavka tega člena ali
nakaže emisijske kupone, najpozneje do 30. aprila
tekočega leta za preteklo leto.
20. člen
(letni obračun okoljske dajatve za obveznosti male naprave,
ugotovljene v poročilu o emisijah toplogrednih plinov)
(1) Upravljavec male
naprave, pri katerem iz poročila o emisijah toplogrednih plinov izhaja
obveznost plačila okoljske dajatve za preteklo leto, finančni upravi do 25. aprila tekočega leta predloži letni obračun
okoljske dajatve za uporabo goriva v mali napravi na obrazcu za letni obračun
okoljske dajatve, ki je objavljen na spletni strani finančne uprave.
(2) Če oseba iz prvega
odstavka prejšnjega člena ne izpolni obveznosti iz drugega in tretjega odstavka
prejšnjega člena do roka iz šestega odstavka prejšnjega člena, plača okoljsko
dajatev za celotno količino emisij toplogrednih plinov, ugotovljeno v poročilu
iz četrtega odstavka prejšnjega člena. Letni obračun okoljske dajatve predloži
na obrazcu iz prejšnjega odstavka finančni upravi do 10. maja tekočega leta za preteklo leto in plača okoljsko
dajatev do 20. maja tekočega leta.
(3) Letni obračun
okoljske dajatve iz prvega in drugega odstavka tega člena vsebuje naslednje
podatke:
-       
obdobje, na katero se nanaša obveznost plačila okoljske dajatve,
-       
enote obremenitve, za katere se obračuna okoljska dajatev, in
-       
znesek okoljske dajatve za plačilo.
(4) Podatke za letni
obračun okoljske dajatve na podlagi prvega odstavka tega člena ministrstvo
pošlje finančni upravi do 20. aprila
tekočega leta za preteklo leto in do 10. maja
tekočega leta za obračun okoljske dajatve iz drugega odstavka tega člena.
(5) Finančna uprava do
30. junija tekočega leta obvesti
ministrstvo o plačani okoljski dajatvi, če je bila poravnava obveznosti iz
drugega odstavka prejšnjega člena opravljena s plačilom okoljske dajatve.
21. člen
(oprostitev plačila okoljske dajatve in predpisi o državnih
pomočeh)
(1) Oprostitev plačila
okoljske dajatve iz drugega odstavka 9. člena te uredbe in vračilo iz tretje
alineje 15. člena se dodeljujeta v skladu s 44. členom Uredbe Komisije (EU) št. 651/2014 z dne 17. junija
2014 o razglasitvi nekaterih vrst pomoči za združljive z notranjim trgom pri
uporabi členov 107 in 108 Pogodbe (UL L št. 187 z dne 26. 6. 2014,
str. 1), zadnjič spremenjene z Uredbo Komisije (EU) 2020/972 z dne 2. julija 2020 o spremembi Uredbe (EU) št.
1407/2013 v zvezi s podaljšanjem njene veljavnosti in o spremembi uredbe (EU)
št. 651/2014 v zvezi s podaljšanjem njene veljavnosti in ustreznimi
prilagoditvami (UL L št. 215 z dne 7. 7. 2020, str 3),
(v nadaljnjem besedilu: Uredba 651/2014/EU).
(2) Do oprostitve
plačila ali vračila že plačane okoljske dajatve iz prejšnjega odstavka je
upravičen upravljavec, ki izpolnjuje naslednje pogoje:
-       
ni podjetje iz tretjega odstavka tega člena,
-       
ni prejemnik preveč izplačane pomoči po pravilu de minimis ali
državne pomoči, kar mora izhajati iz uradne evidence ministrstva, pristojnega
za finance, v času izdaje odločbe,
-       
na dan vložitve vloge nima neporavnanih zapadlih davčnih obveznosti in
drugih denarnih nedavčnih obveznosti v skladu z zakonom, ki ureja finančno
upravo, če vrednost teh zapadlih neplačanih obveznosti ne presega 50 eurov, kar
mora izhajati iz uradne evidence finančne uprave, v času izdaje odločbe,
-       
je predložil vse obračune davčnih odtegljajev za dohodke iz delovnega
razmerja za zadnji dve leti do dneva vložitve vloge, kar mora izhajati iz
uradne evidence finančne uprave,
-       
v zvezi s stroški porabe goriva, ki je predmet oprostitve plačila
okoljske dajatve po tej uredbi, do dneva vložitve vloge ni prejel nobenih
drugih javnih sredstev iz občinskih, državnih, mednarodnih ali drugih javnih
virov in
-       
ima pravnomočno dovoljenje za izpuščanje toplogrednih plinov.
(3) Do oprostitve
plačila ali vračila že plačane okoljske dajatve iz prvega odstavka tega člena
ni upravičeno:
-       
podjetje iz sektorja ribištva in ribogojstva,
-       
podjetje, ki bi oprostitev plačila okoljske dajatve namenilo za lažje
zaprtje nekonkurenčnih premogovnikov, kakor jo določa Sklep Sveta št.
2010/787/EU z dne 10. decembra 2010 o
državnih pomočeh za lažje zaprtje nekonkurenčnih premogovnikov (UL L št. 336 z
dne 21. 12. 2010,
str. 24),
-       
podjetje v težavah v skladu z 18. točko 2. člena Uredbe 651/2014/EU ali
-       
podjetje, ki je naslovnik neporavnanega naloga za izterjavo zaradi
predhodne odločbe Evropske komisije, ki je pomoč razglasila za nezakonito in
nezdružljivo s skupnim trgom.
(4) Upravljavec iz drugega odstavka 9. člena in tretje
alineje 15. člena te uredbe mora spremljati višino državne pomoči tako, da vodi
evidenco o oprostitvi plačila okoljske dajatve v spletni aplikaciji
ministrstva, s katero izračuna višino državne pomoči v eurih. Višino državne
pomoči sporoči ministrstvu vsako leto najpozneje do 31. marca tekočega leta
za preteklo koledarsko leto.
22. člen
(vloga za odločbo o oprostitvi plačila okoljske dajatve)
(1) Vloga za oprostitev plačila okoljske dajatve se
vloži pisno na obrazcu, ki je objavljen na spletni strani ministrstva, in
vsebuje naslednje podatke:
-       
naslov in firmo upravljavca naprave ter lokacijo naprave,
-       
izjavo upravljavca o izpolnjevanju pogojev iz druge in tretje alineje
tretjega odstavka prejšnjega člena in pete alineje drugega odstavka prejšnjega
člena, ki ne sme biti starejša od 30 dni, in
-       
dokazilo o plačilu, oprostitvi plačila ali neplačilu trošarine za rabo
goriva v napravi ali mali napravi v skladu s predpisi, ki urejajo trošarine.
(2) Upravljavec, ki ima pravnomočno dovoljenje za
izpuščanje toplogrednih plinov, vloži vlogo za oprostitev plačila okoljske
dajatve iz prejšnjega odstavka v 30 dneh po pravnomočnosti tega dovoljenja.
(3) V skladu s prejšnjim odstavkom ravna tudi
upravljavec v primeru pridobitve pravnomočne odločbe o spremembi dovoljenja za
izpuščanje toplogrednih plinov zaradi spremembe upravljavca.
(4) Upravljavec vloži vlogo za spremembo odločbe o
oprostitvi plačila okoljske dajatve najmanj 60 dni pred nameravano spremembo
uporabe goriva v napravi. Vloga za spremembo odločbe o oprostitvi plačila
okoljske dajatve vsebuje podatke iz prvega odstavka tega člena.
23. člen
(odločba o oprostitvi plačila okoljske dajatve)
(1) Ministrstvo na
podlagi vloge iz prvega odstavka prejšnjega člena in ob izpolnjevanju pogojev
iz drugega odstavka 21. člena te uredbe izda odločbo o oprostitvi plačila
okoljske dajatve za obdobje do 31. decembra
2023.
(2) Ministrstvo v
odločbi upravljavcu določi obveznost plačila vsaj najnižje ravni obdavčitve v
Skupnosti v skladu s četrtim in petim odstavkom 9. člena te uredbe.
(3) Ministrstvo
upravljavca v odločbi tudi seznani, da je prejemnik državne pomoči v višini
oprostitve plačila okoljske dajatve na podlagi sheme državne pomoči v skladu s
44. členom Uredbe 651/2014/EU.
(4) Upravljavec o vsaki
spremembi dejstev v zvezi z izpolnjevanjem pogojev iz drugega odstavka 21.
člena te uredbe nemudoma pisno obvesti ministrstvo, kar dokazuje s potrdilom o
oddani pošiljki.
(5) Ne glede na
prejšnji odstavek upravljavec vsako leto preveri upravičenost do oprostitve
plačila glede izpolnjevanja vseh pogojev za oprostitev plačila okoljske dajatve
in do konca februarja tekočega leta o tem pisno obvesti ministrstvo, kar
dokazuje s potrdilom o oddani pošiljki.
24. člen
(prenehanje upravičenosti do oprostitve plačila okoljske
dajatve)
(1) Upravljavec iz drugega odstavka 21. člena te uredbe
ni več upravičen do oprostitve plačila okoljske dajatve, če:
-       
ne vodi evidence iz sedmega odstavka 9. člena in četrtega odstavka 21.
člena te uredbe,
-       
gorivo, ki ga je nabavil brez plačila okoljske dajatve, proda tretji
osebi in v predpisanem roku ne predloži obračuna okoljske dajatve,
-       
v izjavah o izpolnjevanju pogojev iz prvega odstavka 22. člena te uredbe
navede nepopolne, netočne ali napačne podatke, ali
-       
ne izpolnjuje več pogojev iz drugega odstavka 21. člena te uredbe
ali obveznosti iz petega odstavka prejšnjega člena.
(2) Ministrstvo v primeru iz prejšnjega odstavka izda
odločbo, s katero ugotovi, kdaj so nastopili razlogi za prenehanje
upravičenosti do oprostitve plačila okoljske dajatve.
(3) Upravljavec iz prvega odstavka tega člena od pravnomočnosti
odločbe o prenehanju oprostitve plačila okoljske dajatve ni več upravičen do
oprostitve plačila okoljske dajatve.
(4) Upravljavec, ki mu je odločba o oprostitvi plačila
okoljske dajatve prenehala veljati na podlagi prvega odstavka tega člena, ima v
primeru ponovnega izpolnjevanja pogojev iz drugega odstavka 21. člena te uredbe
pravico do pridobitve odločbe o oprostitvi plačila okoljske dajatve v
naslednjem koledarskem letu, razen, če je bilo ugotovljeno, da je v izjavah o
izpolnjevanju pogojev iz prvega odstavka 22. člena navajal nepopolne, netočne
ali napačne podatke.
25. člen
(odmera okoljske dajatve v primeru prenehanja upravičenosti
do oprostitve plačila okoljske dajatve)
(1) Upravljavcu naprave, ki mu je bila izdana
ugotovitvena odločba o prenehanju upravičenosti do oprostitve plačila okoljske
dajatve iz drugega odstavka prejšnjega člena, nastane obveznost za obračun in
plačilo okoljske dajatve z dnem pravnomočnosti te odločbe.
(2) Finančna uprava odmeri obveznost za plačilo okoljske
dajatve za gorivo, ki je bilo nabavljeno ali uporabljeno v obdobju, ko nastopi
razlog, na podlagi katerega upravičenost do oprostitve plačila okoljske dajatve
preneha, pa vse do dneva pravnomočnosti ugotovitvene odločbe o prenehanju
upravičenosti do oprostitve plačila okoljske dajatve, oziroma za gorivo na
zalogi na dan izdaje odločbe.
(3) Okoljska dajatev se odmeri v znesku na enoto
obremenitve zraka z emisijo ogljikovega dioksida, ki je veljala na dan
pravnomočnosti odločbe o oprostitvi plačila okoljske dajatve.
II. NADZOR
26. člen
(nadzor)
Nadzor nad izvajanjem določb te uredbe opravlja finančna
uprava, razen določb 19., 21., 22., 23. in 24. člena te uredbe, nadzor katerih
opravlja ministrstvo.
III. KAZENSKE DOLOČBE
27. člen
(prekrški)
(1) Z globo od 4.000 eurov do 40.000 eurov se kaznuje
pravna oseba, samostojni podjetnik posameznik ali posameznik, ki samostojno
opravlja dejavnost, če:
-       
kot oseba iz drugega, tretjega, četrtega odstavka 10. člena in 11. člena
te uredbe ne prijavi finančni upravi, kdaj se dejavnost, zaradi katere je
zavezana obračunavati in plačevati okoljsko dajatev, začne, spremeni ali
preneha (5. člen);
-       
kot zavezanec iz drugega, tretjega ali četrtega odstavka 10. člena te
uredbe ne predloži obračuna okoljske dajatve finančni upravi do 25. dneva v mesecu
po poteku meseca, za katerega je nastala obveznost za plačilo okoljske dajatve
(tretji odstavek 13. člena);
-       
kot zavezanec iz drugega, tretjega ali četrtega odstavka 10. člena te
uredbe v mesečnem obračunu okoljske dajatve ne predloži podatkov, ki so
potrebni za obračun okoljske dajatve, ali če predloži neresnične podatke
(četrti odstavek 13. člena);
-       
kot zavezanec iz drugega, tretjega ali četrtega odstavka 10. člena te
uredbe ne plača okoljske dajatve oziroma je ne plača v predpisanem roku (šesti
odstavek 13. člena);
-       
kot zavezanec iz drugega, tretjega ali četrtega odstavka 10. člena te
uredbe, gorivo proda osebam, ki imajo pravnomočno odločbo o oprostitvi plačila
okoljske dajatve ali imetniku dovoljenja za oproščeno rabo energentov, oziroma
ga uporabi sam, če gre za osebo, ki ima pravnomočno odločbo o oprostitvi plačila
okoljske dajatve ali dovoljenje za oproščeno rabo energentov in finančni upravi
ne predloži mesečnega pregleda prodaje goriva do 25. dneva v mesecu po poteku
meseca, v katerem je gorivo prodal (sedmi odstavek 13. člena);
-       
kot zavezanec iz 11. člena te uredbe ne predloži obračuna najnižje ravni
obdavčitve v Skupnosti finančni upravi do 25. dneva v mesecu po poteku meseca,
za katerega je nastala obveznost za plačilo najnižje ravni obdavčitve v
Skupnosti (četrti odstavek 14. člena);
-       
kot zavezanec iz 11. člena te uredbe ne plača najnižje ravni obdavčitve
v Skupnosti oziroma je ne plača v predpisanem roku (sedmi odstavek 14. člena);
-       
kot oseba iz 15. člena ali prvega odstavka 17. člena te uredbe na
zahtevku za vračilo okoljske dajatve ali najnižje ravni obdavčitve v Skupnosti
predloži neresnične podatke.
-       
kot oseba iz prvega odstavka 10. člena te uredbe, ki je na seznamu iz 6.
člena te uredbe, do 25. aprila tekočega leta za preteklo leto ne predloži
letnega obračuna okoljske dajatve, ali če predloži neresnične podatke (drugi in
tretji odstavek 18. člena);
-       
kot oseba iz prvega odstavka 10. člena te uredbe, ki je na seznamu iz 6.
člena te uredbe ne plača okoljske dajatve, oziroma je ne plača v predpisanem
roku (peti odstavek 18. člena);
-       
kot oseba iz prvega odstavka 10. ćlena te uredbe, ki je na seznamu iz 6.
člena te uredbe, ne hrani evidence za letni obračun okoljske dajatve deset let
od dneva zadnjega nakupa goriva (četrti odstavek 18. člena);
-       
kot oseba s seznama iz 6. člena te uredbe ne sestavi letnega obračuna
okoljske dajatve iz tretjega odstavka 20. člena te uredbe na podlagi
poročila o emisijah toplogrednih plinov in ga do 10. maja tekočega leta za
preteklo leto ne pošlje finančni upravi, ali če predloži neresnične podatke
(drugi odstavek 20. člena);
-       
kot upravljevec ne vodi evidence iz sedmega odstavka 9. člena in
četrtega odstavka 21. člena te uredbe;
-       
kot upravljavec za pridobitev odločbe o oprostitvi plačila okoljske
dajatve v vlogi navede nepopolne, netočne ali napačne podatke (prvi odstavek
22. člena);
-       
kot upravljavec ne obvesti ministrstva o vsaki spremembi v zvezi z
izpolnjevanjem pogojev za oprostitev plačila okoljske dajatve (četrti odstavek
23. člena).
(2) Z globo od 1.200 eurov do 4.100 eurov se za prekršek
iz prejšnjega odstavka kaznuje tudi odgovorna oseba pravne osebe, odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost.

Priloga
1: Enote obremenitve in najnižja raven obdavčitve za gorivo
Priloga
2: Izračun količine goriva, ki je bila porabljena za soproizvodnjo električne
energije v napravi za soproizvodnjo toplote in električne energije

Uredba o okoljski dajatvi za onesnaževanje
zraka z emisijo ogljikovega dioksida (Uradni list RS, št. 48/18) vsebuje naslednje prehodne in
končne določbe:
»IV. PREHODNE IN KONČNE DOLOČBE
28. člen
(znesek na enoto
obremenitve)
Do uveljavitve sklepa iz šestega odstavka 3. člena te uredbe
je znesek na enoto obremenitve zraka z emisijo CO2 17,3 eura.
29. člen
(dokončanje že začetih
postopkov)
Postopki, začeti v skladu z Uredbo o okoljski dajatvi za
onesnaževanje zraka z emisijo ogljikovega dioksida (Uradni list RS, št. 22/16),
se dokončajo v skladu s to uredbo.
30. člen
(prenehanje veljavnosti
uredbe)
Z dnem uveljavitve te uredbe preneha veljati Uredba o
okoljski dajatvi za onesnaževanje zraka z emisijo ogljikovega dioksida (Uradni
list RS, št. 22/16).
31. člen
(začetek veljavnosti)
Ta uredba začne veljati 1. avgusta 2018.«.

Uredba o spremembah in dopolnitvi Uredbe o
okoljski dajatvi za onesnaževanje zraka z emisijo ogljikovega dioksida (Uradni
list RS, št. 168/20) vsebuje naslednjo prehodno in
končni določbi:
»PREHODNA IN KONČNI DOLOČBI
7. člen
(podaljšanje odločb o
oprostitvi plačila okoljske dajatve)
Ministrstvo po uradni dolžnosti podaljša veljavnost odločb o
oprostitvi plačila okoljske dajatve, izdanih za obdobje do 31. decembra
2020, ob izpolnjevanju pogojev iz spremenjenega drugega odstavka 21. člena
uredbe do 31. decembra 2023.
8. člen
(začetek uporabe)
Spremenjena 19. in 20. člen uredbe se začneta uporabljati 1. januarja 2021.
9. člen
(začetek veljavnosti)
Ta uredba začne veljati naslednji dan po objavi v Uradnem
listu Republike Slovenije.«.

Uredba o spremembi Uredbe o okoljski dajatvi
za onesnaževanje zraka z emisijo ogljikovega dioksida (Uradni list RS, št. 84/22) vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati 21. junija 2022.«.

Uredba
o spremembi Uredbe o okoljski dajatvi za onesnaževanje zraka z emisijo
ogljikovega dioksida (Uradni list RS, št. 104/22)
vsebuje naslednjo končno določbo:
»KONČNA DOLOČBA
2. člen
(začetek veljavnosti)
Ta uredba začne veljati 2. avgusta
2022.«.