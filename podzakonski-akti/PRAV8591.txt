I. SPLOŠNI DOLOČBI
1. člen
(vsebina pravilnika)
Ta pravilnik določa program strokovnega
izpita iz davčnega postopka kot posebnega upravnega postopka, sestavo in
oblikovanje izpitnih komisij, način prijave k izpitu, trajanje in način
opravljanja izpita ter izdajanje potrdil o opravljenem izpitu.
2. člen
(uporaba pravilnika)
Ta pravilnik se ne uporablja za uslužbence,
ki so dolžni opravljati strokovni izpit po pravilniku, ki ureja vsebino in
način opravljanja posebnega strokovnega izpita za davčnega inšpektorja in
davčnega izterjevalca v Davčni upravi Republike Slovenije (v nadaljnjem
besedilu: DURS).
II. STROKOVNI IZPIT IZ DAVČNEGA POSTOPKA KOT POSEBNEGA
UPRAVNEGA POSTOPKA
3. člen
(obseg izpita)
Program izpita iz davčnega postopka kot
posebnega upravnega postopka (v nadaljnjem besedilu: izpit) obsega določbe
davčnega postopka, kot posebnega upravnega postopka, ki jih uradna oseba
davčnega organa neposredno uporablja pri opravljanju dejanj v davčnem postopku.
4. člen
(pogoj za pristop k izpitu in način opravljanja
strokovnega izpita)
(1) Pogoj za pristop k izpitu iz
davčnega postopka je uspešno opravljen izpit iz splošnega upravnega postopka.
(2) Izpit obsega pisni in ustni del.
(3) Kandidat opravlja najprej pisni
del izpita. Uspešno opravljen pisni del izpita je pogoj za pristop k ustnemu
delu izpita.
(4) Kandidat ne more opravljati
pisnega in ustnega dela izpita istega dne, vendar mora ustni del izpita slediti
pisnemu najkasneje v roku 10 dni.
5. člen
(program izpita)
(1) Temeljna vsebina izpita obsega:
1.    
splošne določbe,
2.    
davčni postopek,
3.    
davčna izvršba,
4.    
mednarodno sodelovanje v davčnih zadevah,
5.    
postopek pobiranja posameznih davkov,
6.    
kazenske določbe.
(2) Program izpita se loči glede na
izobrazbo kandidata, in sicer: program za kandidate s srednjo splošno in
strokovno izobrazbo ter višjo strokovno izobrazbo (PRILOGA 1) ter program za
kandidate z visoko strokovno in univerzitetno izobrazbo oziroma izobrazbo,
pridobljeno po študijskem programu prve in druge stopnje v skladu z zakonom, ki
ureja visoko šolstvo (PRILOGA 2), ki sta sestavni del tega pravilnika.
6. člen
(podrobnejša vsebina programa)
Program je podlaga za izdelavo podrobnejših
vsebin za izpit. Podrobnejše vsebine vsebujejo pravne vire in literaturo,
potrebno za pripravo na izpit, in morajo biti dostopne vsem kandidatom.
7. člen
(priznavanje vsebin)
Izpit z enakim ali podobnim naslovom,
opravljen v okviru izobraževalnih ali drugih programov drugih institucij ali
organizacij ali organov, se prizna kot strokovni izpit iz davčnega postopka kot
posebnega upravnega postopka:
1.    
uslužbencem, ki so opravili strokovni izpit iz upravnega postopka po
Pravilniku o opravljanju strokovnega izpita iz upravnega postopka (Uradni list
RS, št. 63/03), pri tem pa so v skladu s tretjim odstavkom 3. člena tega
pravilnika opravljali izpit tudi po posebnem programu za poseben upravni
postopek;
2.    
uslužbencem, ki so opravili strokovni izpit iz upravnega postopka po
Pravilniku o opravljanju strokovnega izpita iz upravnega postopka (Uradni list
RS, št. 46/00), pri tem pa so skladno s tretjim odstavkom 3. člena tega
pravilnika opravljali izpit tudi po posebnem programu za poseben upravni
postopek;
3.    
uslužbencem, ki jim na podlagi 19. člena Uredbe o izobrazbi, ki jo
morajo imeti zaposleni za vodenje in odločanje v upravnem postopku in o
strokovnem izpitu iz upravnega postopka (Uradni list RS, št. 29/00, 66/04 in
17/06) ni bilo treba opravljati strokovnega izpita iz upravnega postopka, ker
so opravili strokovni izpit za višjo in visoko strokovno ter univerzitetno
izobrazbo, katerega sestavni del je tudi upravni postopek, oziroma so opravili
preizkus strokovne usposobljenosti za dejanja v upravnem postopku po zakonu o
pripravništvu, strokovnih izpitih in izpopolnjevanju strokovne izobrazbe
delavcev v državni upravi in pravosodju;
4.    
uslužbencem, ki so opravili pravniški državni izpit ali izpit, ki je na
podlagi zakona z njim izenačen.
III. SESTAVA IN OBLIKOVANJE IZPITNE KOMISIJE
8. člen
(imenovanje izpraševalcev za strokovni
izpit)
(1) Kandidat opravlja izpit pred
najmanj tričlansko izpitno komisijo, sestavljeno iz predsednika in članov.
(2) Člane izpitne komisije imenuje
minister, pristojen za finance, na predlog generalnega direktorja DURS.
(3) Izpraševalec na izpitu, ki je
predsednik ali član komisije, mora imeti najmanj takšno stopnjo izobrazbe, kot
je predpisana za delovno mesto, ki ga zaseda kandidat, in najmanj pet let
delovnih izkušenj.
(4) Predsednik izpitne komisije je
dolžan skrbeti za pravilnost poteka izpita.
9. člen
(zapisnikar)
(1) Zapisnikarja, ki vodi zapisnik o
poteku strokovnega izpita in opravlja druge administrativno tehnične naloge za
komisijo, imenuje generalni direktor DURS izmed delavcev, zaposlenih v davčni
upravi.
(2) Zapisnikar mora imeti najmanj
srednjo splošno oziroma srednjo strokovno izobrazbo.
10. člen
(določitev razporeda in sestave izpitnih
komisij)
(1) Izobraževalni center določi
sestavo izpitnih komisij za strokovni izpit.
(2) Obvestilo o datumu in kraju
opravljanja izpita Izobraževalni center pošlje vsem članom izpitne komisije in
zapisnikarju.
11. člen
(odsotnost)
Predsednik, član izpitne komisije ali
zapisnikar, ki izve za opravičeni razlog, zaradi katerega ne more opraviti
svoje dolžnosti izpraševalca oziroma zapisnikarja v izpitni komisiji, mora
takoj sporočiti svojo odsotnost Izobraževalnemu centru.
IV. PRIJAVA IN POSTOPEK OPRAVLJANJA IZPITA
12. člen
(izpitni roki)
(1) Izobraževalni center enkrat letno
razpiše izpitne roke za naslednje leto, na katere se kandidati sami prijavijo.
(2) Izpitni roki se razpišejo dvakrat
letno, v pomladnem in jesenskem terminu. V primeru večjega števila prijavljenih
kandidatov na isti izpitni rok se lahko razpiše še dodatni izpitni rok.
13. člen
(prijava k strokovnemu izpitu)
(1) Kandidat, ki želi opravljati
izpit, pošlje prijavo v Izobraževalni center najkasneje 60 dni pred predvidenim
izpitnim rokom.
(2) Kandidat v prijavi opredeli, na
katerem izpitnem roku želi opravljati izpit.
(3) Izobraževalni center najkasneje v
15 dneh pred predvidenim izpitnim rokom kandidatu pošlje obvestilo, v katerem
določi dan, uro in kraj izpita.
14. člen
(čas za pripravo na izpit)
(1) Kandidatu, ki opravlja izpit za V.
ali VI. stopnjo izobrazbe, pripada za pripravo na izpit 5 delovnih dni,
kandidatu, ki opravlja izpit za VII. stopnjo izobrazbe, pripada za pripravo na
izpit 6 delovnih dni.
(2) V čas za pripravo na izpit, ko ima
kandidat pravico biti odsoten z dela, so všteti dnevi, ko se kandidat udeležuje
organiziranih oblik priprav na izpit in dnevi opravljanja izpita.
15. člen
(pisni del strokovnega izpita)
(1) Pisni del izpita obsega izdelavo
praktične naloge, in sicer izdelavo konkretnega posamičnega upravnega akta ali
opis določenega postopka na podlagi dejanskega stanja na osnovi gradiva, ki ga
pripravi izpraševalec z njegovega delovnega področja v skladu s programom,
določenim s tem pravilnikom.
(2) Izpraševalec pripravi ustrezna
gradiva, na podlagi katerih kandidat izdela praktično nalogo iz svojega
delovnega področja.
(3) Izpraševalci predložijo
Izobraževalnemu centru pisno nalogo z gradivom najkasneje dva dni pred začetkom
pisnega dela izpita.
(4) Kandidat ima za izdelavo praktične
naloge na razpolago največ štiri šolske ure.
16. člen
(ustni del strokovnega izpita)
(1) Ustni del izpita sme trajati
največ 45 minut in je javen.
(2) Pri ustnem delu izpita kandidat
odgovarja na vprašanja, ki jih postavljajo izpraševalci po programu, določenem
v tem pravilniku, ter na vprašanja v zvezi s pisno nalogo.
17. člen
(potek pisnega in ustnega dela strokovnega
izpita)
(1) Pred pričetkom pisnega dela
strokovnega izpita uslužbenec Izobraževalnega centra na podlagi dokumenta s
fotografijo ugotovi istovetnost kandidata.
(2) Uslužbenec Izobraževalnega centra
izroči kandidatom naloge ter jim pojasni, da lahko ob opravljanju pisnega
strokovnega izpita uporabljajo zakone in podzakonske akte.
(3) Ustni izpit začne predsednik
izpitne komisije tako, da kandidatu obrazloži namen in potek izpita.
18. člen
(ocena pisne naloge)
(1) Pisno nalogo oceni komisija na
obrazloženi predlog člana komisije, ki je izbral pisno nalogo in jo je tudi
pregledal.
(2) Komisija oceni pisno nalogo z
opisnima ocenama »uspešno« ali »neuspešno«.
(3) K ustnemu del strokovnega izpita
lahko pristopi samo kandidat, ki je uspešno opravil pisni del.
19. člen
(ocena uspeha)
(1) Komisija na ustnem delu z opisnima
ocenama »uspešno« oziroma »neuspešno« ocenjuje kandidatovo znanje.
(2) Kandidat je izpit opravil, če je
komisija ocenila ustni del izpita z oceno »uspešno«.
(3) Če je bil z oceno »neuspešno«
ocenjen samo ustni del izpita, lahko kandidat v roku enega meseca ponovno
opravlja ustni del strokovnega izpita (v nadaljnjem besedilu: popravni izpit).
(4) Popravni izpit iz prejšnjega
odstavka se ne šteje za ponovno opravljanje strokovnega izpita.
(5) Kandidat, ki izpita ni opravil,
sme le-tega ponovno opravljati, in sicer na naslednjem razpisanem roku.
Kandidat, ki je uspešno opravil pisni del izpita, na ustnem delu pa ni bil
uspešen, pisnega dela ne opravlja ponovno.
20. člen
(ugovor)
(1) Kandidat, ki se ne strinja z oceno
izpitne komisije, lahko takoj po razglasitvi ocene vloži ugovor pri izpitni
komisiji. Ugovor kandidata se zapiše v zapisnik o opravljanju izpita.
(2) V primeru ugovora kandidat
opravlja izpit najkasneje v osmih dneh pred drugo tričlansko izpitno
komisijo, v kateri morata biti določena vsaj dva nova izpraševalca.
21. člen
(razglasitev izida strokovnega izpita)
(1) Na podlagi ocene pisnega in ustnega
dela strokovnega izpita izpitna komisija oceni, ali je kandidat izpit opravil
ali izpita ni opravil.
(2) Izid strokovnega izpita razglasi
predsednik izpitne komisije ob navzočnosti članov izpitne komisije,
zapisnikarja in kandidata takoj po končanem celotnem izpitu.
22. člen
(potrdilo o strokovnem izpitu)
(1) Kandidatu, ki je izpit opravil, se
izda potrdilo o opravljenem strokovnem izpitu. Potrdilo podpiše predsednik
izpitne komisije.
(2) Potrdilo iz prejšnjega odstavka se
vroči najkasneje v osmih dneh.
23. člen
(odstop)
(1) Kandidat se lahko najkasneje osem
dni pred izpitnim rokom odjavi od opravljanja izpita z dopisom Izobraževalnemu
centru.
(2) Če kandidat brez upravičenega
razloga določenega dne ne pristopi k opravljanju strokovnega izpita oziroma
popravnega izpita ali če odstopi, ko je že začel opravljati strokovni izpit, se
šteje, da strokovnega izpita ni opravil.
(3) O opravičenosti razlogov iz
prejšnjega odstavka, kadar kandidat ne pristopi k opravljanju strokovnega
izpita, odloči vodja Izobraževalnega centra na podlagi pisne obrazložitve
kandidata, ki jo mora ta posredovati v roku osem dni od dneva, določenega za
opravljanje strokovnega izpita.
(4) V primeru, da vodja
Izobraževalnega centra odloči, da so razlogi opravičeni, se šteje, da kandidat
ni pristopil k opravljanju strokovnega izpita. O svoji odločitvi vodja Izobraževalnega
centra pisno obvesti kandidata.
24. člen
(zapisnik)
(1) O poteku izpita se vodi zapisnik
za vsakega kandidata posebej.
(2) Zapisnik mora vsebovati osebno ime
ter naslov kandidata, davčni urad, kjer je kandidat zaposlen, sestavo komisije,
datum preizkusa znanja, vprašanja ustnega dela izpita, oceno pisnega dela,
oceno ustnega dela ter skupno oceno. Pisna naloga je priloga zapisnika.
Zapisnik podpišejo predsednik izpitne komisije, člani izpitne komisije in
zapisnikar.
25. člen
(zbirka dokumentov o kandidatu)
(1) Izobraževalni center vodi za
vsakega kandidata spis, ki vsebuje prijavo k izpitu s prilogami, izpitno
nalogo, zapisnik iz 22. člena tega pravilnika in fotokopijo potrdila o opravljenem
izpitu.
(2) Spis iz prvega odstavka tega člena
se hrani trajno.
26. člen
(plačilo za delo članov izpitne komisije)
Predsedniku in članom komisije ter
zapisnikarju pripada povračilo stroškov v zvezi z delom v komisiji ter plačilo
za delo, če se izpiti izvajajo izven rednega delovnega časa.

Priloga
1: Program strokovnega izpita iz upravnega postopka za kandidate s srednjo
splošno in strokovno izobrazbo ter višjo strokovno izobrazbo
Priloga
2: Program strokovnega izpita iz upravnega postopka za kandidate z visoko
strokovno in univerzitetno izobrazbo oziroma izobrazbo pridobljeno po
študijskem programu prve in druge stopnje v skladu z zakonom, ki ureja visoko
šolstvo

Pravilnik o vsebini in načinu opravljanja
strokovnega izpita iz davčnega postopka kot posebnega upravnega postopka
(Uradni list RS, št. 119/07)
vsebuje naslednjo končno določbo:
»KONČNA DOLOČBA
27. člen
(uveljavitev)
Ta pravilnik začne veljati naslednji dan po
objavi v Uradnem listu Republike Slovenije.«.

Pravilnik o spremembi Pravilnika o vsebini in
načinu opravljanja strokovnega izpita iz davčnega postopka kot posebnega
upravnega postopka (Uradni list RS, št. 103/10) vsebuje naslednjo končno določbo:
»2. člen
Ta pravilnik začne veljati naslednji dan po
objavi v Uradnem listu Republike Slovenije.«.