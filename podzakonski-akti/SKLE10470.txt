1. člen
(Namen in področje uporabe smernic)
(1) Evropski bančni organ je na podlagi prvega odstavka
16. člena Uredbe (EU) št. 1093/2010 Evropskega parlamenta in Sveta z dne
24. novembra 2010 o ustanovitvi Evropskega nadzornega organa (Evropski
bančni organ) in o spremembi Sklepa št. 716/2009/ES ter razveljavitvi Sklepa
Komisije 2009/78/ES dne 6. januarja 2012 objavil Smernice EBA o naprednem pristopu
za merjenje operativnega tveganja (pristop AMA) – razširitve in spremembe (v
nadaljevanju: smernice), ki so objavljene na njegovi spletni strani.
(2) Smernice iz prvega odstavka tega člena urejajo
prakse in postopke glede obravnave razširitev in sprememb naprednega pristopa
za merjenje operativnega tveganja, ki se uporablja za izračun minimalne
kapitalske zahteve za operativno tveganje.
(3) Smernice se uporabljajo za:
1.     
institucije, kot so opredeljene v 3. točki prvega odstavka 4. člena
Uredbe (EU) št. 575/2013 Evropskega parlamenta in Sveta z dne 26. junija
2013 o bonitetnih zahtevah za kreditne institucije in investicijska podjetja
ter o spremembi Uredbe (EU) št. 648/2012 (UL L št. 176 z dne 27. junija
2013, str. 1; v nadaljevanju Uredba (EU) št. 575/2013) in
2.     
pristojne organe, kot so opredeljeni v 40. točki prvega odstavka 4.
člena Uredbe (EU) št. 575/2013, kadar izvajajo nadzor nad institucijami glede
zahtev iz naslova obravnave razširitev in sprememb naprednega pristopa za
merjenje operativnega tveganja, ki se uporablja za izračun minimalne kapitalske
zahteve za operativno tveganje.
2. člen
(Vsebina sklepa in obseg uporabe smernic)
(1) S tem sklepom Banka Slovenije določa uporabo smernic
za:
1.     
banke in hranilnice, ki so v skladu z ZBan-2 pridobile dovoljenje za
opravljanje bančnih storitev v Republiki Sloveniji (v nadaljevanju banke) in
2.     
Banko Slovenije, kadar v skladu z ZBan-2 v vlogi pristojnega organa
izvaja pristojnosti in naloge nadzora nad bankami iz 1. točke tega odstavka.
(2) Banke pri obravnavi razširitev in sprememb
naprednega pristopa za merjenje operativnega tveganja v celoti upoštevajo
določbe smernic v delu, v katerem so naslovljene na banke.
(3) Banka Slovenije pri opravljanju nalog in
pristojnosti nadzora v skladu z ZBan-2 in Uredbo (EU) št. 575/2013 v celoti
upošteva določbe smernic v delu, v katerem se nanašajo na izvajanje nalog in
pooblastil pristojnega organa glede zahtev iz naslova obravnave razširitev in
sprememb naprednega pristopa za merjenje operativnega tveganja, ki se uporablja
za izračun minimalne kapitalske zahteve za operativno tveganje.
3. člen
(Uveljavitev sklepa)
Ta sklep začne veljati naslednji dan po njegovi objavi v
Uradnem listu Republike Slovenije.
Ljubljana, dne
23. junija 2015
Boštjan Jazbec l.r.
Predsednik
Sveta Banke Slovenije